LA’s drømmesamfund udstiller resten af Folketingets visionsløshed
I de flestes ører lyder Liberal Alliances samlede økonomiske politik som vanvid. Men udspillet udstiller fornemt, at de øvrige partier på Christiansborg ikke tør fremlægge samlede planer for det samfund, de ønsker sig


 Det lyder besnærende: 247.000 flere private arbejdspladser. Ingen topskat og de første 7.000 kroner, du tjener om måneden, er skattefri.
Prisen? Intet er jo gratis, men lidt mere brugerbetaling i sundhedsvæsnet, en væsentlig mindre offentlig sektor, lavere ydelser og vupti, så har man et samfund efter Liberal Alliances hoved.
»Det her virker kun som meget voldsomme forandringer, fordi vi kollektivt har vænnet os til, at der kun kan ske små ændringer på marginalen. Fordi de store partier slås om, hvem der kan gøre det mindst ringe. Men selv efter vores reformer ville Danmark være et af de mest lige samfund i verden. Vi ville bare også blive et af de rige,« forklarede Liberal Alliances formand, Anders Samuelsen, i Berlingske, da Finansministeriet – efter ni måneders arbejde med at taste Liberal Alliances økonomiske politik ind i regnemaskinen – kunne offentliggøre resultatet.
Én, der med det samme afviste at have lyst til at leve i Liberal Alliances drømmesamfund, var finansminister Bjarne Corydon (S). For beregningerne viser blandt andet, at Liberal Alliances politik også vil betyde 124.000 færre offentligt ansatte og en stigende ulighed i samfundet.
»Det ville være et grundlæggende brud med hele det værdigrundlag, vi har kendt i den nyere danmarkshistorie, hvor der ganske vist er forskel på folk, men hvor vi alligevel har et mål om at give alle lige muligheder,« forklarede Corydon til Berlingske.
Når Finansministeriets regnemaskine spytter et resultat ud med konsekvenserne af de politiske forslag, man har proppet i den, skaber det altid debat. Det gjorde det også, da Socialdemokraterne og SF’s plan for landets økonomiske fremtid – Fair Løsning – blev regnet igennem i 2011. Dengang viste Finansministeriets beregninger blandt andet, at planen var underfinansieret med 22 milliarder kroner i 2020. Det afviste de to partier ganske vist, men da Bjarne Corydon var blevet finansminister, handlede et af hans første samråd om at bekræfte hans nuværende embedsværks beregninger.
»Jeg respekterer uafhængige, faglige økonomiske skøn, og jeg vil ikke lægge politisk pres på, hvordan man skønner. Jeg har ikke noget at udsætte på Finansministeriets beregninger. Jeg har kun noget at udsætte på den debat, der har været omkring Fair Løsning, hvor man har lagt de mest skeptiske skøn til grund for den politiske debat. Den tidligere finansminister har udlagt nogle faglige svar politisk,« sagde han efter samrådet ifølge avisen.dk.
Læser man Finansministeriets 33 sider lange gennemgang af Liberal Alliances økonomiske politik, er der lagt en masse forbehold ind, fordi ministeriets regnemaskine ifølge finansministeren selv er »bedst egnet til at regne på konsekvensen af marginale ændringer – altså mindre ændringer – af f.eks. skatter og afgifter«. Men alligevel er den politiske diskussion interessant – og nødvendig.
I dag har selv ledende socialdemokrater for længst erkendt, at Fair Løsning og Fair Forandring ikke holdt realpolitisk. Det gør Liberal Alliances økonomiske forslag heller ikke. Men ligesom Fair Løsning skaber det debat. En debat om fremtiden, som ingen politikere efterhånden tør tage.
Mens Helle Thorning-Schmidt og Socialdemokraterne åbenlyst forsøger at sikre regeringens genvalg ved at tale om egne resultater og ‘det Danmark, du kender’, hører vi ikke mange ord om det Danmark, du kommer til at kende, hvis statsministeren i fire år efter et valg stadig hedder Helle Thorning-Schmidt.
Og der er ikke mere klarhed over fremtiden hos Venstre og Lars Løkke Rasmussen. Et fast ritual i Folketingets spørgetime hver anden tirsdag er statsministerens opfordring til Lars Løkke Rasmussen om at fremlægge en samlet økonomisk plan. Løkke har end ikke antydet, at en sådan skulle være på vej. Dermed bliver det Liberal Alliance, der – indtil videre – fremstår som det mest visionære parti – uagtet om man er enig i det liberale drømmesamfund eller ej.
Casper Dall er leder af Informations Christiansborg-redaktion.
Klummen er udtryk for skribentens egne holdninger

