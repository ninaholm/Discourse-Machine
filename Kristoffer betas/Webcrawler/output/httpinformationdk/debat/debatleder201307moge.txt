Du og Mogens Jensen synes godt om det danske frisind
LEDER


 
		Facebook har en stram politik, hvad angår deling af pornografisk indhold (…) Vi stræber efter at respektere personers ret til at dele personligt, vigtigt indhold, uanset om det drejer sig om et billede af en skulptur som Michelangelos David eller et familiebillede af et barn, der ammes.
Uddrag af Facebooks fællesskabsregler


	Der er dem, der mener, at internettet har ændret alt, og dem, der mener, at alt er som det plejer. Selv om det ikke er helt logisk, giver det fin mening, at begge parter har ret. Vi gør alt det, som vi plejer at gøre: Deler vores oplevelser, udveksler synspunkter, bidrager med stort og småt til en demokratisk offentlighed. Det er ikke noget, der er opstået med internettet – og alligevel er det helt anderledes, end det var før: Vi deler vores erfaringer lettere end før, vi debatterer i større fora end før, og den demokratiske debat tager ikke længere form i nationale aviser, men på globale platforme. Intet er nyt, alt er forandret.

Facebook truer samfundsdebatten, stod det på Berlingskes forside i går. Det står angiveligt så slemt til, at Mogens Jensen (S) truede Facebook med en høring og Ellen Trane Nørby (V) med EU. Argumentet lyder sådan her: I Danmark er vi frisindede og kan både tåle hårde ord og nøgenhed. I udlandet er de knap så frisindede. Vi vil gerne være internationale, men ikke underlægge os en global offentligheds begrænsninger. Derfor skal Facebook lære at være lige så frisindet som topløse kvinder på en dansk sommerstrand.

	Forargelsen får nemt medløb, og det er er let at gøre sig lystig over de regler, som skaber rammerne for et fællesskab på ikke mindre end en milliard mennesker verden over. Men faktisk er det ikke så let endda:

	På den ene side er det åbenlyst åndssvagt, når Facebook med algoritmer autocensurerer billeder af dansk kulturhistorie – som det eksempelvis skete med billederne fra Peter Øvigs bog om hippierne. Her er problemet ikke, at der censureres, men at der censureres så ukvalificeret. Så langt har kritikerne af Facebook ret – og selv Facebook giver dem ret. Det er derfor, at de i deres ’fællesskabsregler’ nævner Michelangelos David og ammende kvinder – begge fænomener, som ikke just støder, og som alligevel risikerer at blive stemplet som pornografi.

	På den anden side giver det ikke mening, at dansk frisind skal diktere en global offentlighed. Det er absurd at benytte sig af en amerikansk tjeneste og derefter brokke sig over dens amerikanske værdier. Spillereglerne for den offentlige samtale er anderledes, når den foregår på en platform for mere end en milliard mennesker, end når den foregår blandt fem millioner mennesker, der ligner hinanden til forveksling. Den konflikt havde danskerne om nogen tæt inde på livet, da Jyllands-Posten med 12 tegninger bragte den lille og den store offentlighed på kollisionskurs. Man kan så melde sig under fanerne hos dem, der står stejlt på ytringsfriheden eller hos dem, der mener, at man skal tage hensyn til de andre.

	Men det, der står tilbage, er, at den danske offentlighed ikke er den samme som før. Internettet og dermed virksomheder som Google, Apple og Facebook er blevet en afgørende del af den infrastruktur, der binder offentligheden sammen. Tidligere var aviserne og DR hovedindgangen til debatten – hvis man ville til orde kunne man skrive et læserbrev eller ringe ind til et af de radioprogrammer, der bød lytterne indenfor.

	Der var en vis proportionalitet mellem aktørerne i den offentlighed: politikere og chefredaktører kunne i fællesskab forhandle spillereglerne for den politiske debat. Men hverken politikere eller chefredaktører kan komme i kontakt med Facebook. Det er i den erkendelse, at Ellen Trane Nørby vil have EU på banen. For udfordringen er, at de virksomheder, der muliggør en offentlig samtale, er for store og for langt væk til at have en særlig veneration for et lillebitte marked som Danmark.

	Det er derfor ikke kun et spørgsmål om, hvordan Facebook kan lære at elske det danske frisind, men i lige så høj grad et spørgsmål om, hvornår danskerne lærer at leve i en global offentlighed.

