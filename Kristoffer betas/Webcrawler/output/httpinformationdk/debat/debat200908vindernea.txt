Vinderne af årets kronikkonkurrence

Det var mødet med palæstinensiske flygtninge i Libanon, der ansporede Julie Lorenzen til at deltage i Informations årlige kronikkonkurrence.


 Information takker for den overvældende interesse for året kronikkonkurrence, og bringer her resultatet.
Knap hundrede læsere havde reflekteret på dette års kronikkonkurrence med emnet 'Mødet', men der viste sig hurtigt at være en klar favorit blandt vinderkronikkerne.
Seks kronikker var nomineret af en jury, som bestod af kronikredaktør Tina Splidsboel, chefredaktør Palle Weis, journalist Lise Richter Lauridsen og journalist Kristen Bjørnkjær, hvorefter det var op til læsernes afgørelse via en afstemning på nettet.

Resultatet blev:

1. præmie, en rejse for to med Icelandair til Seattle: Julie Lorenzen med sin kronik 'Håbløshedens holdeplads' - bragt i Inf. 27. juli.
2. præmie, et gavekort på 2.000 kroner til Holte Vinlager: Jeppe Wohlert 'The Donut Connection' - bragt i Inf. 1. august.
3.præmier, 'Forbrydelsens elementer - Kriminallitteraturens historie fra Poe til Ellroy' samt 'Outze i krig' - begge fra Informations Forlag: Jørgen Flindt Pedersen (At opleve et  andet folks sejr' - bragt i Inf. 28. juli), Søren Bøjgård ('Hejs flaget' - bragt i Inf. 30. juli), Grethe Bille (Kurdernes ukuelige vilje til overlevelse' - bragt i Inf. 31. juli), Lis Stærk ('Da verden faldt på plads' - bragt i Inf. 29. juli).
Godt en fjerdedel af alle stemmer gik til Julie Lorenzens kronik, 'Håbløshedens holdeplads'. Kronikken er en personlig beretning om, hvordan hun under et besøg i en flygtningelejr for palæstinensiske flygtninge i Libanon pludselig forstår, hvad håbløshed virkelig er.
Libanon og New York
Julie Lorenzen skriver i sin kronik:
»Mens mine øjne glider rundt på dette skidengule, drømmeløse menneskefængsel, og min næse indsnuser elendighedens sødlige råd, siver humøret ud af mig. En allestedsnærværende, almægtig modløshed siver ind. Håbløshed er ikke, når boligboblen brister eller forbrugsfesten forstummer. Håbløshed er, når intet gør en forskel. Når drømme bliver for dyre. Og når alternativer ikke længere er et alternativ.«
Kronikvinderen arbejder som journalist hos Røde Kors. Baggrunden for kronikken er en to måneders reportagetur til Libanon i 2008, hvor kronikøren havde taget orlov fra sit journaliststudie på RUC.
Om andenpladsen var der heller ingen tvivl. Den gik til Jeppe Wohlert, der fortæller om mødet med mangfoldighedens mekka, New York City, og livet som studerende og - for en stund - en del af 'The Donut Connection'.
Information og kronikredaktionen takker for  den overvældende interesse for årets kronikkonkurrence.

