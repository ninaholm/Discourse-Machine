Privatgymnasium for tosprogede er et politisk problem
Skoler med mange tosprogede bør få ekstra tilskud


 Oprettelsen af et gymnasium for indvandrere i København er ikke løsningen på integrationsproblemet, men det bliver en sørgelig nødvendighed, når det almene gymnasium ikke formår at løse udfordringerne.
Derfor kan vi som gymnasieelever godt forstå, at man ønsker at sikre en ordentlig skolegang for sine børn.
Behovet for et privat alternativ for de tosprogede er opstået, fordi man fra politisk side ikke har løst de problemer, der er opstået efter gymnasiernes selveje. Rektorerne fra gymnasierne med høje ansøgertal kan vælge og vrage imellem de elever, der kommer ind, og det har ført til en opdeling i 'sorte' og 'hvide' skoler.
Forkert løsning
Anne Mette Winther peger i Information 29. juni på, at oprettelsen af et parallelt uddannelsessystem for tosprogede løser integrationsproblemet i gymnasiet. Det har vi som gymnasieelever svært ved at tro på. Med et parallelt uddannelsessystem for tosprogede vil man bare udvide skellet mellem 'sorte' og 'hvide' skoler. Hvis vi skal sikre reel integration, bliver vi nødt til at dele snarere end at opdele. Derfor bliver man fra politisk hånd også nødt til at ændre på de rammer, der er i dag, så det almene gymnasium bliver den optimale ramme for integration.
Vi vil i DGS gerne give politikerne to konkrete forslag, der kunne hjælpe på problemstillingen:
Sæt fornuft før frihed i elevfordelingen. Som nævnt tillader det nuværende system, at rektorerne fra de populære gymnasier kan frasortere elever. De populære gymnasier tager de stærke elever ind og sender derefter de svage elever videre i systemet. Det trækker os imod A og B-gymnasier, men det giver ofte også en absurd ulige fordeling af elever med indvandrerbaggrund.
Indfør et socialt taxameter. Ønsker man ikke at ændre på elevfordelingen, så kan man ændre på de nuværende taxametre, så skoler med mange tosprogede får et ekstra tilskud til at klare integrationsudfordringerne. Det ville også give de øvrige gymnasier et større incitament til at tage imod de tosprogede.
Når Winther siger at, der bliver skudt i Tingbjerg fordi vi ikke løser integrationsudfordringerne, så er vi tilbøjelige til at give hende ret. Men hvorfor gjorde Venstre så ikke mere for at holde Metropolitanskolen i live? Nu skal lillebrorgenerationen spejde langt efter et gymnasium på Nørrebro.
Vi synes, det er samfundets opgave at løse udfordringerne, når det kommer til integration og uddannelse. Derfor håber vi, at Winther og hendes kollegaer vil bruge sommerferien på at komme med løsninger. Hvis de mangler inspiration, skal de bare bede om hjælp.
Frederik Gjørup Nielsen er fmd. for Danske Gymnasieelevers Sammenslutning (DGS)

