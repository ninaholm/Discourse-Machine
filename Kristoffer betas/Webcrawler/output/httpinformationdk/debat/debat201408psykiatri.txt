Psykiatrisk behandling bør ikke være valg mellem sprøjte og bælte
Tvang i psykiatrien er fortsat omfattende. Det er på tide at nedsætte en kommission, der kan finde frem til en lovgivning, der dæmmer op for problemet


 Historisk har det stået sløjt til med psykiatriske patienters retsstilling i Danmark. Selv om vi er nået langt siden det hvide snit, eksisterer der fortsat særlige bestemmelser i sundhedsloven, der udelukkende gælder for psykiatriske patienter. Regler, der har til formål at give psykiatrien en enestående beføjelse til at tage friheden fra andre mennesker i behandlingens hellige navn.
Grundlæggende er lovens bestemmelser fra 1989 delt op i det, der noget populært er blevet kaldt ’gul tvang’ (tvang, som anvendes, fordi det skønnes, at patienten har behov for behandling, han eller hun modsætter sig) og ’rød tvang’ (tvang, fordi det skønnes, at patienten ubehandlet udgør en fare for sig selv eller andre). De to betegnelser opstod på baggrund af farven på de formularer, der bliver anvendt i psykiatrien.
Flere juridiske eksperter har igennem tiden udtrykt menneskeretslig kritik af både hjemlen til gul og rød tvang. Den gule kritiseres for at være formynderisk og baseret på en svunden tid, hvor overlægens ord var lov på de psykiatriske afdelinger. Den røde tvang kritiseres, fordi hovedreglen i dansk ret altid har været og fortsat er, at du ikke kan indespærres for (kriminelle) handlinger, du ikke har begået eller tilsigtet.
Opdelingen i rød og gul tvang var et af 1989-lovens hovedformål, og den trives velsagtens i bedste velgående i dag – i hvert fald hos administratorerne. Spørgsmålet er, om patienterne deler den holdning? Næppe.
Derfor skal vi turde spørge os selv, om det er etisk forsvarligt fortsat at anvende denne form for formynderisk tvang i dagens psykiatri-Danmark. Hvad er regeringens holdning til det? Er det tid til et opgør, et paradigmeskifte?
Sprøjte eller bælte?
Sundhedsministeren har for nylig fremsat et lovforslag, der noget forsimplet går ud på at tilbyde psykiatriske patienter selv at vælge, om de vil udsættes for den ene eller anden form for tvang. Helt konkret skal patienten, når vedkommende indlægges, frivilligt eller med tvang, tage stilling til, hvad der skal ske, hvis vedkommende bliver så syg, at et tvangsindgreb skønnes nødvendigt. Hvis det f.eks. bliver nødvendigt at tvangsfiksere vedkommende, vil han eller hun så helst tvangsfikseres med bælte eller have så meget bedøvende medicin, eventuelt med tvang, at det har samme effekt som en tvangsfiksering?
For mange er valget svært – de fleste, inklusiv undertegnede, ville nok opfatte det som et valg mellem pest eller kolera. Mit bud er, at den såkaldte ’gule tvang’ så hurtigt som muligt bør sendes på pension, som det er sket i andre lande, vi normalt sammenligner os med. I stedet bør den afløses af meget større patientinddragelse.
Det er min klare opfattelse, at både patienter, personale, pårørende og samfundet som helhed er klar til den forandring. Det er en naturlig følge af den afinstitutionalisering og afpatriarkalisering, der sket inden for psykiatrien og (særligt) socialpsykiatrien de seneste år.
Men den omfattende politiske debat om psykiatrien og de mange positive tilkendegivelser fra flere partier, om at ville nedbringe tvangen i psykiatrien ved hjælp af større bevillinger og flere medarbejdere kan hurtigt forstumme, hvis ikke det lovmæssige grundlag ændres gennemgribende, men blot justeres med tvivlsomme tiltag.
Nedsæt en kommission
Mens den gule tvang debatteres flittigt, brænder et andet vigtigt spørgsmål: Er psykiatrien og samfundet som helhed klar til også at sende den ’røde tvang’ på pension? Skal man have lov til at ville skade sig selv eller andre? Nej, vil de fleste vel sige. En mulighed er, at personer, der har til hensigt at skade andre, behandles som almindelige kriminelle efter straffeloven. Det vil overflødiggøre den røde tvang i psykiatrien, som i dag gør nogle sundhedspersoner til en slags fangevogtere. En rolle, de i realiteten ikke burde have, ikke er uddannede til endsige ønsker at have.
Skal vi nå til en afklaring, må en kommission nedsættes med mandat til at fremkomme med et lovforslag, der kan bremse den stigende tvangsanvendelse i den almindelige behandlingspsykiatri, f.eks. ved helt at afskaffe gul tvang og begrænse brugen af rød tvang og reservere den til de helt åbenlyse farefulde tilfælde. Det er en vanskelig, men nødvendig opgave, hvis retssikkerheden for nogle af de mest udsatte i samfundet skal sikres. Psykiatriske patienter bør i så vid udstrækning som muligt ikke have dårligere juridiske rettigheder end andre patientgrupper, der i dag har meget større indflydelse på behandlingen af deres sygdom – ofte med et bedre udfald til følge.
Kim Pagels er cand.jur.

