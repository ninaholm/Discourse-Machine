De andres historie
LEDER


 
	Denne avis er grundlagt på ét klart formål: At sprede budskabet. Vi forfølger dagligt ambitionen med at tilvejebringe information, der kan bibringe perspektiv og måske endda skabe nye erkendelser til den samtale, vi søger med vores læsere og den øvrige offentlighed.

	Det er vores publicistiske opdrag, vores oplysningsprojekt, og derfor glæder vi os i udgangspunktet over, når andre medier viderebringer vores journalistik. Det sker heldigvis jævnligt. Men det er ikke ensbetydende med, at vi glad og gerne forærer vores journalistiske indhold væk.

	Når DR og TV2 viderebringer vores eller andre mediers historier, skal de naturligvis kreditere de respektive medier for deres arbejde. Det tilsiger almindelig ordentlighed, og det tilsiger hensynet til DR’s og TV2’s egen troværdighed.

	Alligevel glipper krediteringerne ofte. Hvor ofte det sker, er blevet en politisk sag efter det seneste medieforlig, hvor dagbladene kritiserede særligt DR for at drive licensfinansieret nyhedsvirksomhed på baggrund af private mediers historier. Derfor satte forligskredsen et hold medieforskere på sagen, og forleden udbrød DR’s nyhedsdirektør Ulrik Haagerup i glæde: »Rapporten gennemhuller den myte«, at DR »bygger virksomhed på at planke andres historier«.

	Næ, nej, her gør nyhedsdirektøren regning uden vært. Som beskrevet her i avisen forleden, forholder rapporten sig nemlig alene til, hvor ofte eksempelvis DR krediterer andre medier for deres historier. Hvis DR blot undlader kildeangivelse, regnes artiklen for produceret af DR selv. Undersøgelsen ophøjer med andre ord journalistiske lånevarer til original produktion.

	Medieforskerne leverer de svar, politikerne har bedt om, men når spørgsmålene er stillet forkert, giver det DR’s nyhedsdirektør lejlighed til at drage en belejlig men ikke desto mindre fejlagtig konklusion. En mediebranche, der som ambition har at kvalificere den offentlige debat, må ikke føre publicistisk debat på et så ukvalificeret grundlag.

