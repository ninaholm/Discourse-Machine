Poetisk gok – lige i vækstbylden
Og her en journalistisk–politisk udnyttelse af det, som poeten – Theis Ørntoft – dog meget gerne vil have sig frabedt. Hvad han også skal have tak for og derfor heller ikke slipper for


 
	 

		Forsiden fredag 7. marts 2014, hvidt på sort:


	»... der skal fandme ikke komme ulve herop/ de skal bare ikke komme herop/ de skal bare ikke komme herop/ jeg har nok i min egen logrende rygrad/ jeg lever livet i mine udskiftelige organer/ og tro mig når jeg siger/ jeg skal ryges ud af vækstideologien/ ja jeg skal ryges ud ad vækstideologien/ jeg skal se partierne rotere som kræftceller/ om min seks års fødselsdag, før jeg handler/ jeg skal se dem sprede min aske/ ud over alle biologiske modersmål, før jeg handler ....«

	Theis Ørntoft, Digte 2014

	 

	»Hvad fanden er meningen?« spørger ifølge forsiden Informations »begejstrede anmelder Tue Andersen Nexø«. Den er god. Meningen er himmelråbende djævleblændt god. Må en bare svare, der i årevis efter særdeles fattig evne og hidtil forgæves har bekæmpet DØV. Den Økonomiske Vækst.

	Der nu ifølge den langt overvejende del af naturvidenskaben truer med at ødelægge selve det basale naturgrundlag for arternes mangfoldighed og menneskenes civilisationer.

	Fordi vækstideologien simpelthen overforbruger og opbruger naturen i dens mange materialiteter. Herunder – men slet ikke alene – den materielle-biologiske naturs begrænsede evne til at absorbere CO2-ekvivalenter i et for arternes mangfoldighed og menneskenes civilisationer skikkeligt omfang. Men nu kommer hjælpen: Nu rykker poesien ud!

	Læs bare inde i bladet Katrine Hornstrup Ydes interview med poeten, der konstaterer:

	»Grunden til, at vækstideologien er så svær at komme ud af, er, at kapitalismen jo er så internaliseret i vores bevidsthed. Hvordan etablerer man et blik, som står uden for de mekanismer? Og er man nødt til det for at kunne formulere et alternativ? ... Det, jeg længes efter, er, at en politiker rejser sig op og bryder med den politiske diskurs og det politiske rum. Det ville føles, som om der var noget i verden, der pludseligt begyndte at trække vejret igen. Men problemet er, at det er så svært at forestille sig, hvem der skulle gøre det. Og så er vi tilbage ved håbløsheden igen …«

	Med ny vækst som slutmål

	Som når de radikale brødre Morten (Europa-Parlament-spidskandidat) og Rasmus Helveg Petersen (klima- og energiminister) her i bladet i torsdags kræver »EU’s energipolitik tilbage til fremtiden« for at «binde Europa sammen via et fuldt integreret og grønt energimarked, der vil gavne klimaet og rive kontinentet ud af sin dybe afhængighed af energiimport« er endemålet – at »skabe ny vækst«! Selvfølgelig.

	Som når stort set alle andre grønne toppolitikere, topøkonomer, toperhvervsdrivende og øvrige grønne forstå-sig-på’ere rundt om i verden anbefaler vindmøller, solceller, biobrændsler m.m. videre af andet grønt, så er det altid med det formål at tilfredsstille vækstideologien. Med øget vækst skal skaderne efter væksten bekæmpes.

	Udeblev opgøret?

	Og hvad er der hidtil kommet ud af Enhedslistens Per Clausens og Frank Aaens forsikringer i Informations kronik 17. juni 2011 ’Enhedslisten vil gøre op med vækstdogme’? Med bl.a. ordene: »Lige nu begynder og slutter alle indlæg i den politiske debat med ordet vækst. ... Vi ønsker et andet fokus. I stedet for mere forbrug ønsker vi kortere arbejdstid og et mindre stresset arbejdsliv. Vores forslag om en bæredygtighedskommission er inspireret af den engelske regerings bæredygtighedskommission. Konklusionen i den engelske kommissionsrapport Prosperity without growth – the transition to a sustainable economy var, at uendelig økonomisk vækst ikke kun er økologisk ubæredygtig, men også i stigende grad økonomisk ustabil. Desuden pegede den på, at rigdom ikke kun er økonomisk, og at økonomisk vækst og forbrugerisme ikke nødvendigvis gør os mere glade og frie.«

	Er det, hvad der i dag står tilbage som regeringsstøttepartiets mest markante indsats i de forløbne år? At arbejdstiden skal ned? Vel at mærke uden lønkompensation? Altså med lavere indkomster til alle? Så også det uøkologiske overforbrug af Jordens begrænsede materielle goder, kaldet ressourcer, kan nedsættes?

	Svaret i kunsten

	Interviewet med Theis Ørntoft giver svaret: Hans »nye stemme startede med et citat af den danske digter Ivan Malinowski: ’Leve som var der en fremtid og et håb.’ De ord blev hængende i Theis Ørntofts hoved, da han begyndte at skrive Digte 2014. Sådan ville eller kunne han ikke leve. For ham eksisterede der ingen håbefuld politisk fremtid.«

	Men så viste det sig, at »sproget opfører sig håbefuldt, når der intet håb er«.

	Hvad gør vi andre så, som ikke er poeter? Vi skal i hvert fald ikke tage ham til indtægt. Det fremgår af interviewet og måske endnu tydeligere af hans bidrag til bogtillægget i fredags: »Elsker ikke 99 procent af al journalistik, elsker ikke partipolitikere.«

	Det gør jeg heller ikke. Men jeg elsker, at desperationen over, at vi nu ikke engang kan leve, som var der en fremtid og et håb, omsider slår ud i digte som Theis Ørntofts. Det er der håb i, selv for en journalist, og den tak skal Theis Ørntoft have, selv om han ikke vil have den.

