Humanismen giver mulighed for global etik
En global etik for selvstændigt tænkende og selvbestemmende individer er kun mulig som humanisme


 Religionerne har, uanset hvilken personlig trøst de måtte rumme for den enkelte, ikke tjent verden godt. De skaber splittelse og konflikter. De påtvinger benægtelse og begrænsning som moralbegreber, det er umuligt at leve efter. Og de forlanger af os, at vi tænker på verden, som vore fjerneste forfædre gjorde for tusindvis af år siden. Religionens forsvarere vil her over for indvende: Hvad vil I sætte i stedet som en verdensanskuelse, vi kan leve efter? Svaret er: noget langt bedre, langt dybere, langt mere menneskekærligt og varmere – og langt mere rationelt – nemlig humanisme.
Humanismen er en ikkereligiøs etisk anskuelse, der bygger på en ægte interesse for menneskelige forhold i en menneskelig målestok. Det er ikke en doktrin eller et regelsæt. Det er et udgangspunkt, og humanismens grundlæggende idé er, at etik skal bygge på den menneskelige erfarings kendsgerninger. For nogle kan resultatet af en selvstændig etisk overvejelse ligge tæt på det konventionelle syn på moral, for andre kan resultatet blive mindre konventionelt. Uanset hvad er der kun to begrænsninger: Ens valg må ikke have til formål at skade andre, og man må kunne fremlægge solid argumentation for sin holdning over for enhver, der måtte søge at drage den i tvivl.
Det liv, vi selv vælger
En stor fejl ved morallære, der bygger på religion, er, at den ikke er tænkt igennem eller forankret i den enkeltes ansvar. Snarere bliver den religiøse morallære påtvunget ’ovenfra’ som en universalløsning, der skal trækkes ned over alt og alle. Som resultat heraf kommer religiøs moral ofte til at gå stik imod den menneskelige natur, fordreje den og knuse dens naturlige impulser. Det gælder ikke mindst, hvad angår sex, som altid har været genstand for umådeholden interesse blandt religiøse moralister, der historisk er blevet skræmt af menneskets seksualitet og derfor har været opsat på at begrænse den så strengt som muligt.
Humanismen er et svar på Sokrates’ opfordring til at leve det liv, vi selv vælger, frem for en livsform, som foreskrives os af nedarvede doktriner, især via religiøse traditioner i de samfund, man nu tilfældigvis er født ind i. Den religiøse morallære dikterer, at der findes én stor sandhed og én rigtig måde at leve på for alle. En yderligere graverende fejl ved den religiøse morallære er, at den truer os med, at adlyder vi den ikke, vil vi blive straffet. Uanset hvor mange der vil opføre sig som befalet for at undgå den grumme skæbne, som de ulydige stilles i udsigt, er en trussel om straf imidlertid ikke en logisk tilstrækkelig begrundelse for moralsk opførsel. Medmindre ens moralske holdninger er selvvalgte og tænkt igennem af den enkelte, er de i bedste fald en efterabning af moral, i værste fald en subversion af moral.
Det menneskelige vilkår
Grundlaget for en humanistisk etik ligger et andet sted: Den er altid nødt til at starte fra vores bedste forståelse af den menneskelige natur og det menneskelige vilkår. Det ’menneskelige vilkår’ er noget lettere at beskrive end ’den menneskelige natur’, hint komplekse fænomen, som litteraturen, psykologien, filosofien og vi alle i vore individuelle liv må kæmpe for at forstå. Hvor en undersøgelse af historien og en reflekterende læsning af litteraturen i forening kan afkaste en overflod af indsigt i det menneskelige vilkår, gør den blotte mangfoldighed ved den menneskelige natur vor opgave med at forstå den til en bestræbelse, der kan vare livet ud, når vi søger at skabe mening for os selv og for andre – især de andre, vi holder af.
Men selve bestræbelsen på at forstå den menneskelige natur er i sig selv konstituerende for, hvad der skaber det gode og værdifulde liv. Det er let at bevise dette: Forestil dig det, nemlig et liv i skødesløshed og ligegyldighed over for spørgsmålet om, hvem vi er, og hvordan vi bedst forholder os til andre. Hvilket spild ville det ikke være! I forsøget på at forstå menneskeheden kan vi forvente at finde, at hvad der motiverer mennesker ofte ikke er videre beundringsværdigt og til tider ligefrem rystende. Men dette er ikke historien om flertallet af os. I enhver landsby, by og storby, verden, hvert eneste minut og hver eneste dag, finder der millioner af handlinger sted, som vidner om en samarbejdets, høflighedens og velvillighedens ånd, og disse handlinger udgør størstedelen af de menneskelige interaktioner.
Frie, selvstændige individer
En afgørende grundantagelse for humanismen er, at mennesker i det mindste er i stand til at være selvskabende og selvbestemmende. Men i mange tilfælde kan historiens og det givne samfunds byrde gøre denne selvrealisering vanskelig eller umulig. Dette er med sikkerhed tilfældet, når mennesker er fanget i en religiøs tradition, der forordner, hvad de skal tænke, hvordan de skal opføre sig og nægter at give dem frihed.
Men bestræbelsen på at være en fri og selvstændigt tænkende person, som stræber efter værdifulde mål, der passer til vores individuelle aspirationer, er givetvis central for selve ideen om det gode: Det er dette, som giver os vores bedste chance for at være fuldt ud menneskelige og på samme tid – i en fælles menneskeligheds ånd – at udvikle kærlige relationer til vores medmennesker i samfund, at fremme værdier som venlighed og tolerance, og fejre nydelsen af alle de ting, der gør livet smukt og tilfredsstillende.
Fordi humanismen trækker på 2.500 års ikkereligiøs etisk tænkning siden Sokrates, er det en dyb og rig tradition af indsigt, visdom og inspiration, som vel at mærke ikke involverer tro på overnaturlige instanser. Det betyder, at humanismen giver mulighed for en egentlig global etik, som alle vil kunne leve med. Vi skal forestille os en utopi, hvor mennesker, der er omsider er befriet fra religiøs undertrykkelse, i sidste ende vil kunne enes om at basere deres etik på et generøst syn på menneskets natur og behov.
 
 
A. C. Grayling er engelsk filosof. Den 14. marts udsender han bogen ’The God Argument’
© The Observer og Information, Oversat af Niels Ivar Larsen

