Sæt det moderne naboskab fri!
Frivilligt arbejde er i vækst. Og med en presset offentlig sektor er der i den grad brug for det. Så hvorfor begrænse vores lyst og villighed til at hjælpe hinanden med en række skarpe skel mellem, hvad den professionelle og den frivillige må?


 Inden for frivilligt socialt arbejde foregår der to sideløbende udviklinger: På den ene side vokser antallet af danskere, der gør en ulønnet indsats for mennesker i en vanskelig situation – som besøgsven, lektiehjælper, mentor eller andet. På den anden side problematiseres det, at ikkeprofessionelle løser opgaver, som det offentlige i nogles optik burde varetage.
Det er naturligt at tale om frivilliges rolle og vilkår i et presset velfærdssamfund, hvor stadig flere danskere ønsker at arbejde frivilligt. Men vi må også stoppe op og spørge, hvor meget vi kan sætte medmenneskelighed på formel?
Et eksempel: Den nye organisation Home Start sender frivillige ud i private hjem for at give praktisk hjælp, når det brænder på. Det kan være hos familien på kontanthjælp eller den enlige mor, der er blevet sygemeldt på grund af stress.
I netop de situationer kan vasketøjsbunken og den utætte vandhane være lige præcis det, der vælter læsset, så overskuddet til børnene svigter, og hverdagen kollapser. Home Start er i vækst, fordi behovet for hjælp er til stede, og fordi mange danskere finder det meningsfuldt at hjælpe vildt fremmede.
Man kan indvende, at syge bør få hjemmehjælp fra kommunen. Det samme bør den ældre, hvis besøgsven ikke bare sludrer og læser avis i sofaen, men også går ned med skraldet og tørrer vindueskarmen af.
Folk vil gerne hjælpe
Og udsatte unge med frivillige erhvervsmentorer burde få et ordentligt tilbud fra det offentlige.
Men det er både naivt og naturstridigt. Velfærdssamfundet, som vi har kendt det, kommer ikke tilbage. Og selv hvis det gjorde, ville det være kontraproduktivt at sætte skel og regler op mellem den frivillige og den professionelle sociale indsats. For så sætter vi begrænsninger på det fineste og mest naturlige hos langt de fleste af os: Den umiddelbare tilskyndelse til at give en hjælpende hånd.
Jeg er vokset op med to par bedsteforældre. Det ene var landmandspar i Sdr. Felding i Vestjylland. Der var langt mellem gårdene, men man kendte hinanden. Og hvis der var problemer, så var man der. Man kom med mad og med arbejdskraft. Eller man sad bare lidt i køkkenet.
Det andet par var lønmodtagere i Holstebro, og da de tamilske flygtninge kom i 1980’erne, tog de sig af de nytilkomne familier. Min morfar, som var tømrer, har snedkereret i ikke så få lejligheder i byen. Og som pensioneret vuggestueleder havde min mormor unger, hvis navne jeg aldrig helt fik styr på, rendende i stuerne dagen lang.
Med fare for at romantisere, så var der altså ingen snak om sort arbejde, ’en sag for det offentlige’ eller spørgsmål om rettigheder. De gjorde det, fordi det var vigtigt – end of story.
Begrænset udsyn
Nogle kunne sikkert føre et langt argument for, at velfærdssamfundets åg har lullet os i søvn og gjort os til krævedyr. Men tværtimod.
Væksten i frivilligorganisationerne fortæller netop historien om, at vi gerne vil være der for hinanden. Men i en moderne og fortravlet hverdag er det rart, at det gammeldags naboskab sættes lidt i system i nogle åbne organisatoriske rammer. En organisation som Home Start er vores bedsteforældres hjælpende hånd anno 2012.
Problemet er ikke danskerne. De modstræbende reaktioner kommer desværre især fra de interesseorganisationer, fagforeninger og politikere, der burde skubbe vores samfund fremad.
Af og til med det legitime ærinde at ville beskytte brugere og frivillige.
Men alt for ofte med forudsigelige argumenter om kommunale spareøvelser, velfærdens kerneopgaver, hvad-bliver-det-næste og borgerens fundamentale rettigheder.
Alle kan få brug for hjælp
Men hermed et slag for retten til at blive set i øjenhøjde af andre end systemet. Til at modtage et uegennyttigt bidrag og et bank på døren, der ikke er sat på paragraf.
Den rettighed er langt vigtigere end grænsedragningen mellem at holde en hånd og vride en karklud. Og den rettighed risikerer at blive løbet over ende af retningslinjer og drejebøger.
Selvfølgelig skal frivillige ikke lægge drop på medicinske patienter eller tage arbejdet fra professionelle erhvervsvejledere og håndværkere. Det vil alle parter formentlig frabede sig. Selvfølgelig skal vi tage snakken om gråzonerne og blive klogere, som vi bevæger os frem.
Men i en misforstået iver efter at beskytte og bevare må vi ikke glemme den banale pointe, at vi mennesker bryder os om hinanden. Vi må ikke glemme den pointe, at det moderne naboskab samtidig er en mellemmenneskelig kontrakt, hvor vi minder hinanden om, at sårbarhed ikke nødvendigvis er en permanent tilstand.
At den udsatte i dag kan være den ressourcestærke i morgen. Hvor vi siger til hinanden, at lige nu, er det dig, der har brug for hjælp – måske er det mig næste gang.
Så lad os med åbent sind og sund fornuft bakke op om det moderne naboskab i alle dets former.
Andreas Gylling Æbelø er kommunikationschef i Det Obelske Familiefond – fondet støtter bl.a. ’Home Start’

