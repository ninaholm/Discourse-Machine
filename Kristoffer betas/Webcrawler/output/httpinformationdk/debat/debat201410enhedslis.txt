Enhedslistens hofmanerer
I politik afgøres principielle spørgsmål nogle gange af tilfældigheder. Men det gør det nu ikke lettere efterfølgende at skifte mening. Bare spørg Enhedslisten om partiets hofmanerer


 Folketingets åbning efterlader normalt ingen i tvivl om seværdighederne: dronningens hatte, prinsgemalens lukkede øjne (sover han, eller lytter han bare?)og så selvfølgelig statsministerens åbningstale. Men i år måtte disse konkurrere med en midaldrende mand i sort.
Enhedslisten vandt lodtrækningen om en plads i Folketingets præsidium, og Per Clausen overtog derfor posten som Folketingets fjerde næstformand fra SF’s Holger K. Nielsen. Hvad der imidlertid på forhånd tiltrak sig størst opmærksomhed var, hvordan Per Clausen ville klare Folketingets håndtering af de besøgende medlemmer fra Kongehuset.
Enhedslisten har nemlig nok forsvoret brugen af vold. Udrenset revolutionen. Og stemt for finanslovene og dermed bevillingerne til Kongehuset. Men republikanerne har altid sørget for at ’komme for sent’ til Folketingets åbning for dermed ikke at skulle rejse sig i respekt for Dronning Margrethe, når denne træder ind på balkonen i folketingssalen.
Det afholdt nu ikke fjerde næstformand Per Clausen fra at akkompagnere prins Joachim. Hvilket Lars Løkke Rasmussen ikke undlod at bemærke: »De plejer ikke at ville ses i den kongelige families nærhed, og nu løber han jo som en flink skoledreng ud af salen, så han var klar til at følge den kongelige familie ned til bilerne.«
Selv om Per Clausen har forklaret, at han selvfølgelig ikke har noget imod at følge Kongehusets medlemmer ud af parlamentet, så skyldes Enhedslistens hofmanerer nu lidt tilfældigheder.
Da hoffet dagen efter folketingsvalget i 1994 ringede og spurgte, hvem Enhedslisten ville sende til dronningerunden, nåede ingen at overveje, om partiet overhovedet skulle møde personligt op ved dronningerunden. Det havde DKP ganske vist gjort. Men VS nøjedes med at lade et bud køre over på Amalienborg og aflevere et brev med beskeden om, hvem partiet foretrak som leder af forhandlingerne om dannelsen af den nye regering.
Før de vidste af det, blev trotskisten Søren Søndergaaard og VS’eren Jette Gottlieb derfor vist ind til dronningen. Her havde førstnævnte tænkt sig at benyttte lejligheden til at orientere dronningen om, at det nye parti var republikansk og ønskede monarkiet afskaffet. Når pressen efterfølgende spurgte, hvem Enhedslisten pegede på, ville svaret lyde, at partiet havde meddelt dronningen, at det ønskede hende afskaffet, men at de i ventetiden pegede på Poul Nyrup Rasmussen som såkaldt kongelig undersøger. Men hver gang Søren Søndergaard skulle til at overbringe sit budskab om monarkiets afskaffelse, overtog dronningen samtalen. Når Søren Søndergaard begyndte med at sige: »Ja ... «, fuldførte Dronning Margrethe sætningen med:
»Ja, det må virkelig have været en rigtig spændende tid for Dem, de seneste uger?« Så måtte Søren Søndergaard forklare, hvor spændende det virkelig havde været, og pludselig rejste dronningen sig op, gav hånd og sagde: »Tak, fordi De kom!«
Lejligheden var forpasset.
Til gengæld nåede de seks nyvalgte folketingsmedlemmer på et gruppemøde, samme morgen som Folketinget igen åbnede, lige netop at træffe beslutningen om modtagelsen af dronningen. De ville ikke rejse sig for dronningen, når hun kom ind, men på den anden side heller ikke blive siddende. Det ville alligevel være for uhøfligt. Løsningen blev derfor at vente med at gå ind i folketingssalen, til dronningen havde sat sig.
Hvilket skulle meddeles Folketingets formand. Ellers risikerede denne ved første øjekast at tro, at Enhedslistens medlemmer slet ikke var mødt op til åbningen!
Siden dengang har flere af Enhedslistens folketingsmedlemmer – uden for citat – ment, at den royale modus operandi måske har overlevet sig selv og mest af alt virker underlig på et tidspunkt, hvor partiet har valgt at gøre alt for netop ikke at virke det.
I år var der endda forlydender i Ekstra Bladet om »intet mindre end en revolution«. Nemlig, at folketingsgruppen ville revurdere, om beslutningen stadig gav mening i lyset af Per Clausens udnævnelse.
Men da det kom til stykket, fandt ingen af gruppemedlemmerne det værd at bruge kræfter på spørgsmålet.
Som så ofte i politik kan tilfældigheder let blive til principper. Hvilket nu ikke gør dem lettere at ændre.
Kim Kristensen er journalist ved Informations Christiansborg-redaktion.
Klummen er udtryk for skribentens egne holdninger

