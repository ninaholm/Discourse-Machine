Overhørt i London
"Særlig skadeligt for De Konservative var det, at Mitchell ifølge politirapporten kaldte betjenten ’f****** plebejer’. Ikke godt for en regering, der i forvejen har et imageproblem som privilegeret overklasse"


 Også kaldet Gate-gate, fordi det hele startede ved hovedporten til Downing Street, da det britiske konservative regeringsmedlem Andrew Mitchell blev nægtet udgang derfra på sin cykel. Mitchells efterfølgende vredesudbrud mod politiet kom siden til at overskygge regeringens første gode økonomiske nyheder i månedsvis – nemlig faldende arbejdsløshedstal.
Særlig skadeligt for partiet var det, at Mitchell ifølge politirapporten kaldte betjenten »f****** plebejer« og sagde, at han skulle lære » at kende sin f****** plads«.
Ikke godt for en regering, der i forvejen har et imageproblem som privilegeret overklasse, der ikke forstår almindelige briters levevilkår.
Da Mitchell undskyldte sig med, at han havde haft en »lang og frustrerende dag« kunne The Sun meddele, at han var blevet set spise frokost på restaurant Cinnamon Club, hvor »prisen på hovedretter starter omkring 20 pund (190 kr.)«. Umiddelbart efter skænderiet, skulle Mitchell desuden være taget direkte hen i den eksklusive konservative privatklub Carlton Club.
»The Nasty Party (det væmmelige parti, red.) i kød og blod!« skriver Jon på The Independents hjemmeside med henvisning til beskrivelsen, partiet har kæmpet en hård kamp for at udrydde.
Andre undrer sig over, hvorfor det nu tidligere konservative regeringsmedlem slap uden formel tiltale og endda havde premierministerens opbakning til det sidste.
»Jeg tænker på, hvad der mon var sket med mig, hvis jeg havde tilsvinet en politibetjent verbalt? Hmmm….,« spørger Fisher og modtager følgende bud fra Julia fra London: »En anholdelse og fremmøde i byretten dagen efter.«
Mitchell valgte i forrige uge selv at gå af.
Starbucks-gate
Verdens næststørste kaffe-kæde Starbucks er faldet i unåde hos briterne, efter at Reuters har fremlagt et pudsigt regnestykke: Sidste år havde Starbucks en omsætning på 398 mio. britiske pund i Storbritannien, mens den britiske konkurrent Costa Coffee solgte kaffe for 377 mio. pund. Imidlertid var Starbucks udgifter hele 319 mio. pund – mere end tre gange mere end Costas. Resultat 1: Starbucks betalte ingen skat, mens Costa betalte 15 mio. pund i skat. Resultat: Briterne er rasende.
»Jeg køber ikke kaffe der mere,« meddeler en tidligere Starbucks-kunde. Han er ikke alene: »Hvis HMRC (Skat, red.) ikke kan sikre, at virksomheder betaler skat efter indtjening, kunne The Guardian måske fortsætte med at sætte navne på og hænge dem ud, så kunderne kan vælge en alternativ leverandør, som bidrager til vores samfund,« skriver David Lund fra Somerset i avisen.
Savile-gate
»Jeg har altid synes, der var noget gustent ved ham,« siger en yngre mand – en sætning, som er gået igen og igen og igen de seneste uger, i takt med afsløringen af, at BBC’s elskede, nu afdøde, entertainer Jimmy Savile i virkeligheden var en notorisk pædofil. Siden de første sager så dagens lys har 14 politistyrker fået henvendelse fra over 200 potentielle ofre.
Sagerne går helt tilbage fra 1959 frem til tv-stjernens død forrige år, og misbrugene fandt sted i BBC’s lokaler, på hospitaler, hvor han i årtier fundraisede, og rundt om i landet, når han var på optagelse. Sagen har chokeret Storbritannien, dels på grund af antallet af ofre, dels fordi mange nu efterfølgende indrømmer, at de både havde hørt og set Savile med unge teenagepiger uden at gribe ind.
Men mest af alt fordi det foregik på selve BBC, og fordi et BBC-program om Saviles sande jeg blev droppet kort før tv-stationen udsendte en række mindeprogrammer som hyldest til den afdøde stjerne. Nu er både Savile og BBC faldet dramatisk i offentlighedens anseelse.
»Den nylige flodbølge af kvalmende kendsgerninger har bortvisket al tilbageværende tvivl blandt rettænkende folk.
Selv Saviles familie kan se sandheden: At onkel Jimmy var et pædofilt monster,« skriver James Webb på The Mirrors hjemmeside under en artikel om, at familien har fjernet og tilintetgjort Saviles gravsten.
BBC slipper ikke meget lettere:
»Forhåbentlig vil Savile-gate føre til en fuldstændig udrensning i den nuværende inkompetente og ødsle managementstruktur og et gennemgående eftersyn af hele denne amoralske, oppustede, inkompetente og ødsle organisation sammen med dens hadede licens,« skriver ’RW’ fra London på The Daily Mails hjemmeside.
I denne uge røg det første hoved: Den redaktør, der besluttede sig for at stoppe udsendelsen af det kritiske Savile-program. 
 

