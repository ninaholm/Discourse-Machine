Oligarkerne skal betale
LEDER


 Når Den Internationale Valutafond (IMF) yder ekstraordinære lån for at hjælpe et medlemsland med at stabilisere dets finanser, stiller banken nogle minimumskrav. Det kan være en nedbringelse af gælden, en beskæring af budgetunderskuddet, bekæmpelse af inflation, osv. Herefter er det op til regeringen at fremlægge en spareplan, der opfylder IMF’s betingelser for at yde lånet.
Banken anser det med andre ord ikke som sin opgave at trække en ny økonomisk model ned over hovedet på låntageren. I tilfældet Ukraine kan man dog med rette spørge, om det ikke er på tide, at IMF stiller krav til Kijev om at genvinde kontrollen med landets industrielle kronjuveler, som oligarker har købt af staten til spotpriser siden 1992.
Er den private ejendomsret virkelig så ukrænkelig, at man fra vestlig side bare vil lukke øjnene for dette massive tyveri, alt imens IMF yder et lån på 17,5 mia. dollar, som formentlig aldrig vil blive tilbagebetalt?
Det er ikke et urimeligt spørgsmål. I Financial Times i fredags foreslog oligarken Ihor Kolomojskij en renationalisering og et nysalg af ’ulovligt privatiseret’ statslig ejendom, hvilket skulle kunne give op til 10 gange højere indtægt end oprindeligt. Indtjeningen vil være mere end nok til at dække statens akutte finansieringsbehov, mener han.
Kolomojskijs motiv er næppe altruistisk. Siden 1992 har alle landets præsidenter og premierministre været allieret med én gruppe oligarker eller en anden. Lige nu menes præsident Petro Porosjenko (der selv er en oligark) og regeringsleder Arsenij Jatsenjuk at beskytte Kolomojskis interesser. Det gør ikke idéen mindre interessant. Hvis Porosjenko, som lovet, afhænder sit imperium og enten ved dekret eller lov får gennemført en nyprivatisering, vil statsfinanserne komme i balance og oligarkernes monopoler blive opløst.
Men det kræver nedsættelsen af en uvildig kommission og ubestikkelige domstole. Begge er desværre mangelvarer i Ukraine.

