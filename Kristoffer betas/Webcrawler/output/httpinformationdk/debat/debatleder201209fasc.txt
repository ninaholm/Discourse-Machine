Det fascinerende køn



 Nok siger man, at litteraturen spejler sin tid, men er det alligevel ikke sjældent, at man så klart kan spore en ændring i fokus, som når kvindelige forfattere i de allerseneste år begynder at skrive om mandlige hovedpersoner, set indefra?
Mandlige hovedpersoner i kvinders forfatterskaber er set før. Og man kan også finde eksempler på, at mændene er set indefra, så hvad er det lige, der gør den nye litteratur anderledes? Et godt bud er, at den løsriver manden fra kvinden.
I romaner som Astrid Saalbachs, Naja Marie Aidts, Kristina Stoltz’, Leonora Christina Skovs og Majse Njors, som Information skrev om i fredags, får manden sin egen, selvstændige skæbne. Det er det nye. Majse Njors Der var engang en mand beskriver en mands emancipationsrejse til det punkt, hvor han løsriver sig fra kvindens styring og finder sig selv som individ. Kristina Stoltz lever sig ind i to unge drenge på flugt, uden at det kvindelige repræsenterer noget omdrejningspunkt, og både Astrid Saalbach og Naja Marie Aidt er optaget af deres hovedpersons egen, selvstændige skæbne.
Sådan var det ikke tidligere. Går man tilbage til romantikken, skrev kvinder om kvinder. Ifølge Lise Busk-Jensens store disputats, Romantikkens Forfatterinder kan deres bøger opdeles i tre: Ægteskabsromanen, guvernanteromanen og emancipationsromanen.
»Forfatterinderne skildrer deres heltinders konfliktfyldte udviklingsforløb som hustruer, mødre, selverhvervende og oprørske kvinder,« resumerer hun emnekredsen.
Vi skal op i det 20. århundrede, før kvinder begynder at identificere sig med mænd, men så finder man også flere eksempler. Man kan nævne Marie Bregendahls Hendrik i Bakken fra 1904, hvor hun indfølt forsvarer en mand, som senere tider ville kalde en ’knudemand’. Blot er hele forfatterskabet indfældet i den gamle gårdmandsklasses perspektiv, det er en (overhalet) klasses værdier, snarere end et enkelt individ, der har den kvindelige forfatters interesse. Man kan også hævde, at Karen Blixen ser den unge Adam indefra i sin berømte fortælling »Sorg-Agre« (1942), men heller ikke hendes interesse er psykologisk. Ligesom fortællingens andre personer repræsenterer Adam en tidstype. Og spørger vi Agnes Henningsen, så er hendes ærinde kvindeemancipation, ikke mandespykologi. Agnes Henningsen vender så at sige kønnet på hovedet, hos hende er det manden, der bliver ’det andet køn’. Derimod kunne Hulda Lütkens roman fra 1945, Så er jeg fri, måske minde om nutidens romaner om mænd, for hendes hovedperson er en mand, set indefra. Men det er en mand, der ikke ’forstår kvinder’, selv om han forsøger at forføre dem, og dét er pointen.
Hvor mænd er i fokus, er der altså groft sagt enten tale om sædeskildringer, om symbolsk fortælling eller om mandens forhold til kvinden. Manden er kompasnålen, kvinden det sted, den svinger om. Bag ham skjuler sig hele tiden hendes, tendentielt manipulerende, perspektiv.
Når det ikke længere forholder sig sådan, må der selvfølgelig også være sket noget med kvinderne, der skriver om dem. Det er egentlig slående simpelt, når man først har fået øje på det, men alligevel umiddelbart overraskende: Flere af dem beskriver sig selv som – mand.
»Nu er jeg tilfældigvis ret meget mand,« siger Majse Njor. »Man ønsker at bruge den erfaring, man selv – havde jeg nær sagt – har som mand,« mener Naja Marie Aidt.
Moderne kvinders erfaring har nærmet sig mandens. Det, der har gjort det muligt at leve sig ind i mandens følelsesliv, er, at over- og underordningsforholdet ikke længere står i vejen. Som Kristina Stoltz siger:
»Manden er ikke vores undertrykker længere, men et væsen, der fascinerer os, og som vi har mod på og lyst til at leve os ind i og undersøge i skriften.« Litteraturen spejler sin tid.
Ikke alt er dog idyl. Leonora Christina Skov beskyldes for at være ’mandehader’, og hun er også den, der stadig oplever, at manden dominerer. Men måske er det slet ikke som mandehader, hun bliver mobbet? Måske er det, fordi hun, som hun skriver, »har begærsretningen til fælles« med sin mandlige hovedperson? Hun er for meget ’mand’! Hvis kvinder ligefrem gør mændene rangen stridig seksuelt, står barrikaderne så endnu? Er der så krig på kniven som i de gode gamle dage? Er det her, grænsen går i dag?

