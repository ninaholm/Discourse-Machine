Campingplads-kritikgenre
Når forbrugerkritikken er virkningsløs kan den sammenlignes med en campingpladskritik-genre. Gæsterne kommer og går, mens pladsen og driftsfilosofien forbliver intakt


 Giftigt og farligt legetøj til lokumspapir, der svier i numsen, bliver - blandt meget andet - er genstand for kritik i de mange forbrugerprogrammer som Kontant på DR 1, Basta og Klamphuggerne på TV 2. Den kritiserede virksomhed har sendt sin kommunikationsdirektør. Det er det professionaliserede forsvar til håndtering af kritik. Kommunikationen skal være klar. Sådan svares der: »Det er for dårligt.« »Det vil ikke ske igen.« »Vi har iværksat en uvildig undersøgelse.« »Vi ønsker lige så meget som jer at komme til bunds i det her.« »Vi er i gang med at se nærmere på vores procedurer, så det ikke sker igen.« »Det er meget beklageligt«. »Det er ikke noget, vi er stolte af.« »Det kan vi - og vores kunder - naturligvis ikke leve med.«
I langt de fleste tilfælde er det høflige og angrende svar på kritikken, som rituelt afleveres for åben skærm. Det kritisable forhold er afsløret, og skaderne venter bare på at blive udbedret.
Inden året er omme, vender programmet tilbage til tidligere afsløringer. I en kavalkade gås tidligere afsløringer efter i sømmene. Er de kritisable forhold blevet udbedret? Har virksomheden fulgt op på det, de har lovet? I mange tilfælde har virksomhederne - trods den tidligere offentlige udskældning - ikke indfriet løfterne. I nogle tilfælde er der tale om forværrede forhold. Det har f.eks. ofte været tilfældet inden for produktionen af svin. Arbejdsforholdene, transporten og slagtemetoderne er gang på gang blevet kritiseret.
'Svinekritikken' er et glimrende eksempel på samtidens kritikgenre. Det er karakteristisk, at forbruger-kritikken ikke når ned til det lag, der strukturelt set determinerer et endeløst kritisabelt produktionsapparat, hvor liggesår, overforbrug af medicin og dødelige transporter afsløres igen og igen. Uanset hvor mange afsløringer, der foretages - og hvor brutal den journalistiske kritik end er - rokker det tilsyneladende ikke ved noget. Kan det virkelig passe?
Klar til at stemple ud
Den polske sociolog Zygmunt Bauman har en pointe om, at samtidens samfund er i stand til at give kritikken 'husly' uden selv at blive grundlæggende påvirket. Denne form for 'gæstfrihed' kan ifølge Bauman sammenlignes med en campingplads: Stedet er åbent for alle, der har en campingvogn eller et telt og penge til at betale lejen. Gæsterne kommer og går uden at have megen interesse i, hvorledes pladsen er ledet, når blot naboerne ikke larmer. Hver campist har sine egne planer og ønsker egentlig kun at få lov at være i fred.
En gang imellem kan det ske, at gæsterne forlanger en bedre service, klager over, at der ikke er nok varmt vand i det fælles badeanlæg, og hvis de er højtråbende nok, får de måske også, hvad de kræver. Men de udfordrer aldrig den underliggende og grundlæggende campingpladsfilosofi. Når de checker ud og får stemplet deres campingpas, efterlader de pladsen uberørt til de næste gæster. Det kan da godt være, at Rødby-camping var noget skidt, men så går turen bare til Sønderho campingplads.
Sådan synes det også med de mange forbrugerprogrammer. Der er masser af kritik, men de mange kommunikationsdirektører og konsulenter har været på det samme krisehåndteringskursus i kritik og giver husly for kritikken ved at skynde sig med at indrømme alle forhold med det ene ben på vej ud af døren og campingpasset i hånden, klar til at stemple ud.


