Smertelig kassetænkning
Nedskæringerne i det offentlige sundhedsvæsen er udtryk for kassetænkning af værste skuffe. Det gør det svært at leve op til ambitionen om at få mest mulig sundhed for pengene


 Med de seneste nedskæringer i landets hospitalsvæsen rammer vi endnu er lavpunkt. Denne gang afsløres logikken i dele af dansk sundhedspolitik som ren galimatias. Hospitalsnedskæringer fører nemlig direkte til voldsomt fordyret behandling i det private. Der er tale om kassetænkning, når det er allerværst. Det, der er en lokal besparelse for det enkelte hospital, er en helt unødig fordyrelse for regionerne. Den ene instans lukker øjnene for, hvad den anden gør.
Lad os tage et eksempel:Behandlingen af kroniske smertepatienter. Kroniske smerter er et stort folkesundhedsproblem. Ifølge statistikkerne har ca. 20 pct. af Danmarks befolkning smertetilstande, der har varet længere end seks mdr. Kroniske smerter medfører selvsagt store menneskelige lidelser, og de koster samfundet dyrt i sygedage og pensioner. Alligevel har man i det offentlige sundhedsvæsen tilladt sig at operere med lange ventetider på et til tre år til smerteklinikerne. Hvorfor? Fordi der ikke ligger patienter og dør af kronisk smerte på gangene, og fordi der ikke er en stærk patientforening til at presse politikerne. Der er ingen prestige i kroniske smerter.
Derfor lader man nu også nedskæringerne rulle på smertecentrene. Det har f.eks. ramt Rigshospitalets smertecenter, der skal skære en tredjedel af budgettet. På Rigshospitalet er ventetiden ved Tværfagligt Smertecenter to år på nuværende tidspunkt. I fremtiden bliver den betydeligt længere. Regeringspolitikernes svar på problemet kender vi til hudløshed: Der er frit behandlingsvalg, og patienterne kan bare gå ud til de private, små smerteklinikker. Det kan lyde kønt, men det er økonomisk fuldstændig sort tale.
Kassetænkning
Med de seneste tal i hånden er prisen pr. behandlet smertepatient tre gange højere i det private end i det offentlige - ca 30.000 kroner i det private, ca 10.000 kroner pr patient i det offentlige. Hver gang der behandles en patient mere i det offentlige frem for i det private, sparer regionerne altså ca 20.000 kroner og kunne for de penge i princippet behandle to patienter mere - der så igen ville give et overskud på 40.000 kr osv.
Men sådan er logikken ikke. Rigshospitalet er en kasse for sig, og Regionen er en kasse for sig. Rigshospitalet skal skære ned, og i det budget sparer man penge ved at fyre folk, som det sker på hospitalerne over hele landet. Mens regionerne sparer penge ved at lade så mange kroniske smertepatienter behandle offentlig som muligt, koster det Rigshospitalet penge i form af lønudgifter. Og der skal skæres ned!
Dyr hellig ko
Virkeligheden er altså ganske lavt bemandede offentlige smertecentre med lange ventelister. I det private er der ikke så lange ventelister, og »det er jo ikke forbudt for det offentlige at lære af det private,« som Venstres sundhedsordfører Birgitte Josefsen forleden i sin store visdom udtalte om smertebehandling.
Privat sundhedsbehandling er den hellige ko, og hun vil altså hellere betale tre gange så meget for at blive fri for offentlig smertebehandling.
Man kunne mene, at de penge var rigtigt meget mere fornuftigt anbragt ved at lade det offentlige nedbringe ventelisterne.
Venstres sundhedsordfører udtalte sig i øvrigt, fordi der var kommet en oplysning i pressen om, at hurtig smertebehandling vil medføre, at flere patienter bevarer arbejdsevnen. Det er almindelig sundhedsvidenskabelig og sundhedspolitisk fornuft. Der kan spares mange penge ved at behandle smertepatienterne ordentligt og i tide.
Tidlig indsats kan formentlig forebygge, at førtidspension bliver dem eneste, sidste løsning. Det er der virkelig mange penge i.
Men det er selvfølgelig ikke Rigshospitalets kasse, der kan nyde godt af det. Det er ikke en gang sundhedsbudgetterne i regionerne, så de behøver ikke tænke på de muligheder.
Ergo: Det er politisk stadig den mest håndterbare løsning, at hospitalerne skærer ned på den offentlige smertebehandling, betaler tre gange så meget for den i det private og ser stort på, hvad der kan reddes nationaløkonomisk ved en tidlig, prioriteret indsats. Men det er intet mindre end økonomisk idioti.
Peter la Cour er sundheds-psykolog og bosat i Gudhjem

