Enfoldig arrogance

Professor Carsten Thau er overrasket over at høre Information gå i brechen for en uigennemtænkt buraukratisk kæmpevækst på Holmen, som sammenlægningen af Design- og Arkitekskolen vil betyde.


 Kristen Bjørnkjær overrasker alle ved i lederen sidste fredag at demonstrere sin overlegne viden om arkitekturens kommende udfordringer. Han ved mere om uddannelsessituationen inden for arkitektur end professorerne på Kunstakademiets arkitektskole, ja, end majoriteten af alle lærere, der er modstandere af fusionsplanerne mellem Danmarks Designskole og Kunstakademiets arkitektskole. Han beskriver kækt modstanderne af disse planer som »hysteriske kællinger«.
Bjørnkjær ved også rigtig meget om tendenser på Danmarks Designskole, idet han underkender bekymringen for denne fusion, som bekymringen nu i et åbent brev til Kulturministeren formuleres af en veritabel stjernerække af danske designere i alle generationer. Bjørnkjær ræsonnerer med et frit skøn og enfoldig arrogance.
Samme uge kunne man læse, at de fusioner, der nu har fundet sted på danske universiteter, indebærer, at disse er voldsomt bureaukratiserede, med et eksplosivt voksende antal mellemledere, DJØF'ere, der indsættes for at afbøde konflikter i de nyskabte mastodonter. Danske universiteter har nu skandinavisk rekord i bureaukratisering. Det er således helt fantastisk at høre Information gå i brechen for en uigennemtænkt buraukratisk kæmpevækst på Holmen.
Fusionen er udtænkt i Kulturministeriet, da man følte heden fra fusioner på universiteterne. Kulturministeriet fik flere politikere, nogle tøvende, med på vognen, men disse kendte jo ikke det brogede billede for designuddannelser i Danmark. De var ikke tilstrækkeligt oplyste om forehavendets ekstremt ringe forarbejde, hvad angår den strategiske udvikling af designuddannelser og designerhvervet i Danmark. Derimod begravede man  problemerne i en tom skal kaldet fusion, som Kunstakademiets Arkitektskole så skulle tage livtag med. 
Danske designuddannelser bør tænkes og organiseres på baggrund af den skærpede internationale konkurrencekamp.
Kulturministeriet kørte videre med de bekostelige fusionsplaner på Holmen, uden at man lyttede til fremtrædende repræsentanter fra erhvervslivet, der ser det mudrede billede, der vil opstå.
De manglende formuleringer af indholdet vil koste dyrt, hvilket alene på Danmarks Designskole har givet anledning til årelange trakasserier. De såkaldte 'visionspapirer', der ligger til grund for fusionen, er helt uden dybde og præget af formularer som 'verdens bedste', 'synenergi' etc.
Designskolens rektor, Peter Bysted, trak sig midt i processen, fordi der ikke var midler til dens gennemførelse og fordi grundlaget var upræcist formuleret.
Samlokaliseringen på Holmen vil koste så meget, at det vil betyde reduktioner af budgetterne for skolernes virke. Dertil kommer årelange konflikter, hvis man ikke giver skolerne den højst mulige autonomi. En autonomi som de øvrige skoler på Holmen omsætter til et aktiv.  
Når en overvældende majoritet på Arkitektskolen advarer mod denne fusion, er det ud fra viljen til, at tingene kan udvikle sig transparent og dynamisk, at skolen bevarer en horisontalitet, samt at vi inden for de fem år, der står til rådighed, kan give de studerende et præcist, sammenhængende miljø og udvikle os under den skærpede internationale konkurrence, der snart vil ramme også de stærkt stillede dele af arkitektfaget.
Carsten Thau er professor på Kunstakademiets arkitektskole

