Der er ikke plads til uenighed i indisk politik
Det teknokratisk vækstkapitalistiske Indien viser sig fra sin mest feudale side, når der skal vælges politiske repræsentanter


 
	Når man taler om den overvældende indsats, det kræver at afholde parlamentsvalg i Indien, beskrives det ofte som en af verdens største opvisninger i demokrati. Hvad angår antal og stemmedeltagelse, ser det sandelig også ud til at være tilfældet, især når man tager den enorme fattigdom blandt det store flertal, den sociale og etniske forskellighed samt den geografiske spredning med i betragtning.

	Men er summen af alt dette en demokratisk bedrift? Sandheden er, at de indiske mediers maniske optagethed af lederne fra de dominerende politiske partier, med befolkningen som farverigt bagtæppe, til forveksling ligner det 21. århundredes udgave af et imperialt Durbar. Også der var der stolthed over spektaklet omkring de angiveligt elskede og stærke ledere, som indimellem omgav sig med deres farverige undersåtter.

	I det postkoloniale, demokratiske Indien, har den omfattende stemmeafgivelse tilsyneladende end ikke lavet en skramme i den dynastiske politiks hårde overflade. Snart sagt hvert eneste parti har tillagt sig den vane at behandle politik som et familieforetagende (det samme gælder naturligvis for medier, underholdning og forretning i landet).

	Dynastierne

	Der bliver i disse dage primært ofret opmærksomhed på de mest ekstreme udi denne sport, Kongrespartiet, hvis aktuelle kampagne ledes af Rahul Gandhi, der kan bryste sig af sine politiske aner, der går fire generationer tilbage.

	Men selv det højreorienterede Bharatiya Janata Party (BJP) – der praler af en selvskabt leder, Narendra Modi, som er af ydmyg slægt – har sine egne dynastier, hvad angår andre parlamentarikere, mens Modis egen succes er båret frem af hans leflen for nationens mest hierarkiske instinkter.

	Historikeren Patrick French har skrevet om det faktum, at næsten 30 procent af posterne i parlamentet går i arv; at hver tredje medlem af parlamentet således er direkte knyttet ved slægtsbånd til deres politiske positioner. French har desuden opdaget, at det dynastiske træk ved indisk politik blot bliver forstærket jo længere ned af stigen, man kommer. Alle medlemmer af parlamentet, der er under 30 år, er børn af tidligere politikere.

	Det teknokratiske og vækstkapitalistiske Indien viser sig fra sin mest traditionelle og feudale side, når det gælder landets valgte repræsentanter.

	Den magtkoncentration, som dette indebærer, er alt andet end demokratisk, især når man tager med i betragtningen, at Indiens 543-medlemmer store parlament er samme størrelse som den franske nationalforsamling på trods af, at Indiens befolkning er 17 gange større end Frankrigs.

	Ikke plads til afvigelse

	I dette system er der ikke plads til afvigelse, uanset hvilket parti eller hvilken gruppe af partier, der står i spidsen. Det blev måske mest tydeligt for de internationale medier i forbindelse med den brutale håndtering af de folkelige protester i Delhi i december 2012, der opstod som reaktion på gruppevoldtægten af og drabet på en ung kvinde. Men lovens lange arm har aldrig tøvet med at kvæle protester.

	Straffriheden hersker overalt og bliver understøttet af glubske medier, der ikke tøver med at bidrage til at lukke munden på kritikere. Det gælder både i sager, der finder sted under loven om De Væbnede Styrkers auspicier i de omstridte territorier i det nordøstlige Indien og Kashmir, og i sager, der i mere hverdagsagtig forklædning foregår mod dem, der protesterer mod de atomkraftværker, dæmninger og fabrikker, der opfattes som afgørende for moderniseringen af Indien.

	Intet af dette kommer til at ændre sig, andet end til det værre, hvis Kongrespartiet mister magten til BJP under det aktuelle valg.

	Eftersom BJP’s identitet er bygget på aggressiv nationalisme og religiøs sekterisme, har partiet ingen tålmodighed med den mindst individuelle holdningsforskel, for slet ikke at tale om masseprotester.

	Dette er blevet helt klart i optakten til valget i alt fra konspiratoriske hjemmesider, der tilsyneladende kan afsløre smitsom udenlandsk indflydelse hos ethvert andet parti end BJP, til den nylige tilbagetrækning af Wendy Donigers idiosynkratiske omend fascinerede bog Hindus: An Alternative History. En tilbagetrækning, som en pressionsgruppe med tilknytning til BJP fik sat i værk.

	Flertal sakker agterud

	Det er muligt, at det er indisk parlamentarisk politiks slatne natur, som får det inkonsistente Aam Aadmi-parti (AAP) til at fremstå radikalt. AAP blev født ud af en antikorruptionsbevægelse ført an af den temmelig konservative reformpolitiker Anna Hazare og AAP-lederen Arvind Kejriwal.

	I denne bevægelse var fokus dog mere på autoritarisme end dissens, særligt hvad angik kravet om at skabe Jan Lokpal – et super tribunal, som skulle have beføjelser til at efterforske hvem som helst. At Kejriwal trak sig tilbage efter blot 49 dage som borgmester for Delhi, og at den aktuelle liste over AAP-kandidater rummer adskillige golddiggere såvel som refleksive kritikere af den nuværende system, peger på, at partiets mest karakteristiske træk snarere er inkonsistens end dissens.

	Det bør ikke komme som en overraskelse for nogen. I Indien har de seneste mere end 20 års vækst ladet det store flertal sakke agterud på så mange måder, at demokrati er nødvendigt ikke hvert femte år, men hver dag.

Siddhartha Deb er indisk forfatter og journalist.

© Guardian og Information.

Oversat af Nina Trige Andersen

