Efter overgrebene
LEDER


&nbsp;Man skulle tro, at Rebild Kommune ville gå endog meget langt for at hjælpe en familie på fode, som kommunens tidligere Venstre-borgmester Anny Winther for tre år siden selv erkendte, at man havde svigtet på det groveste. Men sådan er det tilsyneladende ikke gået. Søndag kunne Berlingske fortælle historien om den nu 18-årige Mai, som er en af de forfærdelige børneskæbner, der gemmer sig i den sag, danskerne har lært at kende som Rebild-sagen: En far, der over en periode på 15 år misbrugte ni børn, syv af dem hans biologiske.Efter at faren blev idømt lovens maksimumstraf i sådanne sager på 12 år i 2012, har Mai forsøgt at komme videre fra en barndom med incest og vold og fundet kræfter til at begynde på et gymnasium i Nordjylland. Der gik hun halvandet år, indtil hun meldte sig ud. Hun og moren havde bedt om støtte til lektiehjælp, som blev lovet af kommunen, men aldrig kom. Tilbud om familieterapi og psykologhjælp var ifølge moren fodslæbende og sporadisk, mens skiftende sagsbehandlere er gået ud og ind ad familiens dør. Mai havde enten &raquo;opgivet psykologerne, eller også havde de opgivet hende&laquo; hedder det i Berlingskes reportage.Det er ikke nogen enkel ting at rette op på konsekvenserne af års systematisk vold og overgreb. Det kræver en vedholdende indsats. Derfor kan det forekomme helt uforståeligt og urimeligt, at en kommune, som &ndash; for lige at erindre om nogle af sagens fakta, hvis de skulle have glemt dem i Rebild &ndash; havde modtaget 20 indberetninger om børnene i familien uden at gribe tilstrækkeligt ind. Og som siden har fået indsatsen på børneområdet kulegravet af et konsulentfirma, der fandt fejl i 82 procent af sagerne. 358 ud af 611 krævede en omgående indsats, og rapporten påpegede alvorlige ledelsesmæssige fejl i kommunens varetagelse af arbejde med udsatte børn og unge. Tre kommunale chefer er fyret.Kommunens nye borgmester, den radikale Leon Sebbelin, understreger kommunens ansvar over for Berlingske. Med den tilføjelse, at de &raquo;skal operere inden for lovens rammer&laquo;.Kommunalchefen åbner dog for en nærmere beskrivelse af, hvad der kan have forårsaget endnu et kommunalt benspænd for familien. Kommunalchefen mener, at der kan være behov for at justere og udvide mulighederne for at hjælpe voksne over 18 år, der som børn er blevet udsat for overgreb. Også for at sikre, at de krænkede børn ikke selv bliver krænkere.Det er ikke noget nyt, at udsatte unge over 18 bliver tabt på gulvet, i det øjeblik de bliver myndige. Det såkaldte efterværn er mange steder en by i Rusland. Dernæst foreslår Lisbeth Zornig Andersen, Huset Zornig, og kvindenetværket Zonta et exitprogram for de 29.000 kvinder, der hvert år rammes af vold i hjemmet. Et program, der måske kunne have hjulpet Mai og hendes mor, og som på linje med exitindsatsen over for radikaliserede og bandemedlemmer skal åbne den nuværende lovgivning for, at flere kan få hjælp. Som også beskrevet i Information tidligere er der nemlig problemer med rådgivningsordningen, der er for snæver, mener Lisbeth Zornig.&raquo;Den primære forhindring er, at lovgivningen stadig siger &ndash; også med det nye lovforslag &ndash; at man skal igennem et krisecenter for at få en særlig tilrettelagt indsats for at komme ud af vold,&laquo; udtaler hun til Berlingske.Det er nærmest en logisk fremadskridende erkendelse, vi er vidner til i den lange liste af sager fra steder på Danmarkskortet, hvor grusomheder er foregået: Tønder, Brønderslev, Esbjerg, Sønderborg. Nu er vi åbenbart kommet til livet efter overgrebene i føljetonen af kommunale svigt. Den 19-årige pige, der var offer for faren og andres mænds systematiske seksuelle misbrug i Tøndersagen, fik sidste år 300.000 kroner i erstatning. Det er også et eksempel på det retslige og socialfaglige efterspil i sagerne. Det er muligt, at offentligheden ikke får kendskab til positive sager, hvor kommunerne er proaktive. Men det burde være det aller-allermindste, man kunne forlange. Og hvis lovgivningen ikke forhindrer, at børnene tabes for anden gang, hvorfor råber kommunerne så ikke op, så de bliver hørt. Tænk hvis Kommunernes Landsforenings stort medieanlagte og netop overståede topmøde havde stået i de udsatte børns tydelige tegn &ndash; i stedet handlede det om magtkonstruktioner i toppen af organisationsdanmark.
