Afskaf bilafgiften



 Hvem gavner registreringsafgiften? Ikke særlig mange, kan jeg afsløre.
Registreringsafgiften på nu 180 procent blev indført over en længere periode. Målet var at forbedre betalingsbalancen, og man så udenlandske biler som en luksusvare, der var oplagt at beskatte. I dag er betalingsbalancen galaktisk høj og ved at være i strid med EU-reglerne.
Hvorfor har vi så afgiften? Den giver penge i statskassen. Det er korrekt, vi elsker penge i statskassen. Den gavner miljøet? Fattige mennesker har ikke råd til en bil, og familier fravælger at købe bil nummer to. Registreringsafgiften skåner de billigste biler, derfor kan mange fattige stadig købe en bil. Men de gode biler er blevet 180 procent dyrere, og dermed vælger mange biler, der er farligere og dårlige for miljøet.
Det passer dog, at mange familier fravælger at få en bil til hver af forældrene. Konen kan cykle, når far tager Audién. Det skaber lighed. Forskellen på rig og fattig er ikke så tydelig, når ingen kører rundt i fede biler. Ja, det er sandt. Men de rige vil nu alligevel køre rundt i federe biler end de fattige.
Ineffektiv kørsel
Dem, der reelt har brug for en bil, kan få en billigere via den fleksible firmabilsordning. Det er sandt, at firmabiler ikke er så dyre i afgifter. Og vi ville alle have gavn af, at man måtte bruge firmabiler til privat kørsel. Men lige nu er rigtig mange biler parkeret, fordi de ikke må sætte ungerne af på vej til arbejde, kun er halvt funktionelle. Måtte de bruges til privat kørsel, ville samfundets mobilitet forøges. Især uden for de store byer, hvor afstandene er store og offentlig transport er sjælden.
Vi har alle godt af at cykle. Det er korrekt. Vi har også godt af at slukke for TV’et, men derfor betaler vi jo stadig licens til Danmarks Radio. Så: Afgiften gavner ikke rigtig miljøet, og det er en forhindring for samfundet og økonomien. Afskaf den eller sænk den til europæiske standarder. Den næsthøjeste registreringsafgift er 70 procent

