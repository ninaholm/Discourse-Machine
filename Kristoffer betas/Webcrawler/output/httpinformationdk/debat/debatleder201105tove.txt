To versioner af Osama bin Ladens betydning



 Søndag trådte den nye chef for Forsvarets Efterretningstjeneste, Thomas Ahrenkiel, for første gang frem i et større interview i Politiken for at gå i rette med den stemning, der i den forløbne uge havde bredt sig blandt terrorforskere og sikkerhedsfolk om, at verden nok er blevet et sikrere sted efter drabet på Osama bin Laden.
»Sammenfattende må man sige, at han ikke spillede nogen rolle i forhold til konkrete operationer, og derfor bliver al-Qaeda ikke umiddelbart svækket operativt med hans død,« forklarede Ahrenkiel – og således kunne læseren besinde sig på, at »truslen mod Danmark er uændret høj.«
Spøjst nok faldt efterretningschefens vel nøje timede udtalelser sammen med, at det amerikanske forsvarsministerium tværtimod slog fast, at 1. Osama bin Laden var dybt involveret i al-Qaedas propaganda-aktioner, og 2. bin Ladens hjem var et decideret »kommando/kontrol-center« for terror-organisationen.
Måske, måske ikke vil vi få større indblik i de store mængder data fra Osama bin Ladens pakistanske hjem. Det kan være, de viser, at al-Qaeda gennem et almindeligt organisationshierarki har koordineret terroranslag som 2005-bomberne i London og andre siden 2001 – og at den globale terror således har været mindre irrationel, ustyrlig og uforudselig end hidtil antaget. Det kan også være, de viser, at Osama bin Laden fra sin internetløse bunker har haft ønsker om at styre terroren, men begrænsede muligheder for at gøre det.
Lige meget hvad vil vores indblik i den organisation, hvis billede har styret så meget af de seneste ti års sikkerhedstænkning, være betinget af, hvilke informationer efterretningstjenesterne finder for godt at servere.
Efterretningstjenester har under krigen mod al-Qaeda i stigende grad indtaget positionen som en slags over-eksperter, hvis hemmelige viden trumfede øvrige antagelser. De har et særligt ansvar for at anvende den position, ikke til at fremføre egne politiske dagsordner, men til at fremlægge viden, der fører til bedre sikkerhed.

