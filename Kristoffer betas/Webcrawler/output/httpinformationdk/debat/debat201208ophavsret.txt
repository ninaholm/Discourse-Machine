Ophavsretten sender værdifulde værker ud i glemslen
Forkæmpere for en fri kultur foreslår en kortere løbetid for ophavsretten. Det vil sikre, at værdifulde værker af ukendte kunstnere ikke går tabt for samfundet. Og det er alligevel de færreste kunstnere, der har indtægter på deres værker 20 år efter deres udgivelse


 Tilhængere af en restriktiv fortolkning af ophavsretten fremfører gerne, at en verden, hvor man tillader fri kopiering og videregivelse af andre folks værker, er en verden, hvor kunstnere ikke får lov til at leve af deres arbejde, og hvor den skabende kunstners originale bidrag til kulturen ikke påskønnes efter fortjeneste.
Et lige så almindeligt modargument er, at skabende kunstnere altid har ladet sig inspirere af andres værker. Digtere efterligner hinandens rytme, musikere og komponister efterligner hinandens melodier, og hver gang en maler finder på en ny stil, udløser det et væld af mere eller mindre talentfulde efterlignere. Shakespeare, der af mange anses for at være Europas største og mest originale dramatiker, byggede de fleste af sine stykker på gamle historier, som publikum måtte formodes at kende i forvejen.
Den remix-kultur, som mange moderne plade- og filmselskaber beskylder for at berøve dem deres levebrød, er ikke opstået i kølvandet på den digitale teknologi, den er et grundvilkår ved enhver kunstnerisk virksomhed.
»Den talentfulde kunstner låner – geniet stjæler,« som Oscar Wilde udtrykte det.
Den amerikanske jurist og forfatter Lawrence Lessig mener, at vi på grund af den skærpede ophavsret risikerer at miste kontakten til hele vores kulturarv.
Film forgår
Et eksempel er de mange film fra begyndelsen af det 20. århundrede, som aldrig blev særlig kendte, og som derfor kun eksisterer i få eksemplarer. Sådanne film går ofte tabt på grund af ligegyldighed og heraf følgende skødesløshed og dårlige opbevaringsforhold.
Der fandtes ikke en afleveringspligt for film i stil med den, der i Danmark gælder for bøger, så en mugnende filmrulle på loftet af en faldefærdig sidegadebiograf i en afsides del af San Francisco kan være det eneste eksisterende eksemplar af et hidtil ukendt film noir-mesterværk.Det er et sørgeligt faktum, at mere end halvdelen af alle amerikanske film fra før 1950 allerede er gået tabt.Det virker oplagt at sætte ind med en kulturel redningsaktion og indsamle og digitalisere så mange af disse gamle film, som man overhovedet kan komme i nærheden af. Men ophavsretten stiller sig i vejen. Det er nemlig ofte umuligt at finde ud af, hvem der ejer rettighederne til en gammel film. Blot det at digitalisere og udgive en enkelt film kan derfor indebære et større detektivarbejde for at opspore efterkommerne af en films producer, instruktør eller manuskriptforfatter.Noget lignende gælder for bøger. Ophavsretten til en bog gælder i forfatterens levetid plus 70 år. Det vil sige, at vi 2012 frit kan trykke og på anden måde gengive alle litterære værker, hvis forfatter er død senest i 1942. Med værker, der er skrevet af forfattere, der stadig levede i 1942, forholder det sig imidlertid anderledes. Flere af den tids mesterværker er udkommet i det ene oplag efter det andet, for eksempel Hans Kirks Fiskerne, Karin Boyes Kallocain eller Hans Scherfigs Det forsømte forår. Men de fleste bøger udkommer kun i ét oplag og læses ikke af særlig mange.
Ophavsretten er god til at sikre nulevende forfattere deres rettigheder, så de kan leve af deres bøger, men fejler, når det gælder om at redde upåagtede værker fra fortabelse og glemsel. Den slags værker kalder Lessig orphan works, forældreløse værker.
I litteraturhistorien er det et velkendt fænomen, at hver generations største forfattere ofte er upåagtede i deres levetid og først bliver kendt længe efter deres død. Med en ophavsret, der effektivt sikrer forældreløse værker mod genudgivelse de første 100-150 år efter deres tilblivelse, risikerer mange vigtige, men upåagtede bøger at gå uigenkaldeligt tabt. Ophavsrettens løbetid repræsenterer dermed en trussel mod den store del af verdens kulturarv, som de ’forældreløse værker’ udgør. Og denne pris betaler vi i praksis til ingen nytte. De fleste kunstnere tjener pengene på deres værker i årene umiddelbart efter udgivelsen. Kun meget få har stadig indtægt på salg af bøger 20 eller 30 år efter, de udkom første gang.
Tretrinsraket
Lawrence Lessig og andre forkæmpere for en fri kultur har i stedet foreslået en kortere løbetid for ophavsretten. Ét forslag går ud på at strukturere løbetiden som en to- eller tretrinsraket. Da copyright oprindelig blev indført i England, var det som et privilegium, som trykkerne og dermed forlagshusene fik bevilget i 14 år efter udgivelsen. Efter de 14 år var eneretten udløbet, og alle kunne uhindret trykke løs.
En ’tre-trins-raket’ bygger videre på dette princip. Vi kan forestille os, at ethvert værk er beskyttet af ophavsretten de første 21 år efter udgivelsen. Når de 21 år er gået, vil ophavsretten være udløbet, men det er muligt at forny den. Fornyelsesprocessen bør være hurtig og smertefri, men kræver altså, at kunstneren eller forfatteren gør noget aktivt for at bevare ophavsretten til sit værk. Efter fornyelse er værket ophavsretsligt beskyttet af ophavsretten i yderligere 21 år.
Efter 42 år skal det igen være muligt at forny ophavsretten. Denne gang koster det dog et gebyr, som kunne sættes til 1.000 af vore dages kroner. Når de 21 år i den anden fornyelsesperiode er gået, er ophavsretten uigenkaldeligt udløbet. En sådan model vil i alt væsentligt fortsætte den ophavsretslige beskyttelse, som vi kender i dag, uden at ’forældreløse’ værker risikerer at gå så uigenkaldeligt tabt, som tilfældet er med den nuværende lovgivning – og det uden reelle omkostninger for forfatterne. Hvor mange forfattere har stadig indkomst på bøger, som de udgav for 42 år siden? Det er der nogle ganske få af de allermest populære forfattere, der har. Hvis indtægterne fra disse bøger stadig er af betydning for forfatteren, kan de fornys i yderligere 21 år for en afgift på 1.000 kroner. Hvis forfatteren ikke vælger at betale for at forny sin ophavsret, er det formentlig, fordi bøgerne ikke længere kan tænkes at give indtægter. Efter 63 år er der i praksis ikke mere at komme efter. De allerfleste store og populære bøger skrives af folk, der er fyldt 20. I en alder af 83 vil de fleste enten være døde eller have ordnet deres økonomiske forhold på anden vis. Hvad de skrev og udgav for 63 år siden er for længst ophørt med at have nogen reel økonomisk betydning for dem.
En sådan ’tre-trins-raket’ vil altså ikke tage indtægter fra nogen nulevende kunstnere, der har brug for dem, men den vil gøre det muligt at genudgive miskendte og upåagtede værker og dermed sikre dem mod glemsel.
Overgangsordning
Det betyder selvfølgelig, at visse foreninger, som i dag forvalter ophavsretten for nogle få og helt store forfatteres værker efter reglen om forfatterens levetid plus 70 år, vil miste deres indtægter. Her tænker jeg blandt andet på børnene efter forfattere som James Joyce og J.R.R. Tolkien.
Hertil er at sige, at hvis en ændring af lovgivningen fører til, at efterkommere af enkelte store forfattere kastes ud i fattigdom, kan der tages hensyn til dem gennem en overgangsordning. Det er trods alt et helt ekstremt mindretal af kunstnere, der stadig har indtægter mange år efter deres død. Ophavsretten har altid haft som sit egentlige formål at gavne samfundet ved at sikre levebrødet for de mange kunstnere, mens de endnu er i live, ikke at sikre de mest populæres efterkommere i flere generationer.
Carsten Agger er softwareudvikler og forfatter. Ovenstående kronik vil indgå i hans kommende bog, der bærer arbejdstitlen ’Fri Software – Et kampskrift’

