I medierne er kristendom lig med bibelfundamentalister
Skal man tro de danske dagblade, er kristendom kun for bibeltro traditionalister og ikke for kritiske, tænksomme mennesker. Debatten om videnskabsminister Esben Lunde Larsen er endnu et eksempel på mediernes tunnelsyn
 Debatten om, hvorvidt det er acceptabelt, at Esben Lunde Larsen er minister for videnskab samtidig med, at han troende kristen bygger på opfattelse af, at kristendom er ensbetydende med en slags bibelfundamentalisme, hvor man forstår Biblen bogstaveligt og altså opfatter de bibelske skabelsesberetninger som noget, der forklarer, hvordan jorden blev til


 KRONIK – Aviserne fremstiller kristendom som en fundamentalistisk, førmoderne religion med en skægget gud, der sidder et eller andet sted deroppe og dirigerer alt, som sad han med en remotekontrol. En religion, der ikke er en værdig diskussionspartner for et moderne menneske. Det viser jeg i en ny bog, Kristendomskritik i medierne, hvor jeg undersøger, hvordan fem store aviser, Berlingske, Information, Jyllands-Posten, Politiken og Weekendavisen, i de seneste fem år har dækket stofområdet kristendom.
Tag som eksempel debatten om, hvorvidt det er acceptabelt, at Esben Lunde Larsen er minister for videnskab samtidig med, at han er troende kristen. Nej, det er ikke okay, siger et par af de førende religionskritikere i Danmark, Jens-André P. Herbener og Mikael Rothstein i Politiken. For Esben Lunde Larsen »siger ligefrem, at der ikke hersker noget modsætningsforhold mellem religion og videnskab«, skriver kritikerne, som om det er en selvfølge, at der er et modsætningsforhold. Det er det imidlertid ikke. Det er kun en selvfølge, fordi de forudsætter, at kristendom er ensbetydende med en slags bibelfundamentalisme, hvor man forstår Biblen bogstaveligt og altså opfatter de bibelske skabelsesberetninger som noget, der forklarer, hvordan jorden blev til. Opfatter man dem sådan, står de naturligvis i et konkurrenceforhold til videnskaben. Så kan teorien om Big Bang og Biblen ikke begge være sande. Enten 13,7 milliarder af år eller syv dage. Men det er helt meningsløst at sige, at den læsning er kristendommens opfattelse. Det er alene set ud fra én bestemt kristendomsopfattelse.
Utallige generaliseringer
Det samme kan man sige om skribenternes brug af religionsbegrebet. Det er jo ikke alle, der ser religion som et system af forklaringer på verdens gang, hvor verden er drevet frem af guddommelige magter. Der findes også opfattelser af religion, hvor religion ikke tænkes som et forklaringssystem med et overnaturligt indhold. Religion er for eksempel også en umiddelbar oplevelse af livet som underfuldt og deraf en holdning præget af ærefrygt for livet. Som når man står over for et nyfødt barn og bliver grebet af en følelse af mødet med noget ’højere’. Når skribenterne helt selvfølgeligt mener, at religion og videnskab er modsætninger i indbyrdes konkurrence, er det, fordi de forudsætter et overnaturligt religionsbegreb.
Læs også: Skabelsesberetninger
Kommentaren kommer – tilsyneladende ubevidst – til at generalisere én bestemt variant af kristendom til at gælde selve kristendommen. Og eksemplerne er langt fra enestående, faktisk er det et almindeligt forekommende fænomen, at bagvedliggende fortællinger automatisk udløses, når kristendom kommer på tale. Og der er oven i købet en tendens til, at man ikke eksplicit står ved det.
For eksempel skriver Herbener og Rothstein også, at der ikke er »gnist af grund til at tage de kristne fantasier alvorligt«. Som om kristne forestillinger uden videre kan nedgøres til ’fantasier’. Ganske vist er kristne forestillinger menneskelige konstruktioner, men det er alle vores forestillinger, også de videnskabelige. Det i sig selv gør dem selvfølgelig ikke til fantasier. Samtidig kan der gives gode grunde til religiøse forestillinger, som for eksempel en teolog og filosof som K.E. Løgstrup har gjort det. Fænomener som kærlighed og barmhjertighed ser han som noget, der sætter sig igennem i vores liv, uden at vi selv kan fremkalde dem. De har karakter af magt. Den magt, som han altså mener, vi kan erfare, tolker han som Guds magt. Religiøse forestillinger kan altså godt hvile på ’empiri’. I virkeligheden er Herbener og Rothstein faldet i en fælde og er blevet essentialister; de mener, at kristendom har en bestemt essens som ren og skær fantasi og overtro. Og essentialisme – hvad er det? Det er, når det »bliver fremstillet, som om kristendommen nærmest er et væsen, der findes … Som om det er et noget, der står derude og handler og gør noget ved vores kultur« (Mikael Rothstein).
Den kritiske tolkning
Underbelyste tolkninger gør kristendom forenelig med modernitet: Det religiøse sprog om himmerige og Gud som fader kan forstås som et poetisk sprog; ikke som en beskrivelse af et faktum, men en metafor. Det mytologiske sprog om himmel og helvede og dæmoner og mirakler osv. forstås inden for denne tolkning som billeder. Også skabelsesberetningerne udtrykker således ikke noget om, hvad der evt. skete en gang, men noget om hvordan man her og nu kan tolke sin tilværelse som en gave, for der kunne lige så godt intet have været, alt kunne have været tomhed og øde, som det hedder i indledningen til den første beretning. Derved kommer kristendom til at fremstå som et bud på en eksistentiel forståelse af tilværelsen: det underfulde og uselvfølgelige ved den, dens karakter af gave, og hvorfor det for eksempel giver mest mening at sige, at det nyfødte barn er noget, man får og ikke noget, man selv skaber.
Kun ca. 18 procent af de kritiske omtaler i aviserne anerkender, at kristendom også findes i en moderne kritisk tolkning, mens kun ca. 30 pct. af omtalerne af forsvar for kristendom vedkender sig moderne tolkninger. I ca. 55 pct. af de kritiske omtaler og ca. 42 pct. med forsvar beskrives kristendom som dogmatisk lov frem for som en religion, der er åben for fortolkning.
Det er vigtigt at kritisere forestillinger, der tvinger moderne mennesker til at tage hovedet under armen – hvad enten disse forestillinger konstrueres af forsvarere (apologeter) eller af religionskritikere. Der er brug for en nuanceret kritik af kristendom og også en sans for kristendom som et frugtbart rum for refleksion over tilværelsen. Danske medier kan ikke være interesseret i, at et stofområde får lov at sejle. Har vi ikke alle – både ateister og ministre – brug for en kvalificeret debat om moderne menneskers forhold til tro og religion?
Preben Brock Jacobsen er pensioneret gymnasielektor og forfatter til bogen ’Kristendomskritik i medierne’ (Forlaget Systime)

