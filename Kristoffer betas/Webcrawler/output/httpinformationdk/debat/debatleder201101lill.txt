Den lille forskel
Enhver forskel mellem kønnene er ikke nødvendigvis en ulighed, der skal ryddes af vejen. Vi kan fokusere på forskellen som et problem, men vi kan også vælge at se den som en fortælling om vores samfund


 Mænd bliver reduceret til robotter, hvis de ikke læser skønlitteratur. Sådan sagde den islandske forfatter Sjón for nylig til Information – og har han ret, kan kvinderne godt begynde at se sig om efter en erstatning til ægtesengen. For mænd læser ikke skønlitteratur, ikke særlig meget i hvert fald, og slet ikke i samme omfang som kvinder.

Information har den senere tid dokumenteret, at en række kønsmæssige forskelle præger det danske bogmarked. Mens mænd hovedsageligt læser historiske beretninger og biografier, foretrækker kvinder romaner og noveller. Det er ikke en fordom eller en fornemmelse, men et velunderbygget videnskabeligt faktum. Men er det også et problem? Og hvis det er, er problemet så, at mænd læser for få romaner, eller at kvinder læser for få fagbøger?

ENHVER FORSKEL mellem kønnene er ikke nødvendigvis en ulighed, der skal ryddes af vejen. Vi kan fokusere på forskellen som et problem, men vi kan også vælge at se den som en fortælling om vores samfund, som både mænd og kvinder kan blive klogere af at læse. Hvorfor er der for eksempel forskel på mænd og kvinders læsevaner? Biologisterne fremhæver de genetiske forskelle og finder blandt andet belæg i den seneste hjerneforskning, som viser, at kvinder fra naturens hånd er udstyret med et mere veludviklet system af såkaldte spejlneuroner, der skulle gøre dem bedre i stand til at føle empati og dermed leve sig ind i fiktive personers følelsesliv.

Socialkonstruktivister søger derimod en forklaring inden for det samfundsskabte og fremhæver ikke mindst de historisk betingede forskelle i kønnenes kulturelle opdragelsesmønstre. Da den moderne læsekultur blev til i 1700-tallet – og mange år frem – var kvindernes domæne i hjemmet, mens mændene passede deres arbejde i offentligheden. I praksis betød det, at kvinderne kom til at stå for dannelsen og den følelsesmæssige husholdning i familien, og derfor var det også kvinderne, som hurtigt satte sig på det skønlitterære område. Vel at mærke som læsere og ikke som forfattere.

Historisk har litteraturen da også været det sted, hvor undertrykte kunne få »A Room of One’s Own«, som Virginia Woolf i 1929 skrev i sit berømte feministiske essay. Litteraturen skaber et mulighedsrum, en drømmeverden for dem, der ikke har mulighed for at komme til fadet i den givne verden. For kvinderne udgjorde litteraturen i mange år et sådant rum, og deres dominerende rolle som romanlæsere kan følgelig ses som en kompensation for deres forgæves forsøg på at deltage i det offentlige rum.

I DAG STILLER tingene sig anderledes. Det er ikke bare kvinder, som læser det meste af den skønlitteratur, der bliver skrevet. Det er også kvinder, som skriver det meste af den skønlitteratur, der bliver læst. Kvinderne har krænget identiteten som passificerede forbrugere af sig og installeret sig som aktive producenter i samfundslivet. Ifølge den seneste top-20-liste over de mest udlånte materialer fra landets biblioteker foretrækker markant flere læsere nu kvindelige frem for mandlige forfattere.

Af samme grund kan det ærgre, at det store kvindelige spring fremad endnu ikke har sat sig tydelige spor i de gamle, hæderkronede og støvede institutioner som eksempelvis Det Danske Akademi. Ud af akademiets 18 pladser er 15 besat af mænd, og i alt har der gennem tiden blot været syv kvindelige ud af i alt 49 medlemmer. Akademiet er stadig en mandeklub.

HISTORIERNE OM det kønsopdelte bogmarked kan betragtes som et lille kapitel i en større fortælling om samfundets kønning af kønnene. Ingen kan for alvor være i tvivl om den subtile socialiserings betydning for mænd og kvinders læsevaner. Den begynder tidligt. Ifølge undersøgelser er der blandt 9-12-årige danske skoleelever hele 63 procent af pigerne, som ofte læser skønlitteratur, mens tallet for drengene er nede på bare 47.

Den nuværende struktur på bogmarkedet gør ikke noget for at ændre på dén fordeling. De store forlag og boghandlere er yderst opmærksomme på, at kvinderne er deres primære kundegruppe, og i deres markedsføringskampagner forsøger de også at henvende sig direkte til de kvindelige forbrugere – både hvad angår udformning, farvevalg og sprogbrug. Selvfølgelig, kunne man tilføje, for bøger er samtidig en forretning, der skal løbe rundt, og så længe det er kvinder, der køber, forærer og anbefaler bøger, vil markedet for skønlitteratur fortsat være indrettet på kvindernes præmisser.

BOGBRANCHEN KAN vælge at betragte mænd og kvinders forskellige læsevaner som udtryk for et uforløst kommercielt potentiale. Kønsforskerne kan vælge se forskellen som et uudtømmeligt antropologisk forskningsfelt. Vi andre kan vælge, om vi vil se forskellen enten som et problem, der skal ryddes af vejen, som en berigende diversitet eller som et interessant, men principielt ligegyldigt kuriosum. Historien fortæller os, at vi er produkter af et system, der reproducerer sig selv. Litteraturen fortæller os, at den naturlige orden ikke naturlig. Vi kan gradvist ændre på virkeligheden, hvis vi vil. Spørgsmålet er, om vi vil.         /rbs

