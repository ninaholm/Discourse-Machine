Er det os eller dem?



 Kære Karen Hækkerup: Hvad mener du egentlig med, at du er blevet integrationsminister. En ny undersøgelse, Ung 2011, har dokumenteret, at unge med indvandrerbaggrund er underkastet massiv social kontrol fra deres familier, især når det gælder kærlighed og sex.
Ifølge medierne er du overrasket over omfanget af den sociale kontrol og synes, undersøgelsen er nedslående og ualmindelig deprimerende læsning.
Til Jyllands-Posten siger du, at det vigtigt med et opgør med de seneste 10 års udlændingedebat og uddyber: Den der dem og os-retorik har haft en negativ indvirkning. Den har skubbet folk derover, hvor de kigger indad mod deres egne værdier.
Hvordan skal det nærmere forstås? Mener du, at danskerne gennem de seneste 10 år i fremmedhad og racisme har skabt en opdeling mellem et os, danskerne, og et dem, indvandrerne? Og at det altså er danskerne, der har fået indvandrerne til at udvikle bestemte kontrollerende familieformer?
Har du dokumentation for det? Og i så fald: Hvilken? Eller er sagen snarere, at nogle indvandrergrupper med deres familietraditioner og praksis faktisk selv har skabt en modsætning til danskerne?
Går ind for stening
For tre uger siden lavede Jyllands-Posten et interview med to unge salafister, som sagde ting som »Vi går ind for stening«, »homoseksuelle har ikke nogen rettigheder«, »Selvfølgelig skal Kurt Westergaard dø« og »Hvis Muhammedtegningen skete under en islamisk stat, så ville Kurt Westergaard blive slagtet, han ville blive hængt. Men her kan man ikke gøre noget — desværre«.
Du tog selvfølgelig kraftigt afstand fra disse udtalelser. Men du tilføjede: »Vi skal inkludere folk, så de ikke føler, at de bliver ramt af uretfærdighed og undertrykkelse, fordi vi ved, at det er det, der skubber folk væk fra os og over i et andet fællesskab«.
Atter fremfører du altså den samme forklaringsmodel: En del nydanskere har forkastelige synspunkter, fordi danskerne behandler dem uretfærdigt, ekskluderende og undertrykkende.
Igen: Har du dokumentation for det, og holder den? Eller er det nogle indvandrere selv, som gennem deres holdninger og handlinger skaber situationer, hvor det er berettiget, at danskere tager afstand fra dem?

