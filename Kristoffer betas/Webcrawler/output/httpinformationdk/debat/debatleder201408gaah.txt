Gå hele vejen, Antorini!
LEDER


I Danmark har vi A- og B-skoler. Nogle folkeskoler løfter tunge elever, mens privatskoler kan afvise ressourcekrævende elever ved fordøren. Erhvervsskoler har langt flere elever fra uddannelsesfremmede hjem end gymnasierne i whiskybælterne omkring de store byer, og Vestegns-gymnasierne skal gøre langt mere for at få deres elever igennem, end de populære succesgymnasier i hovedstaden. Den triste udvikling er erkendt, men ikke for alvor udfordret, og derfor er det naturligvis glædeligt, at undervisnings- minister Christine Antorini (S) nu langt om længe er kommet med et udspil til et nyt taxametersystem for ungdomsuddannelserne, som realiserer regeringsgrundlagets ambition om at &raquo;ressourcerne fordeles mere retfærdigt&laquo;.Det betyder, at erhvervsskoler og gymnasier med mange svage elever får flere penge til at bekæmpe frafald og kompensere for, at ikke alle har uddannede forældre, der kan hjælpe med lektierne.Udspillet er en del af den kommende finanslov, og der er ikke kommet så meget mere konkret, end at den nye fordeling af pengene skal foregå på baggrund af karakterer, som ifølge ministeren er den mest præcise måde at afspejle elevernes sociale baggrund. Desuden vil der blive tale om en mindre omfordeling fra gymnasierne til erhvervsskolerne. Formålet er klart, &raquo;elever skal have lige vilkår for at tage en uddannelse&laquo; som ministeren formulerer det.Men det rigtig ærgerlige er, at Christine Antorini ikke griber muligheden for for alvor at gøre det, hun gerne vil, med et gennemgribende opgør med A- og B-skoler i hele uddannelsessystemet.Hvis regeringen og Antorini virkelig mener, at danske børn skal have lige vilkår og den bedste uddannelse uanset pengepung, postadresse og podernes forældrebaggrund, så bør de ikke nøjes med ungdomsuddannelserne, men tage opgøret med privat- og friskolerne med i en samlet revision.
