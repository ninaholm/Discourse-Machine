Faderløs sejr



 Justitsminister Morten Bødskov (S) har grund til at være stolt. Forleden fik han fjernet det pointsystem, der det seneste år har tjent som symbol på de groteske tilstande, den borgerlige regering efterlod udlændingepolitikken i.
Fjernelsen af pointsystemet blev vedtaget med stemmer fra både Liberal Alliance og Enhedslisten, hvilket burde gøre justitsministerens stolthed endnu større. Men hvis Morten Bødskov er stolt, skjuler han det godt.
Frem for at fortælle historien om en nødvendig oprydning efter den borgerlige regering gentager Morten Bødskov utrætteligt, at regeringen jo blot »fører reglerne tilbage til dem, der var gældende ved udgangen af 2010«. »Dermed vil 24-årsreglen og tilknytningskravet fortsat være den robuste kerne i dansk udlændingepolitik,« skriver han i en pressemeddelelse.
Påfaldende er det, at Morten Bødskov synes at have mere travlt med at argumentere for de borgerliges udlændingepolitik end for det, hans regering står for.
Kan det skyldes, at forskellen ikke findes? Hvorfor argumenterer Morten Bødskov ikke for det indlysende urimelige i, at pointsystemet gjorde uddannelse og privatøkonomi afgørende for, om danske statsborgere kunne få deres ægtefælle til landet. Hvorfor skulle en psykolog være mere værd end en pædagog? Hvorfor skal man stille med 100.000 kroner i en bankgaranti? Hvorfor siger Morten Bødskov ikke ligeud, at sådan en behandling af danske statsborgere kan vi ikke være bekendt?
Tilsyneladende af frygt for at blive kaldt blødsøden tør justitsministeren ikke argumentere for det, mange vil betragte som genindførelsen af et mindstemål af anstændighed.
Normalt siger man i politik, at sejren har mange fædre, mens nederlaget et forældreløst. Her forholder det sig omvendt. Spørgsmålet er, hvordan en regering kan vinde, når den behandler sine sejre som nederlag.

