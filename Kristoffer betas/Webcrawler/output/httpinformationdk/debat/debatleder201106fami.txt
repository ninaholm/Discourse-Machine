Familietyranni



 Det er ikke nyt, at velfærdsstaten har overflødiggjort familien. Unge opnår fordele, hvis de flytter hjemmefra kort tid efter gymnasiet, man får bestemte ydelser, hvis man er enlig forsørger, vi ringer til kommunen, hvis bedstemor skal have hjælp og afleverer børnene i børnehaven, inden vi fræser ud i hverdagen. Læg dertil, at antallet af skilsmisser er stigende, antallet af fødsler er dalende, og så tegner der sig et billede: Kernefamilien er i opløsning.
Derfor er det mærkværdigt, at andre familieformer stadig bliver set ned på. Tre forfattere gik i lørdagens udgave af Information til angreb på den klassiske kernefamilies rolle, som ifølge dem bliver set som den eneste reelle vej til lykke.
Vælger man andre ukonventionelle livsformer som åbne ægteskaber, polyamorøsitet eller et liv som fraskilt single, bliver man ifølge forfatterne enten opfattet som fiaskoer, fordi man ikke kan holde sammen på familien, eller stemplet som pervers, selv om man i sit eget forhold er enige om, at det er tilladt at søge andre seksuelle veje.
Forfatterne har en pointe. For i Danmark er vi belærte med, at kernefamilien er paradis på jord. Glansbilledet er det, vi får plantet i hovedet som det lykkeligste svar på en samværsform lige fra børnehaven og børnelitteraturen, gennem folkeskolen og videre til kulturlivet. Og hvorfor egentlig? Når man idylliserer den klassiske familie, så indsnævrer man samtidig rammerne for, hvordan man bliver et lykkeligt menneske.
Kernefamilien er en afstressende faktor, der oven i købet gør folk lykkeligere, hvis man skal tro lykkeforskere. Men mon ikke det bunder i, at vi stadig bliver stopfodret med, at familiebilledet er den 'normale' samlivsform.
Kernefamilien skal ikke nødvendigvis dø. Men det skal myten om, at netop den måde at indrette sig på er den eneste vej til et lykkeligt liv. Ellers kan vi blive ved at tale om, at vi i Danmark lever i et vaskeægte familietyranni.

kræn





