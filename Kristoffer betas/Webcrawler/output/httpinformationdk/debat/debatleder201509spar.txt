Spardummeligt
LEDER


 Anklagen mod den tidligere Thorning-Schmidt-ledede regering var navnlig, at den ikke førte politik ud fra de overbevisninger, man skulle tro, at den havde: Den rakte alt for meget ind over midten. En tilsvarende beskyldning kan man ikke rette mod den smalle Venstre-regering.
Med gårsdagens forslag til finanslov bekræfter V-regeringen, at den kun rækker over midten, når bitter mandatmangel tvinger den. Ellers fører den ærke højrepolitik.
Mønsteret i finanslovforslaget er klart: Der omfordeles til fordel for de besiddende. Det sker tilmed på en måde, hvor nutiden mæsker sig på fremtidens bekostning. Beskæringer på midler til flygtninge og indvandrere hæmmer en vellykket integration. Nedskæringer på klima, bistand og miljø skader langsigtet Danmark.
I spardummeligheden indgår nedprioritering af dansk viden. Forskningen beskæres med 1,4 milliarder kr. i 2016 – oven i de grønthøsternedskæringer på årlige fire procent, som undervisningsinstitutioner bliver pålagt. Perspektivløsheden fremhæves over for Ritzau af rektor Anders Bjarklev fra Danmarks Tekniske Universitet. Bjarklev kalder den bevillingsmæssige afpilning »meget overraskende«:
»Ikke mindst med tanke på regeringsgrundlaget, hvor ambitiøs forskning står centralt. Vi ved, at viden er grundlaget for fremtidens vækst.«
Universitetsformand Bjarklev sammenfatter: »Man risikerer simpelthen at spare fremtiden væk.«
Ikke alene forskningens frontlinje bliver svækket. Grønthøsteren hærger også den folkelige formidling, som højskolerne står for. En tredjedel af dem er i forvejen så pressede, at de står over for afskedigelser, prisforhøjelser eller ligefrem lukning, vurderer formanden for Folkehøjskolernes Forening, Lisbeth Trinskjær.
Hvor er den fremtidstillid, der fik et bredt felt af danske partier til at hylde Danmark som et globalt videnssamfund? Som et åbent land, der viser vej til bæredygtige miljø- og klimaløsninger? Nu er den tillid erstattet af en ’os selv nok’, hvor ’os selv’ er de, der sidder på flæsket. De borgerlige er blevet småborgerligt selvgode. Og Socialdemokraterne mangler modet til at trække så meget den anden vej, at det gør en forskel.
Finansloven er et sindbillede på nationens tilstand. 

