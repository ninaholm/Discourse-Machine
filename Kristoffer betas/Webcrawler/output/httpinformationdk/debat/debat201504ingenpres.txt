Der er ingen prestige i at være grønlænder
Socialt udsatte grønlændere i Danmark – ja, faktisk alle grønlændere – betaler prisen for politikernes misforståede berøringsangst


 De udsatte grønlændere i Danmark kæmper med sproglige, sociale og kulturelle problemer. De er konstant udsat for hån og spot. De er ikke rigtigt danske. De er heller ikke rigtige indvandrere. De er en klemt og nedprioriteret gruppe, der befinder sig i et smerteligt tomrum. Indvandrere kræver og får fokus. De er repræsenteret i mediebilledet. De har egne regler og traditioner, som mange er omhyggelige med ikke at træde på, og mange indvandrere kommer igennem et omfattende integrationsprogram. Grønlændere, derimod, bliver ikke integreret.
Grønlændere er fanget i et uanstændigt, formynderisk og uværdigt system. Det er med til at fastholde denne gruppe, danskerne kalder for ’de fulde grønlændere på bænken’, som den lavest rangerede i Danmark.
Og for mange danskere er disse socialt udsatte den eneste reference til Grønland. Det er hverdagskost for velfungerende grønlændere i Danmark at modtage komplimenter som f.eks.: »Det er ret flot, at du kan klare et job som grønlænder« eller »Hvornår kom du i alkoholafvænning« eller »Du ligner ikke en grønlænder.« Sidstnævnte ment som et kompliment. Dertil kommer at man konstant skal redegøre for grønlandske problemer. Tænk, hvis danskere konstant skulle redegøre for Tønder-sagen. Det forventes, at man som grønlænder i Danmark kender alt til grønlandske forhold. Til gengæld er ingen interesseret i at høre om alle de forhold omkring Grønland, som fylder os med stolthed og glæde. Et indblik i grønlandske forhold, som vi med glæde ville give videre. Men der er ingen prestige i at være grønlænder
Fordi vidensniveauet om de socialt udsatte grønlændere er minimalt, får de ikke den nødvendige hjælp. Og problemet er vokset i takt med, at flere grønlændere søger mod Danmark. En stor del af de grønlændere, der kommer hertil, har allerede før ankomsten massive problemer. Alene det, at Danmark fungerer som en slags skraldespand for dybt ulykkelige mennesker, som samtidig er danskernes eneste billede på en grønlænder, er uheldigt.
Men de danske politikere er alt for optagede af, hvordan dansk indblanding modtages i Grønland. De danske politikere er valgt til at varetage danske vælgeres interesser. Det er de socialt udsatte grønlændere i Danmark – ja, faktisk alle grønlændere – der betaler prisen for denne misforståede berøringsangst. I Grønland er det også borgerne, der betaler prisen for, at politikere ikke handler. Tiden bruges på at drømme om fremtiden og nedgøre hinanden. Grønlandske og danske politikere burde i stedet tvinges til at smide noget konstruktivt på bordet.
Ingen politisk opmærksomhed
Det skulle gerne være sådan, at grønlændere flytter til Danmark af lyst og ikke af nød. Men du kan ikke få udbetalt din danske pension, hvis du flytter til Færøerne eller Grønland. I stedet skal du søge om pension efter lokale regler. Men det er en unødvendig grænsehindring. Det er trist at se, at så mange ældre grønlændere flytter til Danmark udelukkende for at få pension. Mange af dem savner Grønland og ender med at tilbringe sidste stop i livet i et land, hvor de rangerer lavest i samfundet. Politisk får de ingen opmærksomhed.
Et andet eksempel er en ung, retarderet, grønlandsk dreng. Han er førtidspensionist i Danmark. Han bliver aldrig i stand til at tale dansk eller skabe relationer. Han og mange andre på pension er i Danmark af nød. Familien vil gerne hjem til Grønland. Forældrene kan få job i Grønland. Men de kan ikke flytte, for tager de drengen med, ender han økonomisk helt ude i hampen. Havde forældrene været rumænere eller spaniere, kunne de uden videre tage ham med, uden at han mistede sit økonomiske grundlag. Drengen er desuden forpligtet til at ringe til Udbetaling Danmark for at indberette en ferie i hjemlandet Grønland. Det er formynderisk.
Selv om en del af problemstillingen kan forklares ved, at Grønland og Færøerne ikke er medlem af EU, og at områder er hjemtaget af de selvstyrende lande, retfærdiggør det ikke, at man lader stå til. Det må være op til politikerne at finde midler og gradbøje eller ændre lovgivningen, så den favner alle i Rigsfællesskabet.
Allersidste udvej
Hvis grønlændere er bedre tjent med at komme hjem til Grønland igen, skal de hjælpes økonomisk og moralsk. De, der ønsker at blive i Danmark, skal hjælpes med integration. De skal foran i køen, for deres behov er ofte større end andre udsatte gruppers.
Grønlændere lever i høj grad i nuet. Når en grønlænder beder om hjælp, er der ikke andre udveje, og håbløsheden er ved at tage over. Man kan regne med, at når en grønlænder banker på hos Udbetaling Danmark, så er det allerede allersidste udvej for at overleve.
Grønlændere har en meget lav status i Danmark. De er mere synlige end andre udsatte grupper i samfundet, og deres problemer er større. Ofte står de i en håbløs situation. Men hvis vi kan begynde at løse nogle af de ovennævnte problemer, vil det smitte positivt af på Grønlands selvværd. Det kaldes at styrke fundamentet. Det er en forudsætning for, at udbygge erhverv og forståelse. Så har man noget at bygge på. Der er behov for integration af grønlændere i Danmark.
Nauja Lynge er formand for foreningen Rigsfællesskabet

