Ingen økonomer har løsningen på krisen før den er ovre
Hvad er en borgerlig økonom og findes der en særlig borgerlig økonomisk teori? Ingen af dem har løsningen før efter krisen er slut


 Diskussionen om de økonomiske planer har også været en diskussion af mediernes anvendelse af økonomer. Oppositionen mener, at borgerlige økonomer fylder for meget. Men hvad er en borgerlig økonom? Er det en økonom, der er enig med de borgerlige, og er der en særlig borgerlig økonomisk teori?
Mange af de økonomer, der deltager i den offentlige debat, har valgt side, og hver gang de udtaler sig, støtter de den samme side. Når der er diskussion mellem to økonomer, der støtter henholdsvis regering og opposition, minder diskussionen om juristernes opgave i en retssag, hvor anklageren kommer med alle de fakta og argumenter, der taler for, at den anklagede er skyldig, og forsvareren kommer med alle de fakta og argumenter, der taler for, at den anklagede ikke er skyldig.  Det kan være en god debatform og ikke nødvendigvis et demokratisk problem, hvis der er nogenlunde samme vægt til begge parter. Problemet opstår, hvis den ene part fylder meget mere, og problemet forstærkes, hvis argumenterne fremlægges med en særlig faglig iklædning og ikke som et partsindlæg.
Forleden blev Berlingskes chefredaktør spurgt i TV 2 News, hvorfor avisen gav mest spalteplads til økonomer, der støttede VK og kritiserede oppositionens plan.
Hun svarede, at det slet ikke passede, for Berlingske gav masser af spalteplads til oppositionspolitikere. Selvom spørgeren forsøgte at få chefredaktøren til at skelne mellem politikere og økonomer, lykkedes det ikke. Men mon ikke det er let at påvise, at økonomer, der støtter den borgerlige regering, fylder mest i mediebilledet, og at flere iklæder sig en upassende faglighed?
Der findes imidlertid ikke en særlig borgerlig økonomisk teori, men der er vigtige forskelle inden for økonomisk teori, som kan føre til meget forskellig rådgivning.
Vi har tabt megen velstand
Det er en alvorlig udfordring for Danmark og andre rige lande at få økonomien omstillet til en vidensøkonomi, der kan konkurrere på innovation. Det har vi ikke været særlig gode til i Danmark. På 10 år hat vi tabt 20-30 pct. velstand i forhold til de bedste lande.
De toneangivende danske økonomer har ikke et godt bud på, hvad årsagen er, eller hvad der skal gøres, fordi den klassiske økonomiske teori endnu ikke omhandler innovation. Det gør den givetvis om 20 år, men det er nu, der er brug for gode råd.
Økonomer, der lægger mindre vægt på markedets evne til at holde økonomien på rette spor og større vægt på, at institutioner og regler tilpasses nye udfordringer,  har lettere ved at komme med gode råd, når der sker drastiske ændringer i økonomien. Et af dem er, at der i den nuværende situation er behov for en offensiv og strategisk erhvervspolitik med hovedvægt på at løse de globale samfundsudfordringer i et offentligt-privat partnerskab. Det råd er taget op af oppositionen, og en offensiv og strategisk erhvervspolitik er et vigtigt element i både Radikales og S-SF's planer, mens regeringen afviser det, eller den har i hvert fald gjort det indtil videre.
Men er det ene borgerligt og det andet ikke-borgerligt?
Sverige og Finland er blandt de lande, der har haft den bedste velstandsudvikling, og her har borgerlige regeringer ført en offensiv forsknings- og erhvervspolitik. Det samme gjorde den britiske Labourregering. Den nye britiske konservative-liberale regering viderefører denne politik, og til trods for store besparelser er bevillingerne til den strategiske erhvervspolitik øget med 1.2 mia. pund.
Den socialistiske regering i Spanien har derimod ført en økonomi- og erhvervspolitik, der mere minder om den danske.

