Vindkraft skal være folkeeje

Klaus Illums vindmølledystopi er overdrevet.


 Klaus Illum beskriver i Information den 28. marts en dystopi af et vedvarende energisamfund, hvor vi kan vælge mellem en supercentraliseret energiforsyning med al vindkraft og biomasse på Læsø eller støjende vindmøller overalt samt monotone marker med energiafgrøder.
Heldigvis kan vi forsyne Danmark med vedvarende energi på langt bedre måder. Men vi har brug for nogle gode rammer for udbygningen, der kan understøtte lokale initiativer. Vi har også brug for kreativitet og for et bedre samspil med politikerne.
Vi har allerede omkring 5000 vindmøller. De kan med passende rammer løbende udskiftes og suppleres med flere møller. Det er afgørende, at udskiftningen og udbygningen støtter de lokalområder og befolkninger, der huser møllerne.
Det må ikke være en udvikling, der bliver påtvunget af investorer udefra, og derfor bør mindst halvdelen af hver ny vindmølle komme i lokalt ejerskab, hvor alle naboer får mulighed for at være med.
Dermed kommer der direkte, lokal indflydelse på, hvor møllerne skal stå, og hvor store de skal være. Kommunerne kan også blive medejere. Men det er ikke nok, at møllerne bliver primært lokalt ejet. Der er brug for god planlægning.
Og så er der behov for at få afmystificeret møllernes gener, med uvildig information om f.eks. infralyd.
For havmøllerne skal der også være folkeligt medejerskab og en langt mere åben ordning end den nuværende udbudsordning, der både forhindrer et bredere medejerskab og giver alt for dyr strøm for forbrugerne.
Usand dystopi
Samlet kan vi finde plads til mindst 10.000 megawatt vindkraft, heraf omkring halvdelen på land  nok til en omstilling af Danmark til effektiv anvendelse af vedvarende energi. Uden at ødelægge Læsø eller genere tusinder, som Klaus Illum spår i sin dystopi.
Med biomassen er det afgørende, at vi satser på afgrøder, der giver meget energi med minimal miljøbelastning, som f.eks. energipil frem for raps eller korn. Arealerne skal indpasses i landskabet, de skal plantes, hvor de gør mest gavn f.eks. i form af kulstofopsamling i jorden, og de skal ikke fylde hele landskabet. Derfor skal energisystemer og forbrug indrettes så effektivt som muligt.
Når for eksempel 1 kvadratmeter rapsmark kan give biodiesel til at køre en personbil 150 meter, men den samme kvadratmeter med energipil, men med langt mindre gødning, kan give el til at køre en elbil 1 kilometer foruden at generere lidt fjernvarme, ja, så skal vi satse på energipil og elbiler.
Lad os få nogle bedre rammer for en omstilling til effektiv brug af vedvarende energi, så vi på en ordentlig måde kan afskaffe de fossile brændsler og få et bæredygtigt energisystem.
Gunnar Boye Olesen er fra foreningen VedvarendeEnergi

