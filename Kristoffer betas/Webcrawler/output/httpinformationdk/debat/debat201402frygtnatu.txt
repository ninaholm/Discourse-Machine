Frygt naturen: Glæd dig!
Digte til minde om Marius og dens bidrag til verdens redning


 
	For lige at få dét overstået først: Har man virkelig først for alvor gjort godt mod andre – mennesker, dyr, planter – når man selv har fået det ad helvede til? Gør det dog noget, at man gør godt for selv at få det godt?

	Er det ikke meget værre, når man ikke får det skidt af at opføre sig skidt?

	Spørgsmålene melder sig, når man i gårsdagens udgave af Information læser: »Vi kan analysere på reaktioner fra dyret, og hvad vi får tilbage af fornemmelser og helt basal kropslig kontakt, men vi vil aldrig få mulighed for at vide, hvad det føler. Det betyder ikke, at man ikke skal holde kæledyr. Det betyder bare, at man skal være klar over, at man holder dyr for sin egen skyld.«

	Ja, for hvis andres skyld skulle det ellers være? For regeringens eller bruttonationalproduktets skyld, måske?

	Man får det jo godt, når giraffen (hvis det nu er sådan et dyr, ’man holder’) har det godt. Hvad er der galt i det? Sat på spidsen: Intet overgår i glæde den selvforglemmende, uselviske glæde. Glædelig for hvem? For selvet selv! Intet er til tider mere frigørende, mere stimulerende, mere nyttigt end det unyttige: Den rene leg, den pure skønhed – til ingen verdens nytte.

	Gårsdagens konstatering af, at man holder dyr for sin egen skyld, skyldes ph.d.-studerende på Institut for Fødevare- og Ressourceøkonomi Cecilie Agnete Thorslund, der er medredaktør på en ny antologi, Dyrisk og dyrebar – kæledyr i et samfundsvidenskabeligt lys. Så hvad ser vi, når vi kigger ind i giraffen Marius’ store, våde øjne? Vi ser os selv! Spørges og svares i mandagsartiklen »Marius var to år og kunne gå i min søns vuggestue«. »Den biologiske (darwin’ske, el) forklaring på det følelsesmæssige bånd knytter sig til basal, evolutionær beskyttertrang: ’Vi tiltrækkes af små væsener med store øjne, som virker hjælpeløse. Det er smart, når vi skal tage os af vore egne, og det er også grunden til, at vi synes, at sælunger er fuldstændig fantastiske. Der er næsten ikke noget mere nuttet end en klump med store øjne, der ikke kan noget som helst’, siger Thorslund.«

	Der i det hele taget siger meget rigtigt og fornuftigt. Som at selv om vi altså bare skulle kunne se os selv i dyrenes øjne, så »kan man føle meget stærke tilknytninger, som er gode og sunde for voksne og børn. Børn kan få en vigtig erfaring af at miste et dyr og derigennem lære om døden. Og dyr kan fungere positivt terapeutisk ved at give mennesket oplevelsen af ikkesproglig anerkendelse«.

	Andet end os selv

	Alligevel står tilbage, hvorfor det åbenbart er så ganske opsigtsvækkende, at det i virkeligheden kun skulle være os selv, vi ser i alt det fremmede, andet og anderledes? Svaret er, at vi mennesker igen og igen bærer vidnesbyrd om det modsatte: At vi også gerne vil stå i forhold til andet end bare til os selv. Erfare det, der er i sin egen ret. Kaldet kærligheden eller naturen (hvis det da ikke kaldes gud). Uden for vores begribelse, beregning og beherskelse. Fremkaldt umådelig religion og filosofi på gennem tiderne. Og kunst. Digtning.

	Som når den danske digter Thorkild Bjørnvig i midten af forrige århundrede hylder uglen og dens blik:

Én sad engang med lytten, spejden, nik,

halvvoksen, majestætisk på min finger,

da følte jeg dens store gule blik,

undfange fremmedhed i mit, dyb ro,

en vild befrielse; mit hjerte lo,

da fuglen løftede sine bløde vinger

	Og siden forklarer:

	»Det var en uventet og chokerende oplevelse, noget lignende havde jeg aldrig oplevet før. Det førte mig til et opgør med genkendelsens glæde. Jeg genkendte intet i dens blik.«

	Eller en anden dansk digter, Sophus Claussen, der for 100 år siden forkyndte:

Jeg er Imperia, Jordmassens Dronning,

urstærk som Kulden, der blunder i Bjergenes Skød,

mørk og ubøjelig – ofte jeg drømmer mig død.

	 

Under den Græstørv, som vendes af Ploven,

hviler mit jernfaste Indre unærmeligt frit.

Hver, som er Gold i sit Hjærte, har noget af mit.

Af mine Kullags og Malmaarers Gifte

blaaner den Vaarsæd, som yder det nærende Mel.

Vantrives Markerne – min er den vantrevne Del

	Og minder om, at naturens grænser for det humane dyr er så mægtige, at det ikke engang står til os at true naturen grundlæggende. Det er (kun!!!) vores eget naturgrundlag, vi truer med vores moderne, idylliserende, sentimentaliserede naturforhold og dertil knyttede forestilling om ubegrænset magt over og økonomisk vækstforbrug af den. Imperia skal nok overleve. Skal naturen som sådan lægges øde, har kun den selv magten til at gøre det.

	For det humane dyr tilkommer derimod frygt for naturen. Også kaldet økologisk respekt. Til det har Marius og dens nu verdensberømte Zoo-videnskabelige direktør Bengt Holst i de seneste par uger bidraget – på det glædeligste.

	Lad derfor Claussen få de sidste ord:

Alle Atomer i Verden forlanger at sættes i Frihed.

Jeg besværger Jer, ilende Masser som omslynger Jorden,

Stormenes Forbund og Ilden! og Vandet! og alle Atomer

indoptagne i Kræfternes Spænding eller i Vækstliv,

alle Lys- og Lyd-Elementer og Eders Forbundne,

Hav paa Hav af Atomer ... jeg beder: vis Naade mod Kloden!

	 

	Den del af den, som – endnu – viser nåde mod os.

