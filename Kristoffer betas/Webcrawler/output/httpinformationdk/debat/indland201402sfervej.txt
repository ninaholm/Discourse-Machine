SF’er fra Vejle vil være formand: Vi skal have en debat
Peter Andersen mener, det er forkert, når partitoppen ikke ønsker et kampvalg om formandsposten i SF
 
	Den hidtil ukendte SF'er, Peter Andersen, stiller nu op til formandsvalg. Privatfoto fra Facebook


 
	En ukendt SF’er fra Vejle forsøger nu at snuppe formandsposten i det kriseramte parti.

Peter Andersen skriver på Facebook, at han vil forsøge sig som kandidat til partiets formandspost.

	Det kræver, at 100 andre SF’ere inden torsdag melder sig som stillere for ham, og det er det, Peter Andersen nu forsøger at skaffe via Facebook.

	Peter Andersen har tidligere siddet i bestyrelsen i SF Vejle og været kontaktperson for SFU Vejle.

	Det er dog ikke et mål i sig selv for Peter Andersen at blive formand, understreger han.

	»Det skal siges, at jeg stiller op som en kritisk røst, og det at blive formand ikke er et mål for mig i sig selv, men simpelthen for at få taget en tiltrængt debat i partiet,« skriver han.

	Dermed er der lagt op til et kampvalg om formandsposten, hvor Pia Olsen Dyhr som den hidtil eneste kandidat ligner en sikker vinder.

	Flere fremtrædende SF’ere – herunder Trine Pertou Mach fra partiets venstrefløj – har åbent sagt, at de ikke ønsker en opslidende kamp om formandsposten.

	Men det ser nu ud til at kunne blive en realitet – i hvert fald hvis det lykkes Peter Andersen at skaffe de nødvendige 100 stillere for sig.

	Peter Andersens forsøg på at bringe sig i spil som formand – eller i det mindste at fremtvinge et kampvalg om partiets retning – har tilsyneladende taget fusen på partitoppen på Christiansborg.

	SF nærmer sig spærregrænsen i meningsmålingerne efter nogle kaotiske uger, hvor den afgående formand, Annette Vilhelmsen, blev væltet, og hvor partiet trak sig ud af regeringen, fordi flere folketingsmedlemmer åbent gjorde oprør mod regeringens politik. I weekenden opnåede SF blot 2,4 procent af stemmerne i en måling, som Voxmeter lavede for Ritzau.

	SF-gruppeformand Pernille Vigsø Bagge har ingen kommentarer til ny formandskandidat.

