Populismedebatten udstiller de gamle partiers frygt
Hver gang Dansk Folkeparti forsvarer demokratiet og velfærden mod EU, råber eksperter og de gamle partier ’populisme’. Men vores medvind skyldes i virkeligheden blot, at folk er dødtrætte af de gamle partiers politik


 
	Forleden var en række såkaldte eksperter rykket ud, denne gang i Information (den 18. februar), for at forklare de forskræmte læsere, at populismen er på fremmarch, og at en stribe »populistiske partier« ser ud til at vinde stor fremgang ved det kommende valg til Europa-Parlamentet i maj.

	I opremsningen af såkaldte populistiske partier er Dansk Folkeparti for god ordens skyld taget med i det ufine selskab med en række andre partier fra andre lande, som eksperterne heller ikke bryder sig om.

	Det eneste forsonende ved disse eksperters domfældelse er i grunden, at det skam ikke er os ’populisters’ skyld, men de gamle, traditionelle og hæderkronede europæiske partier, som har sovet i timen.

	Med andre ord: Hvis blot de gamle partier retter på fejlene, så skal alt nok gå. Men har eksperterne i grunden overvejet, om det måske kunne være disse partiers politik, som vælgerne er utilfredse med?

	Rækker det virkelig at skabe en ny ’fortælling’ om politikken, sådan som man så ofte har hørt det fra Socialdemokraterne og andre med ondt i meningsmålingerne.

	Folket skal tie

	Det mest irriterende ved hele denne populismedebat er fremstillingen af vælgerne som en slags umælende får, som ikke er i stand til at tage stilling til noget som helst.

	Men måske har de netop taget stilling. Måske ønsker de rent faktisk ikke mere EU, en begrænsning af indvandringen og magten tilbage til deres egne lande? Er et sådant ønske i givet fald populistisk?

	Det er det sådan set kun hos den lille elite, som er nået frem til den mærkelige konklusion, at EU repræsenterer den eneste politiske løsning på Europas problemer – og at vi i længden kun kan opretholde vores velfærdsniveau gennem en masseindvandring af uuddannede mennesker fra den tredje verden.

	En af Informations eksperter, Tim Bale, som er professor i politik på Queen Mary University of London, anfører, at den »populistiske vision er farlig, fordi den ser den populistiske leder som én, der rummer den populistiske vilje – en direkte linje mellem denne leder og folket, mens institutionerne ind i mellem opfattes som mistænkelige«.

	Ja, her kan vi med det samme sige farvel til den tidligere britiske premierminister Winston Churchill, den tidligere danske statsminister Thorvald Stauning samt en lang række politiske personligheder gennem tiderne. Tim Bale bryder sig – helt på linje med EU – nemlig ikke om, at folkevalgte politikere får lov til at udtrykke folkets vilje.

	Det er da også grunden til, at EU’s lovgivende organ, EU-Kommissionen, er klinisk befriet for ethvert demokratisk anstrøg. Det samme er EU-Domstolen, hvor politiskaktivistiske EU-dommere sidder og fortolker EU’s direktiver. Her stoler man langt mere på institutionerne end på befolkningerne. Her er det folket, der skal adlyde institutionerne og ikke omvendt.

	Demokratiet er eneste vej

	I EU’s optik vil det meste af den demokratiske udvikling i Europa siden den franske revolution nødvendigvis være dybt populistisk. Fremkomsten af nationalstaten må betragtes som populisters ondsindede værk, ligesom etableringen af de europæiske demokratier var dybt populistisk. Og når EU nu ligefrem optræder som officiel Nobels fredsprismodtager, så må enhver, der er modstander af EU jo gå ind for krig?

	Nej, det er ikke populisterne, der har et problem. Det er først og fremmest de kræfter, som er i færd med at ofre århundreders demokratiske udvikling til en overstatslig konstruktion, som aldrig har været efterspurgt af de europæiske befolkninger.

	Så længe de EU-venlige partier nægter at lytte til deres eget bagland, vil de ’populistiske’ kræfter vinde frem. Man kunne også vælge at kalde dem demokratiske.

	I den kommende valgkamp vil vi høre en masse af samme skuffe. Når Dansk Folkeparti foreslår et fleksibelt EU, hvor medlemslandene kan erobre dele af politikken tilbage til de nationale parlamenter, er det populisme. Når Dansk Folkeparti foreslår grænsekontrollen genindført, så vi kan beskytte os mod den meget alvorlige grænseoverskridende kriminalitet, er det populisme. Når vi foreslår et nyt forbehold til sikring af den danske velfærd, er det populisme.

	Men jeg vil ikke bruge den betegnelse. I stedet vil jeg kalde det sund fornuft.

	Demokrati og en øget inddragelse af borgerne i EU er den eneste farbare vej. Den erkendelse vil forhåbentligt også ramme de gamle partier.

Peter Skaarup er medlem af Folketinget og gruppeformand for Dansk Folkeparti

