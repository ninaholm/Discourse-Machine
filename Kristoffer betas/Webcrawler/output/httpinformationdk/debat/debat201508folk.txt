FOLK



 Genkomst I
Rebekah Brooks, der måtte træde tilbage som chef og ansvarshavende for hele Rupert Murdochs britiske News Corp efter en hidtil uset telefonaflytningsskandale, kommer nu igen. Hun vender tilbage til sin gamle stilling og titel i Murdochs imperium.
Genkomst II
»Jeg skrabede bunden og var død fire gange,« siger Bukkehave-direktør Morten Foght, der har stor succes i Nigeria. Succesen har ifølge Børsen bl.a. betydet, at han fik et hjertetilfælde, men alligevel er han vendt tilbage til Lagos for at genstarte livet.
Genkomst III
’Slankekur dag 21 – morgenvægt: 87,5 kilo’. »Jeg har været i Mellemøsten, og jeg har ikke hele tiden kunnet følge min diæt. Eksempelvis fik jeg i en flygtningelejr serveret en kæmpeskål ris med kylling. Mit mål: 86,5 kg inden 10. 9.,« skriver David Trads på Facebook.
Genkomst IV
Den virkelig store genkomst er, når Messias vender tilbage og stiger ned fra Oliebjerget i Jerusalem, som det forudsiges i Biblen. Derfor har to af Amerikas største evangelisk-kristne tv-stationer haft live-streaming fra Oliebjerget siden 2012.

