Taktiske alliancer
LEDER


 »25 medlemmer er krævet for at forme en politisk gruppe og mindst en fjerdedel af medlemsstaterne må være repræsenteret i gruppen«.
– Kilde: www.europarl.europa.eu
I disse dage i Bruxelles handler det om at tælle til syv. Syv er nemlig lig med en fjerdedel af EU’s medlemslande, og selv om partier som det britiske UKIP kunne tælle til hele 28 (procent) og franske Front National til 25 (procent) ved valget til Europa- Parlamentet i maj, har de efterfølgende haft voldsomt besvær med at tælle til syv. Og fire, fem og seks er altså ikke nok til at forme en parlamentarisk gruppe i Europa-Parlamentet, der vil give adgang til millioner af euro i administrationsstøtte samt ekstra taletid og udvalgsposter.
Sent onsdag lykkedes det dog alligevel UKIP at tælle til syv og dermed fortsætte eksistensen af gruppen Europa for Frihed og Demokrati (EFD). Forinden var det gruppen af Europæiske Konservative og Reformister (ECR), der så eksistenstruet ud på grund af tilbagegangen for gruppelederen, de britiske konservative, ved EP-valget. Efter valget har gruppen imidlertid formået at tiltrække nye medlemmer såsom Dansk Folkeparti og De Sande Finner, så det nu i stedet er parlamentets tredje største.
Tilbage på den europæiske højrefløj er der nu kun Marine Le Pens alliance, der stadig mangler medlemmer fra to lande. Dog ser det ud til, at polske Kongressen For Det Nye Højre vil slutte sig til gruppen.
Når det trods problemerne alligevel er lykkedes både ECR, EFD og sikkert snart Front National-gruppen at tælle til syv, skyldes det i høj grad villighed til at indgå taktiske kompromiser trods markante politiske forskelle.
For ECR har taktikken tilsyneladende været at stjæle så mange af Nigel Farages EFD-medlemmer som muligt – på trods af åbenlyse politiske modsætninger og på trods af, at et parti som DF i 2009 blev afvist som værende for yderligtgående. Når DF i år blev accepteret, hænger det dels sammen med, at en større gruppe giver flere penge og mere magt. Men dertil ville det unægteligt have været en triumf for de britiske konservative, hvis Farage trods valgsejren derhjemme ikke kunne forme en gruppe.
En anden i sidste ende mislykket taktik var at udskyde optagelsen af Alternativ for Tyskland (AfD) af hensyn til premierminister David Camerons forsøg på at overtale kansler Angela Merkel til at blokere for føderalisten Jean-Claude Juncker som næste kommissionsformand. Da hun ikke ændrede holdning, blev AfD optaget – og nu ser Juncker ud til at blive godkendt i næste uge. Som et plaster på såret kan den større gruppe dog se frem til 7,9 mio. euro i støtte om året, ifølge tænketanken Open Europes udregninger baseret på 2012-tal.
For både Marine Le Pen og Nigel Farage har imageovervejelser og taktik ligeledes spillet en rolle. Farage har nægtet at lege med Le Pen pga. Front Nationals antisemitiske holdninger, mens begge har udelukket at samarbejde med græske Gyldent Daggry, det tyske nynazistiske NPD og ungarske Jobbik. Alligevel er der i Farages nye EFD-gruppe en nu uafhængig MEP, franske Joëlle Bergeron, som blev valgt for Front National. Ligeledes er Sverigedemokraterne, som har fascistiske rødder, blevet optaget. Farage har tidligere kaldt et samarbejde med Sverigedemokraterne for »højst usandsynligt«. Men det var inden, han havde problemer med at tælle til syv.
Endnu mere åbenlyst taktisk er alliancen mellem UKIP og italienske Beppe Grillos Femstjernebevægelse (M5S). Ifølge Vincenzo Scarpetta, politisk analytiker hos Open Europe, »er der mindst to andre grupper, hvor M5S ville passe bedre ind«. Den ene er Den Europæiske Venstrefløjsgruppe, hvor bl.a. græske Syriza sidder, der som M5S er modstandere af EU’s sparepolitik. Den anden er den grønne gruppe, idet M5S har en grøn profil. Mange UKIP’ere fornægter omvendt klimaforandring.
Men, men, men – for de 5,6 millioner euro om året, som EFD nu er berettiget til, skal den slags detaljer åbenbart ikke have lov til at stå i vejen for et samarbejde.
Den imponerende ideologiske fleksibilitet, de forskellige partier har været villige til at udvise, betyder, at hele gruppepuslespillet alligevel ser ud til at gå op. I hvert fald på papiret. Rent politisk er det derimod meget svært at forestille sig, at det vil fungere.

