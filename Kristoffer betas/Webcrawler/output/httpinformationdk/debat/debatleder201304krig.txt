Krig



 »Det var i nittenniogfyrre eller cirka dér omkring, da der var krig i Korea.« Sådan synger Kim Larsen i sin vise om ’Jutlandia’ – det hospitalsskib, som Danmark sendte som sit bidrag til FN’s forsvar af Sydkorea, efter at landet var blevet overfaldet af Nordkorea. Krigen 1950-53 kostede millioner af menneskeliv og endte med, at grænsen mellem de to lande forblev uændret.
En fjern og uhyggelig fortid. Sidenhen er Sydkorea blevet et velhavende og blomstrende demokrati.
Desværre er Nordkorea forblevet et stalinistisk arvediktatur, dybt forarmet og forfølgelsesvanvittigt overmilitariseret. Regimet søger at hævde sig ved trusler mod Sydkorea og USA. Fra tid til anden fulgt op med voldshandlinger.
De seneste uger er Nordkorea spruttet af arrigskab. Styret har opsagt 1953-våbenhvilen, genstartet produktionen til armering af sine atomvåben, varslet militær aktion mod sine fjender, afbrudt de krigsforebyggende telefonforbindelser til Syd, og nu også spærret for sydkoreanske arbejderes adgang til de to landes fælles ’fredsprojekt’ finansieret af Sydkorea, frihandelszonen Kaesong.
Dermed er alt i arsenalet af trusler affyret – undtagen missiler, granater og bomber. En krig vil for Nordkorea ende selvmorderisk. Men styrets logik er uigennemskuelig.
Optrapningen af aggressioner kan være tænkt som konsolidering af barnebarnsdiktatoren Kim Jong-uns nyligt erhvervede magtposition. Et yderligere motiv er at skræmme Sydkorea og USA til at opgive de igangværende fælles – og årligt tilbagevendende – militære øvelser. Disse øvelser aflyste præsident Clinton flere gange – som fredsføler.
Nu er virkningen af Nords trusler blevet en demonstrativ USA-overførsel af bombefly. Skal Nordkorea dysses ned, er der kun Kina til at gøre det. Hidtil har Kina været tilfreds med at bruge Nordkorea som modvægt til USA. Hvis fredshåbet for den koreanske halvø skal knyttes til kinesisk nytænkning, er det spinkelt.

