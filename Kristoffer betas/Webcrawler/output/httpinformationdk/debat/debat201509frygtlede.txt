Frygt og lede i Dannevang
Ligesom børn, der opdager, at deres forældre har mistet kontrollen, eskalerer vi vores indbyrdes modbydeligheder. Mon man om 70 år vil skrive i historiebøgerne: Da krigen kom til Danmark, begyndte danskerne at bekrige hinanden?


 Sommeren er ovre: Den lange, dovne sommer, hvor vi glemte verden for en stund. Den omverden, der ødelagde den gode danske stemning med Next Stop Frederiksberg og de første mange hundrede druknede i Middelhavet.
Nu er den tilbage: Europas dårlige samvittighed, i joller og til fods. Globalisering er bare endnu et tomt begreb med tusind definitioner, men de fleste har efterhånden erkendt, at verden ikke forsvinder, når vi slukker for fjernsynet. Vi aner bare ikke, hvordan vi skal forholde os til den. Derfor frygter vi den.
Flygtningekrisen er blot en migrantudfordring på nysprog. Omvendt bliver 800 mennesker med livet under armen til en strøm over grænsen i tabloidernes terminologi. Frygt sælger. Tag ikke kontakt, skriver de, som var der tale om kriminelle på flugt (det er i det mindste halvvejs sandt). Tag ikke kontakt, som var de løver undsluppet fra en zoologisk have.
Det er da en fare, vi kan forholde os til. Her i smørhullet, hvor krig er noget, vi fører i andre lande. Hvor vi ikke for alvor kan mærke noget længere, andet end den dér diffuse angst, fornemmelsen af onde kræfter i det fjerne. Vi forstår ikke rigtigt, hvorfor nogen vil os det ondt, men det vil de altså. Så stæng døren, luk grænserne, find dem, fang dem, smid dem i lejre og send dem hjem igen. Hjem til nærområderne. Vi er så bange. Bange for hinanden, bange for de andre, bange for hinandens frygt.
Det var aldrig meningen, det skulle være sådan her, vel? Vi har talt om dem så længe, og nu er de her endelig.
Fløjkrigen intensiveres – den eneste krig, vi har kendt de seneste 70 år. Før tog de blødende hjerter til Grækenland, mens de bekymrede skrev lange debatindlæg om grænser. Om at der må være en grænse. Nu vandrer flygtningene op gennem landet, og mens den ene fløj maler skilte, spytter den anden fra broerne. Jeg har sendt min vinterjakke til Lesbos og givet 50 kroner til Red Barnet. Det forslår som en skrædder i helvede, men placerer mig vel i yderkanten af de blødende hjerters fløj.
Jeg var 10, da terror blev en del af mit ordforråd. Ingen voksne kunne overbevise mig om, at jeg næppe var det oplagte mål for selvmordsbombere og breve med miltbrand. Med tiden gik frygten i sig selv. Den luksus havde jeg. Vi lever i et land, hvor vi løber maraton af lyst. Vi har set et asylcenter i tv engang, vi har set et druknet barn på Facebook og anmeldt det som anstødeligt indhold. Vi har set katastrofefilm og spillet computerspil med zombier; det udgør hele vores begrebsramme for sådanne situationer. Vi forstår ikke, hvorfor flygtningene ikke makker ret, hvorfor de ikke bare gør, som vi forestiller os, at vi ville have gjort.
Der er kaos, krise og sammenbrud i overskrifterne; der må tales med store bogstaver, før budskabet trænger igennem, forstås. Ungarn har trukket et pigtrådshegn om sig selv, Danmark har indrykket advarsler i mellemøstlige aviser. Kære flygtninge, I er ikke velkomne her. Hver gang jeg tænder fjernsynet, ser jeg en politiker, der vil beskytte mig mod mennesker på flugt. Hver gang jeg går på Twitter, ser jeg nogen, der skammer sig over sit land.
Vi sidder afmægtige i vores trygge stuer og læser hinandens statusopdateringer på Facebook. Arrangerer indsamlinger og protester. Graver skyttegravene dybere, os mod dem, ord mod ord, mens Europas ledere mundhugges om det selv samme, og det bliver tydeligere og tydeligere for os, at ingen aner, hvad der nu skal ske.
Og ligesom børn, der opdager, at deres forældre har mistet kontrollen, eskalerer vi vores indbyrdes modbydeligheder. Mon man om 70 år vil skrive i historiebøgerne: Da krigen kom til Danmark, begyndte danskerne at bekrige hinanden?
Jeg er ikke bange for flygtningene, jeg er bange for os. Frygt gør irrationel. Og politikerne taler med større og større bogstaver, og aviserne printer med større og større typer. Og dette er bare endnu et råb i fløjkrigen.
Mikka Tecza er studerende ved IT-Universitetet og medredaktør på DenFri.dk. Klummen er udtryk for skribentens egen holdning

