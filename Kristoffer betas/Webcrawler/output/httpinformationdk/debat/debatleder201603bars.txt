Barselsfar og karrieremor
LEDER


 En svensk far, der tager barsel, kaldes en ’latte-papa’. Måske et lidt nedværdigende udtryk, men det ser ikke ud til at røre svenskerne. På den anden side af Sundet tager fædrene nemlig i alt 25 procent af den samlede barselorlov. For nylig blev en ekstra barselsmåned øremærket, så mændene nu i alt har minimum tre måneders barsel.
Helt anderledes ser det ud i Danmark. Her er blot to ugers barsel reserveret til faderen. Resultatet er, at danske mænd kun tager 10 procent af den samlede barsel. Og sådan har det faktisk mere eller mindre set ud de seneste 10 år.
I Informations dækning af Kvindernes Internationale Kampdag i går pegede flere debattører på, at netop barslen kan være en del af forklaringen på, at kvinder i Danmark sammenlignet med mænd har mindre politisk indflydelse og får en mindre pose penge for det samme stykke arbejde.
»Det er klart, at hvis man for eksempel foretager det valg at gå på barsel i lang tid, så ender man også med at tjene færre penge,« sagde Amalie Lyhne, der er selvstændig politisk konsulent.
Blogger på Kussesumpen Karen Dich nævnte også barslen. Hun mener, at vores opdelte arbejdsmarked er grunden til »at kvinderne går på barsel – fordi det er dem, der tjener mindst«. Og det bliver selvforstærkende, fordi kvinderne så i sidste ende tjener mindre.
Nøglen til at ændre på kønsrollemønstre, hvor far forsørger familien, og mor passer børn, må altså til dels ligge i barslen.
Alligevel er udsigterne til politisk handling ikkeeksisterende. Barsel er ikke nævnt med ét ord i Venstres regeringsgrundlag, og da SRSF-regeringen i 2013 havde muligheden for at indføre mere øremærket barsel til danske fædre, forspildte de chancen. Det eneste, Christiansborg i de seneste år har gjort ved barslen, er at beslutte at tilbagerulle den såkaldte barselsfond for selvstændige, der ellers betød, at selvstændige på barsel fik lidt flere penge, end de ville gøre på barselsdagpenge.
Men der er ikke brug for tilbagerulninger. Der er brug for løsninger, der tilskynder mænd til at tage barsel; der planter tanken i arbejdsgiveres hoveder om, at barsel også er noget, mænd tager; og der gør det lettere for kvinderne at klare sig godt på arbejdsmarkedet, selv om de får et barn.
For selvfølgelig er kvinder ikke mindre ambitiøse end mænd. Og selvfølgelig vil mænd også gerne være sammen med deres børn.

