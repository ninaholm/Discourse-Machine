Bryster, bleer, børnepasning
Kvindelig seksualitet og reproduktion ophidser sindene kloden over. Uanset at gestaltningen af moderskabet er radikalt forskellig rundt omkring i verden, er fascinationen universel


 »Er du mor nok?« Det bevidst provokerende spørgsmål blev smækket i synet på Time Magazines amerikanske læsere i sidste uge. Hvorefter det gik verden rundt, fordi billedet, der ledsagede spørgsmålet, viste en tre år gammel dreng, der stående på en stol blev ammet af sin mor.
Jamie Lynne Grumet fra Californien mener ifølge artiklen, at den forlængede amning vil resultere i at sønnike vil blive mere tryg og få højere selvtillid.
De fleste reaktioner var negative, en del var hadske og kaldte billedet for »ulækkert«.
Ulækkert eller ej – et er sikkert: det ammende barn er fremmed for amerikanerne. Børn ammes generelt ikke særlig lang tid i USA. Sammen med Liberia, Papua Ny Guinea og Swaziland er USA det eneste land i verden uden en eller anden form for national ret til (betalt) barselsorlov.
Denne manglende orlov er den egentlige skandale. Den velkendte amerikanske antipati over for ’barnepigestaten’ og den lige så velkendte forkærlighed for individuelle løsninger på de fleste problemer – især dem, der ligger inden for familiesfæren – bevirker, at man skal et godt stykke ud på den beskedne amerikanske venstrefløj for at finde politikere, der ønsker at gøre noget ved miseren.
Men uanset om forholdene i USA og i Danmark, hvor vi kan bryste os af en af verdens mest generøse ordninger med betalt barsel, er radikalt forskellige, deler vi fascinationen af moderskabet. Tværs over Atlanten kører diskussionen om curlingmødre, helikoptermødre, karrieremødre, speltmødre, soccer moms, enlige mødre, teenagemødre, barnebrude, tvangsgiftede, ældre førstegangsfødende, cougar moms (kvinder, der har affærer med eller gifter sig med langt yngre mænd) eller MILF’er – ty til Google for hjælp til ordforklaringen ... Information er jo en pæn avis.
Vinklerne skifter fra land til land, men lysten til at kaste sig over kvinders seksualitet synes fælles. For lad os bare sige det som det er. Det er sex, det handler om. Man kan sukke af kedsomhed (og Deres klummeskriver gaber allerede selv ved tanken om at skulle citere Simone de Beauvoir), men det er et faktum: Kvinden er og bliver ’det andet køn’ og derfor endeløst interessant som minoritet og fænomen. Svag på den ene side og meget, meget farlig på den anden.
Den aktuelle danske vinkel på ammedebatten kom prompte, da en hovedløs formand for BUPL straks gik ud og advarede mod, hvad han kaldte »overdreven amning«. Mødre, der ammer deres børn i flere år, og forældre, som generelt yder stor omsorg for deres børn, opleves som problematiske i den pædagogiske verden, sagde Lars Redder Jakobsen fra BUPL i Midt- og Vestjylland til DR.
Han mener, at der går en lige linje fra forlænget amning og pylrede forældre til uselvstændige børn, der ikke kan klokken eller binde deres sko. Og han brokkede sig over, at pædagogerne forventes at fortsætte denne linje. Institutionerne skal overtage, hvor forældrene slipper, lød det.
Og den forkætrede middelklasse er den værste til at plage personalet med uhæmmede forlangender.
»De bredeste skuldre stiller størst krav,« lød det fra Jakobsen, som man uforbeholdent må rose for at have opfundet et mundret og effektivt slogan i kampen mod middelklassens ustoppelige krævementalitet.
Men fra en moder, der selv har ammet sine fire poder i henholdsvis et, to gange halvandet og tæt på to år, men mirakuløst nok samtidig har magtet fuldtidsjob og er endt med at producere teenagere, der både kan binde sko og købe ind og gøre rent, skal der blot lyde en bøn: Hvor ville det være skønt og befriende, hvis vi kunne tale noget mindre om bryster, moderskab og ditto bindinger samt klistre færre etiketter på de arme mødre.
I stedet kunne vi så tale dels om forældre i flertal, dels om nogle, indrømmet, mindre sexede, men noget mere relevante emner såsom en social- og arbejdsmarkedspolitik, der sætter rammerne for såvel forældreskabet som børnepasningen. Så ville en del være nået, både i Danmark og i Amerika.
Annegrethe Rasmussen er udenrigskorrespondent og blogger på USAnu.dk

