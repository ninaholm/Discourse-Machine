Zenbuddhisme i lufthavnen
Prøvelserne ved moderne flyrejser er mangfoldige men meditation kan være et probat modmiddel


 For nogle år siden forærede min søn mig en bog af den hollandske kriminalforfatter Janwillem van de Wettering. Dens titel lød: Et glimt af intetheden: Oplevelser i et amerikansk zen-miljø.
Det første kapitel begynder med, at Van de Wettering venter på et fly i en af New Yorks lufthavne. Det er en situation, mange af os har oplevet alt for ofte. Forvirring, forsinkelser og opstandelse. Babyer græder, børn skriger, voksne bander, flyselskabernes medarbejdere forsøger at gøre sig usynlige eller forstiller sig under overdreven høfligheds maske.
Midt i dette kaos fandt Van de Wettering et roligt hjørne og gav sig til at meditere. Trods alt var han jo også zen-buddhist. Han vidste, hvad han skulle gøre.
»Jeg havde lært, at meditation kan praktiseres hvor som helst. For eksempel, når man er nødt til at vente på et eller andet,« skrev han
Han skrev dette tilbage i 1970'erne. Jeg har ofte spekuleret på, hvordan han ville klare sig i en lufthavn i dag.
Nu er jeg ikke zenbuddhist selv, men jeg er overbevist om, at der er stor visdom i Van de Wetterings bog. Siden jeg læste bogen, har jeg konsekvent forsøgt at opsøge et eller andet roligt sted, når jeg er på rejse, og i reglen er det lykkedes.
Indtil for nylig kunne jeg ligefrem gribe mig selv i at nyde flyrejser trods de lurvede horder af passagerer, de lange køer, de strabadserende sikkerhedsscreeninger, de trange fly, den elendige mad, de uundgåelige forsinkelser, den mistede bagage og de glædesløse sikkerhedsfolk. På min helt egen måde formåede jeg netop at meditere og slappe af. Og hvis meditationen ikke skulle virke, kunne jeg altid tage mig en drink eller en lur.
Sikkerhed og løgne
Det var førhen min opfattelse, at folk er for hårde over for flyselskaberne. Trods alt kan de jo flyve dig hen stort set, hvor du ønsker. Når jeg flyver tværs over USA, tvinger jeg undertiden mig selv til at tænke over den måde, hvorpå vores amerikanske forfædre var nødt til at krydse kontinentet:
Til fods. I vakkelvorne hestevogne. I kanoer og hjuldampere. På hesteryg. På tværs af ørkener og floder og gennem bjergpas. I sejlbåde omkring Kap Horn. I sod-osende damptog, der på rådnende træbroer skumplede over slugter. I Ford-T-biler på grusveje.
Mange nåede aldrig frem, og hvis de gjorde, tog det dem meget længere tid end de fem eller seks timer, vi bruger på at spiser peanuts, drikke sodavand og løse krydsord i moderne jetfly.
Og alligevel er der tidspunkter, hvor jeg næsten ville foretrække at tage mine chancer og kæmpe mod fjendtligtsindede apacher, der overfaldt min diligence i Arizona, eller lade mig kaste rundt i skonnert i en nordatlantisk storm om natten nær Grønland. En rundtur til Belgien med et amerikansk luftfartsselskab sidste måned blev en sådan lejlighed.
Omkring 24 timers elendighed udløst af aflyste fly, irriterende medpassagerer, løgnagtige rejseselskaber, sikkerhedsrutiner, der ville egne sig bedre til et maksimalt sikkerhedsfængsel og overstressede checkpointbetjente, som tydeligvis havde stemplet alt for mange pas i deres liv og var en ned-smeltning nær.
For slet ikke at tale om omkostningerne.
Nu til dags må flyselskaberne håndtere en 37 procents stigning i prisen på jetbrændstof, og de gør de ved at sende den videre til passagererne i form af højere billetpriser.
Prisen er forklædt
At flyve er i dag blevet til en sælsom à la carte-oplevelse, hvor flyselskaberne forsøger at prakke passagerne alskens ekstraudgifter på såsom 'taskegebyrer'. I løbet af det seneste år har amerikanske luftfartsselskaber opkrævet for 3.400 millioner dollar i 'taskegebyrer' en 24 procents stigning fra det foregående år. Hvis man hos visse flyselskaber foretager sin reservation via telefon eller forsøger at ændre på den, betaler man straks et andet gebyr. Denne fidus indbragte sidste år flyselskaberne 2.300 millioner dollar.
Deres bundlinje er bestemt af noget, de kalder 'indtægt pr. sæde', som de kan styre ved at manipulere en mangelvare (sæder) med henblik på afpresse det højest mulige afkast fra hver omsætningsskabende enhed (bagdele i sæderne).
Jeg klandrer ikke flyselskaberne for at ville skabe sig et overskud. Jeg ville bare ønske, at de var mere regulære i deres prispolitik. Men det er de ikke, for så ville de sande og fulde priser skræmme kunderne væk og få indtægterne til at falde. Så hellere forklæde dem som alle mulige påløbne ekstraomkostninger ved den ene og den anden ydelse.
Alene det at købe en billet på nettet er blevet ren roulette, et smertefuldt chancerytteri. Hvis jeg var god til den slags, ville jeg satse på heste eller spekulere i aktier, obligationer og valuta.
For at få en god pris på en flybillet er man nødt til at spille imod systemet. Man skal så vide, at den bedste dag i ugen at købe er onsdag, og det optimale tidspunkt er fem uger i forvejen. Man kan også tage chancen med et af de mange såkaldte discount-flyselskaber (som bekymrer mig, for hvad udelukker, at også piloterne er af discountklasse?).
Teknologien har angiveligt gjort flyvning i dag langt mere effektiv. Prøv lige at fortælle det til de passagerer, som ventede på et United Airlines fly den 17. og den 18. juni, da en eller anden form for 'computerudfald' fik flyselskabet til at pludselig at aflyse 31 flyafgange og forsinke yderligere 105 over hele verden.
Lad os håbe, at de var zenbuddhister.

