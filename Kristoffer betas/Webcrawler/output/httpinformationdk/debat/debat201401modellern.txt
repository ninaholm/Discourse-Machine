Modellerne har helt taget magten
I de senere år er de sociale ydelser blevet sat ned, pensionsalderen hævet, efterlønnen skåret – alt sammen for at ’redde velfærden’ og beskytte dansk vækst mod mangel på arbejdskraft. Men de økonomiske prognoser, der lå til grund for beslutningerne, var fejlagtige. Det er på tide, at de økonomerne erkender deres fejl
I Finans- og Økonomiministeriet har man bestemt, at den fulde beskæftigelse er genetableret i god tid inden 2020. Heraf følger antagelsen om, at opsvinget altid er på vej.

Det er nu mere end 40 år siden, at de første prognosemodeller holdt deres indtog i det danske økonommiljø. Det er mig derfor ubegribeligt, at diskussionen af, hvad økonomiske prognosemodeller kan og specielt ikke kan forudsige, stadig foregår, som om disse modeller var forankret i en uantastelig videnskab.Lad den viste grafik her på opslaget være et eksempel til skræk og advarsel. I figuren gengives det modelbaserede grundforløb, Velfærdskommissionen tilbage i 2005 benyttede, da den anbefalede at forringe de arbejdsmarkedsrelaterede sociale ydelser for at sikre velfærden i fremtiden.Til grund for sine ’råd’ havde kommissionen lagt en fremskrivning af dansk økonomi beregnet på modellen DREAM. Beregningerne var baseret på den forudsætning, at dansk økonomi ville vokse med ca. 1,5 pct. om året, hvis der blot var tilstrækkeligt med arbejdskraft.Men da kommissionen samtidigt regnede sig frem til, at der af demografiske årsager ville komme et dyk i arbejdsudbuddet, var der i modellens præmisser en truende mangel på arbejdskraft, der kunne bremse væksten og dermed finansieringen af fremtidens velfærd. ’Truslen’ bestod i, at økonomien i stedet for at vokse 1,5 pct. om året kun ville vokse ca. 1,3 pct. om året. En trussel, der blev taget så alvorligt af politikerne, at der allerede i juni 2006 blev indgået et ’velfærdsforlig’, som overvejende bestod i forringelser af efterlønnen og forhøjelse af pensionsalderen.Skudt forbiÅret efter – stadig med Velfærdskommissionens grundforløb som afsæt – blev der gennemført ufinansierede skattelettelser.De ville ifølge modellen også øge arbejdsudbuddet. Men hvad DREAM overså var, at skattelettelser i 2007 ville være som at kaste benzin på en i forvejen stærkt ophedet økonomi. Af figuren fremgår det, at de faktiske tal for BNP i 2006 lå over væksttrenden.Nu gik det som bekendt hverken værre eller bedre, end at den danske bolig- og forbrugsboble klaskede sammen som en soufflé i 2009. Mangel på arbejdskraft i fremtiden viste sig at være et alvorligt fejlskøn. Væksten udeblev, dansk økonomi blev sat på skrump. Produktion og beskæftigelse bevægede sig længere og længere væk fra det grundforløb, som Velfærdskommissionen havde benyttet til sin rådgivning.Denne fejlvurdering var klar for enhver, der hævede blikket fra DREAM-modellen og kiggede på den økonomiske virkelighed. Men økonomerne i Finans- og Økonomiministeriet hævede ikke blikket. De kiggede ikke ud ad vinduet.Tværtimod vedblev de med at rådgive, som om den økonomiske krise blot var et beskedent bump på vejen mod evig vækst og stigende velstand. 2020-planen udarbejdet i 2011 og genudgivet i 2012 havde fortsat mangel på arbejdskraft som grundscenariet og derfor forøgelse af arbejdsudbuddet som mål for den økonomiske politik. Striben af forslag til, hvordan sociale ydelser kunne forringes for derved at tvinge de arbejdssky danskere til at påtage sig de job, der i modellen stod og ventede på dem, kendte stort set ingen grænser. Ligesom skatten med fordel kunne sænkes yderligere, men for de højeste indkomster, forstås. En politik, skulle det vise sig, der kun havde én sikker effekt: øget ulighed.Selvransagelsen udebliverDet, der undrer mig, er, at disse helt åbenbart fejlagtige skøn over den økonomiske udvikling ikke har ført til en grundlæggende selvransagelse i de økonommiljøer, der fremlagde dem.Tværtimod benyttes de samme modeller, blot diskuteres det, om vækstprognoser, der angives med én decimals nøjagtighed, f.eks. 1,6 pct. i 2014, burde forsynes med en usikkerhedsmargin på f.eks. +/- 0,5 pct. Men det vil være ren kosmetik, så længe det anvendte modelgrundlag forbliver uantastet. For enhver prognose må ifølge sagens natur være afhængig af modellens kvalitet, der bestemt bør diskuteres.Det danske modelmiljø er desværre så snævert, at der i realiteten kun findes to modeller, der dominerer. ADAM-modellen, der beskriver konjunkturbevægelser; men med den afgørende tilføjelse, at modellen er programmeret til altid at søge mod fuld beskæftigelse inden for en afgrænset tidsperiode. Tidsperiodens længde kan brugeren af modellen bestemme.I Finans- og Økonomiministeriet har man bestemt, at den fulde beskæftigelse er genetableret i god tid inden 2020. Heraf følger antagelsen om, at opsvinget altid er på vej. Fuld beskæftigelse er normalen, hvilket forklarer, at ADAM- og DREAM-modellerne giver stort set de samme resultater, når den økonomiske prognose er tilbage på væksttrenden. Heraf følger konklusionen uanset, hvilken af de to modeller der benyttes, at det er mangel på arbejdskraft, der kan holde væksten tilbage, når vi kigger frem mod 2020.Det var sådan en beregning, Velfærdskommissionen lagde til grund for sine anbefalinger i 2006: At dansk økonomi i et mellemfristet perspektiv ville mangle arbejdskraft. Men siden 2008 – altså inden velfærdsforliget var effektueret – er udbuddet af arbejdskraft faldet med mere end 100.000 personer. Ikke af demografiske årsager, men på grund af mangel på job, og i 2013 er faldet yderligere forstærket af bortfaldet af retten til dagpenge og kontanthjælp.Det er beklageligt, at Velfærdskommissionen, der havde fem uafhængige økonomiske eksperter i spidsen, ikke deltager i diskussionen af, hvorfor det DREAM-beregnede grundforløb var (og stadig er) så vildledende, når der skal etableres et beslutningsgrundlag for omfattende reformer af arbejdsmarkedet, social- og skattepolitikken.De mange nedskæringer har ikke øget beskæftigelsen – tværtimod har arbejdsløsheden bidt sig fast, og arbejdsudbuddet er skrumpet.Man burde forvente, at universitetsansatte økonomer følte en forpligtelse til at korrigere en åbenbar fejlagtig rådgivning, ellers står fagets troværdighed simpelthen på spil.Politiseret videnskabHvis økonomerne havde erkendt deres modellers begrænsninger, så ville de have rådgivet langt mere nuanceret. Figuren viser, at den i dag høje arbejdsløshed repræsenterer et betydeligt uudnyttet produktionspotentiale. Jeg skriver udtrykkeligt potentiale. Hvad dette potentiale burde anvendes til, er et spørgsmål, som økonomer ikke skal besvare; for økonomi er som bekendt ikke en eksakt videnskab, tværtimod er det stærkt politiseret videnskab. Opbygningen af velfærdsstaten var et resultat af en politisk kamp – ikke en økonomisk analyse. Ligesom en anbefaling af mere marked og mindre stat er baseret på politisk ideologi – naturligvis med økonomiske konsekvenser.Den samfundsøkonomiske udvikling er bestemt af politikken. Der er mange muligheder og kombinationer: reduceret skat, det vil sige flere bøffer og fladskærme, mere velfærd, bæredygtig udvikling eller kortere arbejdstid.Det er ikke nogen selvfølge, at BNP fortsat skal vokse. Det er blot én af flere muligheder. Hvad der er den rigtige politik, er et demokratisk spørgsmål, hvor man forgæves vil søge svar i de økonomiske modeller. De kan derimod med en betydelig usikkerhed bidrage til at belyse nogle konsekvenser af den ønskede politik. Nedtones modelbrugen, vil økonomernes rolle i samfundsdebatten mindskes tilsvarende og samtidig give dem mulighed for at tilpasse modellerne til virkeligheden, så fejlskønnene måske bliver mindre i fremtiden.Jesper Jespersen er professor i økonomi ved Roskilde Universitet
