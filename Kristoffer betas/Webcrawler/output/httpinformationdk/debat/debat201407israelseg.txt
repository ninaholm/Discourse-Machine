Israels eget uhyre
Efter at have brugt tre årtier på at skabe Hamas har Israels brugt de følgende to på at forsøge at ødelægge organisationen gennem kollektiv afstraffelse af palæstinenserne


 Der er en frygtelig ironi i Israels angreb på Gaza. Flere end 200 palæstinensere er døde i landets forsøg på at svække Hamas. Men det var Israel selv, der hjalp Hamas til magten i Gaza. I mere end 30 år – fra 1960’erne til 1990’erne – betragtede skiftende israelske regeringer radikal islamisme som et nyttigt redskab til at svække den sekulære palæstinensiske befrielsesorganisation PLO, hvor Yasser Arafats Fatah udgjorde den vigtigste komponent, og så splid i palæstinensernes rækker. Gaza-striben blev besat af Israel i 1967 efter Seksdageskrigen. PLO, som var blevet oprettet i 1964, lancerede en væbnet kamp og en terrorkampagne mod Israel for at opnå palæstinensisk selvbestemmelse. For at svække PLO – en standhaftigt sekulær organisation – opfordrede Israel Det Muslimske Broderskab til at etablere sig i de besatte områder. Broderskabet var blevet grundlagt i Egypten i 1928 for at genvinde den politiske dimension i islam, som var gået tabt i kølvandet på Første Verdenskrig: »Allah er vort mål,« hed det i broderskabets grundlæggende erklæring: »Profeten er vores leder. Koranen er vor lov. Jihad er vores vej. At dø på vej til Allah er vort højeste håb.«
Nyttig modvægt
Under præsident Nassers autoritære styre, der kom til magten ved et militærkup i 1952, blev broderskabet brutalt undertrykt i Egypten – mange hundreder af dets tilhængere blev kastet i fængsel, og dets leder, Sayyid Qtub, blev henrettet i 1966. Da Israel overtog kontrollen med Gaza fra Egypten, blev medlemmer af Fatah og andre verdslige grupper jagtet, men restriktionerne mod islamisterne blev fjernet:
»Når jeg ser tilbage på denne kæde af begivenheder, mener jeg, at vi har begået en fejl,« sagde David Hacham, officer med ansvar for arabiske anliggender i det israelske militær i 1980’erne, til Wall Street Journal i 2009: »Men på det tidspunkt tænkte ingen over de mulige resultater.«
I 1973 gav Israel lederen af Det Muslimske Broderskab i de besatte områder tilladelse til at oprette velgørenhedsorganisationen Mujama al-Islamiya. Gennem denne byggede broderskabet børnehjem og sundhedsklinikker, et netværk af skoler, workshops med beskæftigelse for kvinder, et system for økonomisk støtte til fattige samt Gazas islamiske universitet.
Men Det Muslimske Broderskab forblev ikke det medgørlige væsen, Israel havde håbet. Islamisterne i de palæstinensiske områder blev radikaliseret af den iranske revolution i 1979 og det iransk-støttede Hizbollahs efterfølgende succes i Libanon. I oktober 1987 brød den første intifada ud i de besatte områder. En spontan opstand, der kom bag på PLO, broderskabet og israelerne. Som reaktion oprettede Det Muslimske Broderskab den islamiske modstandsbevægelse Hamas som sin politiske arm for at hjælpe med at koordinere modstanden mod den israelske besættelse. Fem år senere skabte Hamas så en militær fløj, Izz ad-Din al-Qassam-brigaderne, og begyndte at bruge vilkårlige selvmordsbomber mod civile mål.
Alligevel blev Israel ved med at se Hamas som en nyttig modvægt til PLO. Der var regelmæssige møder mellem israelske embedsmænd og Hamas-ledere. I 2004 blev Det Muslimske Broderskabs leder i de palæstinensiske områder, Shaikh Ahmad Yassin, dræbt af missiler affyret fra israelske helikoptere, da han forlod en moské i Gaza. På det tidspunkt havde Israel undermineret PLO og fragmenteret den palæstinensiske modstand. Hamas kom til magten ved valget i 2006. Så udbrød der kampe mellem Hamas og Fatah, som endte med at dele Det Palæstinensiske Selvstyre i to dele. Hamas kontrollerer Gaza, mens Fatah styrer Vestbredden.
Befolkningen i området, både den palæstinensiske og den jødiske, har dog betalt en frygtelig pris for denne politiks kynisme. Ikke alene har islamisterne udført terror mod Israel, som er langt blodigere, end hvad PLO nogensinde havde drømt om, men deres succes har også fået PLO til at løsne de sekulære fortøjninger og stadig oftere spørge Allah til råds om palæstinensernes skæbne.
God grobund
Hamas er et uhyre, som Israel har bidraget til at skabe. Efter at have brugt tre årtier på at skabe Hamas har Israel brugt de følgende to på at forsøge at ødelægge organisationen gennem kollektiv afstraffelse af palæstinenserne med både økonomiske blokader og luftangreb.
Der er dog intet usædvanligt ved Israels kyniske politik. I mere end tre årtier har vestlige regeringer flirtet med radikale islamister af politiske årsager. Efter den sovjetiske invasion i Afghanistan i 1979 finansierede USA internationale jihadister – deriblandt Osama bin Laden – som skulle drive Den Røde Hær ud. Krigen i Afghanistan skabte ikke bare et netværk af jihadister, men også et symbol på muslimsk kamp. I 1990’erne så Vesten stiltiende til, mens afghanske jihadister tog til Bosnien for at kæmpe mod serberne:
»Nogle af de vigtigste faktorer for radikaliseringen af muslimske unge i Europa finder man i Bosnien-Hercegovina, hvor cremen af hellige krigere fra Afghanistan fik testet deres kampfærdigheder i tiden efter Sovjetunionens sammenbrud og mobiliserede en ny generation af pan-islamiske revolutionære,« har eksperten i terrorisme Evan Kohlman skrevet.
Indenrigspolitik har afspejlet international politik. I Storbritannien har de politiske beslutningstagere i de sidste 30 år smedet tætte forbindelser til religiøse ledere og dermed understøttet konservative røster i de muslimske samfund. Og trods Frankrigs sekulære tradition og afsky for »angelsaksisk kommunalisme« har franskmændene ikke været utilbøjelige til at bruge islamister til at underminere militante sekularister. Da landet blev ramt store strejker i slutningen af 1970’erne, hovedsageligt blandt gæstearbejdere, tilskyndede regeringen fabrikkerne til at indrette bederum, fordi islam blev set som et nyttig middel til at dæmpe oprørske arbejdere.
Konsekvensen af disse politikker har været, at de verdslige bevægelser er blevet undermineret, og at der er blevet skabt grobund for radikal islamisme. De vestlige regeringer har bidraget til at skabe deres egne uhyrer, fra krigen i Gaza til krigen mod terror.
Oversat af Mads Frese
© Kenan Malik & Information

