Nøgtern GMO-debat?
Efter at hævde, at GMO-landbrug er løsningen på den globale fødevarekrise, beder Fødevareminister Eva Kjer Hansen (Inf. 29. april) nu om en fordomsfri debat om gensplejsning (GMO)


 Efter at hævde, at GMO-landbrug er løsningen på den globale fødevarekrise, beder Fødevareminister Eva Kjer Hansen (Inf. 29. april) nu om en fordomsfri debat om gensplejsning (GMO). Jeg er enig.
Gensplejsning har i over 50 år været omgærdet af en sejlivet myte om teknikkens fantastiske potentiale. GMO-mytens sammenblanding af fakta, fiktion og forretning afsporer den nøgterne debat. Som fødevareministeren selv påpeger, er det tid til at lytte til videnskaben. 
Men hvor kan fødevareministeren få den nøgterne videnskabelige vurdering af det landbrugsmæssige potentiale af forskellige dyrkningssystemer og teknologier, som hun efterspørger? 
Det spørgsmål tog verdenssamfundet allerede fat på for fire år siden, da bl.a FN og Verdensbanken etablerede The International Assessment of Agricultural Knowledge, Science and Technology for Development (IAASTD), til dagligt kaldet FN's Landbrugspanel. IAASTD er opbygget efter samme model som FN's Klimapanel (IPCC) endda med den tidligere IPCC-chef Bob Watson som chef. IAASTD er nedsat i erkendelse af, at de globale landbrugsmæssige udfordringer er for alvorlige til, at den nuværende ubæredygtige landbrugsmodel kan fortsætte. 
Det er på denne baggrund, at FN's Landbrugspanel (IAASTD) afstikker den overordnede kurs for en nødvendig landbrugsreform. Over 400 forskere har indgået i det videnskabelige panel, der i april fremlagde deres rapport på regeringskonferencen i Johannesburg (hvor Danmark ikke deltog) Rapporten blev vedtaget af over 60 regeringer. 
Panelet anfører, at GMO giver lavere udbytter og har medført øget brug af ukrudtgift. Desuden advarer forskerne om, at GMO fortærer en uforholdsmæssig stor andel af forskningsmidlerne. Direkte adspurgt om GMO kan løse hungerkrisen svarer IAASTD-chefen nej. 
Hvordan modtager fødevareministeren så FN-panelets fordomsfri videnskabelige vurdering, som hun netop hævder at efterspørge? At dømme efter ministerens svar i Information blev det desværre ikke modtaget. 
Da det altså ikke er GMO, der kan redde ofrene fra hungerkrisen, må man spørge, hvorfor fødevareministeren bringer GMO på banen? Det fødevareministeren egentlig ønsker at opnå mht. GMO har faktisk ikke med fødevarekrisen at gøre. Eva Kjer Hansens ærinde er de økonomisk pressede svineproducenter. Hun vil ændre GMO-reglerne, så landbruget kan anvende GMO-foder, der er forurenet med ikke godkendte, eksperimentelle GMO. 
Sådanne forurenede partier er svære at sælge og kan derfor fås til lavere pris. Det er ikke billigere, fordi høsten er større. Det er billigere, fordi der (med god grund) ikke er ret mange, der vil købe den slags foder.
Da formålet er marginalt billigere svinefoder, er det ikke rimeligt at spænde ofrene for den globale fødevarekrise for GMO-dagsordenen. Dels fordi GMO giver lavere udbytte. Dels fordi øget kødspiseri er en af grundene til krisen. For hvert kilo svinekød, der ikke produceres, bliver der frigivet 3-4 kilo korn. Fødevarekrisens ofre har ikke sammenfaldende interesser med de danske svineproducenter - tværtimod. At ministerens løsning er en ringe løsning på svineproducenternes problem er en anden sag. 

