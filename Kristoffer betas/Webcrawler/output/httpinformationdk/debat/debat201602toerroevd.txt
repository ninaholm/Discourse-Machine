Tør ikke røv i den, du dater
Man lader ikke bare bryster blafre i vinden. Det gør man bare ikke. Husk det. De kræver et svar


 Kære Niko, jeg skriver til dig her, fordi jeg ved, at du læser klummen, før du reagerer på min SMS-besked fra i lørdags. Sådan er café latte-København ligesom blevet. Det er vigtigere at vide, hvem der vræler i Information, end at passe fårene i dating-folden.
Inden du bliver vred over at optræde i Information, vil jeg gerne understrege, at det virkelig er sidste udvej. For det var jo ikke en hvilken som helst besked, jeg sendte dig i lørdags. Det var virkelig last resort: Hvis vi var i krig, var det atombomben, og så er det her brintbomben.
Det var et nøgenbillede med teksten »Har vi en aftale i aften?«
Det havde vi egentlig, for det havde vi aftalt, men det havde vi så ikke, og det blev en lortelang alenelørdag aften. Men det er det med billedet, der virkelig går mig på. For man lader ikke bare bryster blafre i vinden. Det gør man bare ikke. Husk det. De kræver et svar.
For at citere Spiderman: Det her er større end dig og mig. Jeg ved jo godt, hvor du kommer fra, og det er det, der er problemet. Jeg skider også på dem, jeg dater, og når jeg kigger ud i Datingdanmark er vi mange med en lort på hovedet.
Det er aldrig bevidst tilsidesættelse. Jeg kæmper ikke kampen om at blive Årets Isdronning. Det er mere sådan: 1. Jeg får en besked fra en mand, jeg har det lunkent med. 2. Jeg tænker: Kom så Amalie, svar svar svar. 3. Jeg ser en kattevideo på youtube. 4. Jeg har glemt beskeden.
Det er ikke pænt af mig, for nogle af de her mænd har det med mig, som jeg har det med dig: De kan virkelig godt lide mig. Og måske går de og forklarer mine manglende svar på samme måde, som jeg forklarer din tavshed: Du har sikkert travlt på arbejde. Du har sikkert travlt efter arbejde. Du har måske ikke set beskeden, selv om min iPhone fortæller mig, at det har du. Det sker vel nogen gange. Måske er beskeden slet ikke sendt rigtigt. Man ved jo bare aldrig med teknik.
Vi fortæller os selv de her ting, selv om vi godt ved, at det ikke er tilfældet. Vi er bare endt i andetvalgskassen, og når man først er endt her, kan man ikke regne med et svar. Nogensinde faktisk. Man kan håbe på tre sene opkald en fredag nat, og så kan man bede til værdighed og vilje til ikke at besvare dem.
Nogle skyder skylden på opblomstringen af socialt acceptable dating-apps. Tinder, Happn, Heaps og haps haps haps har opelsket en fuck-and-fuck-off-kultur, der har gjort os grådige og genstridige i troen på, at der er grønnere på den anden side af næste swipe.
Det er nok en del af forklaringen på os to, mit nøgenbillede og dit ikke-svar. For mens du ikke har haft tid til at svare, har du haft tid til at være på Happn. Det ved jeg, fordi jeg overvåger dig derinde. Jeg ved, at du var online for under 30 minutter siden, og jeg ved, at du sidder hjemme hos dig selv. Det ved jeg, fordi der står, at jeg er under 100 meter fra dig, når jeg står uden for din lejlighed. Ja. Så sindssyg er jeg.
Men dating-apps er ikke hele forklaringen. Folk var lemfældige lang tid før dem. Der er altid kommet en sporvogn og en pige til. Jeg er kommet bagerst i køen, og det er ikke kun fantomfrøkner fra Happn, der har fået nogle forlommer. Sandheden er, at du har ladet de fleste og det meste komme forud, og det i troen på, at jeg kan vente.
Men jeg er ikke et flûte. Du kan ikke lægge mig fra dig og regne med, at jeg bliver liggende, til du har lyst til at samle mig op igen.
Og så er det også bare dårlig opdragelse. Bare svar et eller andet. Svaret må gerne være »Amalie, du siger mig faktisk ikke så meget, jeg aflyser i aften. Og jeg gider ikke have flere bryster nu.«
Fair nok.
Hilsen Amalie, forsmået kvinde på tredje døgn.
Amalie Langballe er journaliststuderende. 
Klummen er udtryk for skribentens egen holdning

