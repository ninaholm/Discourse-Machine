Playstation
Det er svært at bebrejde en hær for at udvikle metoder, der minimerer risikoen for dens egne soldater. Krig er ingen gentlemansport. Men man bliver nødt til at diskutere, hvad det gør ved krigens natur, når ofret bliver en prik på en skærm, der kan udryddes over en donut


 I dokumentarfilmen Armadillo vælger instruktøren at krydsklippe fra det videospil, som soldaterne fordriver kedsomheden med, til de virkelige kamphandlinger. Et dramaturgisk trick, der fint kunne undværes, ikke bare fordi det er banalt, men fordi det er svært at forestille sig, at man nogensinde blander det sammen med sofahygge, når man én gang har mærket kuglerne suse om ørerne.
Men at man kan føre krig som et computerspil er den udbredte amerikanske brug af droner, de små fjernstyrede angrebsfly, et uhyggeligt eksempel på. Til trods for at de senest blev benyttet i likvideringen af al-Qaedas nummer tre i Afghanistan, Mustafa Abu al-Yazid, er de nu under skarp kritik i en FN-rapport, offentliggjort i går. Brugen af droner, ikke mindst i Afghanistan og Pakistan, er nemlig på kanten af internationale regler for krigsførelse, mener forfatteren Philip Alston. Han opfordrer derfor til, at de store militærmagter opstiller retningslinjer for, hvornår en stat kan udpege et offer uden for den egentlige krigszone og dødsdømme ham pr. joystick på baggrund af terrormistanker. Udebliver sådanne retningslinjer, kan det resultere i, at en række stater gennemfører drone-drab på mennesker uden for deres egne grænser, »stemplet som terrorister af den ene eller anden gruppe«, hedder det. For det er ikke kun USA, der kan. Hele 40 lande har adgang til teknologien, og stopper det ikke, vil andre følge, lyder advarslen.
En drone i Pakistan kan styres fra en lille skærm i CIA's hovedkvarter i Langley, USA, og rapporten advarer derfor om en stigende 'Playstation-mentalitet' i krigsførelsen. Det er svært at bebrejde en hær for at udvikle metoder, der minimerer risikoen for dens egne soldater. Krig er ingen gentlemansport. Men man bliver nødt til at diskutere, hvad det gør ved krigens natur, når ofret bliver en prik på en skærm, der kan udryddes over en donut. Lad os forestille os, at de talebanere og lokale civile, som de danske soldater dræber, befinder sig 1.500 kilometer væk og ikke er andet end pixels på en skærm. Så var der grund til krydsklip. Og bekymring. 

