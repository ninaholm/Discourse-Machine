Øget eksport er ingen universalkur



 
	Vi har brug for skarpe, præcise og ærlige politikere til at tage de store politiske debatter. Men når en ellers kompetent politiker som Mette Bock (LA) 27. juni skyder med skarpt, skyder hun desværre mest af alt sig selv i foden.

	Det er brandærgerligt med politiske vildskud, særligt når angrebspunktet er et emne, der er spækket med fakta og handler om noget så afgørende som Danmarks fremtidige vækst.

	De faktuelle pointer, som Mette Bock forsøger at skyde ned og ignorere, er, at industriens eksport er 14 procent højere end det højeste niveau før krisen, mens industriens salg på det danske hjemmemarked stadig er syv procent lavere end sit højeste niveau. Det betyder hverken, at eksporten eller konkurrenceevnen er uvæsentlige, hvilket man også ville være fuldt opmærksom på, hvis man rent faktisk havde læst vores notat, hvor netop dette fastslås med syvtommersøm.

	Pointen er altså, at hjemmemarkedet stadig lider, og at den stigende eksport ikke har været tilstrækkelig til at trække dette med op, selv om den har været inde i en særdeles gunstig udvikling. Det betyder ikke, at konkurrenceevnen ikke er vigtig. Det betyder blot, at konkurrenceevnen ikke alene kan trække økonomien i gang, og at den derfor heller ikke bør være det eneste sted, vi retter fokus mod.

	Invester i det offentlige

	En måske ret overraskende kendsgerning er, at kun 27,5 procent af industrivirksomhederne og 7,5 procent af alle danske virksomheder eksporterer. Mange danske virksomheder fungerer som underleverandører til eksportvirksomhederne, mens mange også er direkte afhængige af hjemmemarkedet.

	Netop de sidste virksomheder nyder ikke de fulde gevinster af lettelser på selskabsskatten eller lavere lønninger. Tværtimod lider mange af disse danske virksomheder, særligt de små og mellemstore under det faktum, at ledigheden har været stigende, lønningerne nedadgående og den generelle tro på fremtiden svækket. Danskernes tillid til fremtiden og forbrugeroptimismen lider, når der trækkes penge ud af økonomien.

	Frem for at stimulere efterspørgslen har vi reduceret den. Det har haft økonomiske konsekvenser for væksten, hvilket også både Vismændene, OECD og størstedelen af de politiske partier for længst har indrømmet. Det kunne derfor være, at Mette Bock og hendes liberalistiske demolitionsstyrker også med tiden kunne tænkes at nå til en lignende konklusion?

Jens Jonatan Steen, analysechef Cevea

