Retten til at dø, som man vil
Diskussionen om aktiv dødshjælp er meget mere end en diskussion om retten til at dø. Det er også en diskussion om, hvilke valg samfundet giver de døende. Og om hvorvidt selvbestemmelsen for nogle vejer højere, end den risiko aktiv dødshjælp medfører for andre
Skal man selv bestemme, hvornår man vil dø?


 Mennesket bestemmer ikke, om det vil fødes eller ej. Vi kastes ind i livet, hvad enten vi vil eller ej. Andre store beslutninger så som hvilken kultur, vi skal opdrages i og hvilke sociale forhold, der skal bestemme vores opvækst og skolegang, er vi heller ikke herrer over. Senere i livet vokser vi ind i mere indflydelse og begynder at træffe valg omkring partner, uddannelse, bolig med mere. Dog ikke mere end valgene delvist er bestemt af vores præferencer, evner og interesser, som de er formet gennem opvæksten i en bestemt familie og kultur.
At modnes er også at opdage, at de fællesskaber, man indgår i, er med til at forme og bestemme ens valg på både bevidst og ubevidst plan. Fællesskaber åbner for livsmuligheder, men begrænser også vores frihed – de stiller krav til vores adfærd.
To fællesskabsforståelser
Hovedargumentet for en legalisering af aktiv dødshjælp er, at eftersom vi selv bestemmer alle andre vigtige ting i vores liv, bør vi også have ret til at bestemme tidspunktet for vores død.
Bundetheden til fællesskabet ses i denne optik som et problem. Fællesskabet er primært det, der begrænser min udfoldelse. Målet bliver i sidste ende at skabe så stor afstand til de andre, at jeg kan gøre, hvad jeg vil. Frihed er at være uafhængig af andre.
Fortalerne for aktiv dødshjælp synes her at glemme, at ønsket om at dø altid udtales med baggrund i en tilværelse, der opstår i samspil mellem individet og omverdenen.
Frem for at se fællesskabet som en begrænsning af min frihed, kunne man se det, som det, der giver mig rammerne for at udfolde min individualitet, min frihed. Fællesskabet er således ikke en begrænsning, men det, der skænker muligheder. At tage vare på fællesskabet og sikre sin fortsatte indfældethed i det, bliver således en positiv opgave mere end en forhindring.
I det følgende vil vi diskutere to af hovedsporene, som debatten om aktiv dødshjælp følger og se dem i lyset af disse fællesskabsforståelser. Det første spor handler om, at de færreste af os ønsker en smertefuld død. Det andet spor handler om, at de fleste af os gerne vil have kontrol over væsentlige aspekter af vores liv.
Ønsket om en smertefri død
Hvad angår det første spor, så er hovedargumentet for en lovliggørelse af aktiv dødshjælp her, at mennesker ellers risikerer en langstrakt og smertefuld dødsproces, der opfattes som uværdig. Forestillinger om voldsomme smerter, tab af selvkontrol og en langstrukken pinefuld død, hvor sundhedsvæsenets eneste tilbud er at trække al behandling tilbage, skræmmer nok de fleste af os. Aktiv dødshjælp, hvor patienten enten på egen begæring eller på begæring af de pårørende og i samråd med lægerne kan undslippe denne situation og få det, der så kaldes en ’værdig’ død, ses som den eneste måde at løse problemet på.
Grundlæggende er der tale om en diskussion, der hviler på nogle antagelser om, hvordan tingene foregår derude i virkeligheden. Da Det Etiske Råd af sundhedsministeren blev bedt om at komme med en udtalelse om aktiv dødshjælp, gjorde Rådet derfor meget ud af at afdække om sådanne antagelser, beskriver den virkelighed, som døende møder i sundhedsvæsenet - og om der i givet fald findes alternativer til aktiv dødshjælp.
Alternativer til aktiv dødshjælp
Der er ingen tvivl om, at der er de, som har oplevet mennesker, de elsker, gennemgå en dødsproces, hvor sundhedsvæsenet ikke slog til. Hvor den sidste tid var plaget af smerter, ubehag, tab af kontrol, manglende kommunikation fra personalet med de pårørende med mere. Spørgsmålet er blot, om dette ikke kunne have været undgået? Ud fra de eksperter, som Det Etiske Råd konsulterede i forbindelse med udtalelsen, synes der ikke at være tvivl. Med en ordentlig pleje og omsorg er der ingen, der behøver gå igennem en dødsproces, hvor der ikke smertebehandles og tages hensyn til den døendes behov. Angsten, fortvivlelsen, sorgen og bekymringen kan ikke fjernes. Men de fysiske smerter kan lindres og den døende og de pårørende kan hjælpes til at se gå døden i møde på en måde, hvor døden bliver et grundvilkår og ikke en rædselsscene.
Fokuseres der på at almengøre hospiceerfaringerne og ikke kun lade de udvalgte dø i værdige rammer, imens andre efterlades på overbebyrdede medicinske afdelinger med for lidt personale, tyder alt på, at bekymringerne kan undgås. Hvis vi forpligter os på det fællesskab, som vi uundgåeligt er indlejret i, så har vi kompetencerne og erfaringerne til at give mennesker kvalitet i livets sidste faser. Hvis fællesskabet udstrækker sit hensyn til også at tage vare på de døende og deres pårørende tyder meget på, at ønsket om aktiv dødshjælp forstummer. I hvert den del af det, som har baggrund i frygten for en pinefuld død. Dette har imidlertid ikke den store betydning for det andet hovedspor i diskussionen, der er et langt mere principielt spørgsmål om den enkeltes ret til at vælge sin egen død. Det er et ønske om at bevare kontrollen med egen skæbne og selv vælge dødstidspunktet i tilfælde af terminal sygdom. Ikke af angst for smerte, men fordi det er en ret, som den enkelte har.
Her bliver diskussionen mere indviklet. Der er to hovedargumenter mod den enkeltes ret til selv at bestemme sit dødstidspunkt. Det ene modargument er absolut. Det hævder, at det ikke er en ret at vælge sit dødstidspunkt. Døden kommer, når den kommer. Det andet modargument er relativt i den forstand, at det hviler på en afvejning af de forskellige mulige konsekvenser af en legalisering af aktiv dødshjælp.
Det første modargument kan være begrundet både religiøst og ikkereligiøst. En kristen kunne relatere det til tanken om, at livet er noget, som er givet mennesket af Gud til at forvalte og udfolde, men som det ikke i udgangspunktet er givet mennesket at afslutte. For en ikkereligiøs kunne livets ukrænkelighed være knyttet til erfaringen af, at mange institutioner og praksisser i gennem tiden har haft som mål at værne livet i et ellers koldt og meningsløst univers. Væsentligt er det at slå fast, at både den religiøse og ikkereligiøse kan være enige om, at livet grundlæggende er værdifuldt, og at det derfor helt fundamentalt set er problematisk at afslutte det.
Hvad med taberne?
Det andet modargument ser på de mulige problemer, som en legalisering af aktiv dødshjælp kan medføre. Her er det hensynet til de medlemmer af fællesskabet, som kunne komme i klemme, der er i fokus. Man kan forestille sig mange scenarier, hvor aktiv dødshjælp af den enkelte måske mere blev set som en pligt end en ret. En situation, hvor de, der oplever sig selv som værende til overs og i vejen, vil vælge døden frem for at bede om vores hjælp. En situation, hvor vi andre, når muligheden nu er der, ikke giver de døende og deres pårørende de optimale rammer for at lade døden indfinde sig, men indretter et system, hvor valget mellem aktiv dødshjælp og en ’naturlig’ død ikke bliver et reelt valg. Og i og med at den enkelte – i særdeleshed de ældre – er mere marginaliserede end for 100 år siden, er der en vis risiko for, at nogle vil føle sig presset til at vælge døden.
Diskussionen om aktiv dødshjælp er således meget mere end en diskussion om retten til at dø. Det er også en diskussion af, hvilke andre muligheder vi som samfund kan hjælpe de døende med. Og en diskussion af, om vi skal vægte hensynet til dem, for hvem retten til selv at bestemme betyder meget eller hensynet til dem, der kunne blive skadet af denne selvudfoldelse. Og så er det en diskussion af, om døden er en ret – eller om retten snarere er en berettiget bøn til fællesskabet om at stå den døende bi.
Mickey Gjerris er lektor, ph.d. på KU. Thomas Ploug er lektor, ph.d, AAU København.Begge er medlemmer af Det Etiske Råd

