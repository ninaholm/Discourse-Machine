Demokrati og rationalitet
Det, der står uden fast fundament, er Dreyer Hansens forståelse af logikken, og man må håbe, at RUC kan tilbyde ham et elementært kursus
Demokratiets mere lavpraktiske rammer er ikke det relevante i Sørlanders argumentation.


 I sit indlæg 23. maj fører Allan Dreyer Hansen diskussionen om min kronik fra 23. april til et nyt niveau, i og med at han angriber selve min argumentation for, at vi bør betragte demokratiet som et rationelt politisk ideal.
Dreyer Hansen begynder sin kritik med at argumentere imod selve rationalitetsbegrebet. Han fremfører to sådanne argumenter:
I det første hævder han, at rationaliteten kun kan være højeste værdi, hvis den selv kan udledes rationelt. Og dermed ender vi »i et paradoks, fordi vi kommer til at forudsætte det rationelle, der skulle udledes«.
I det andet argument hævder han, at vi ikke kan afgrænse det rationelle fra det irrationelle. Hans begrundelse er, at hvis en sådan grænse er rationel, så har vi blot placeret os inden for det rationelle og altså ikke trukket nogen grænse.
Fra disse argumenter slutter Dreyer Hansen, at rationalitetsbegrebet ikke kan være rationelt, og at man ikke kan skelne mellem det rationelle og det irrationelle. Men bemærk, at Dreyer Hansen argumenterer for sit standpunkt, og man må vel gå ud fra, at han selv mener, at hans argumentation er gyldig  altså rationel. Så hvem er det, der fanges i et paradoks?
For at afgøre dette spørgsmål må vi se nærmere på Dreyer Hansens to argumenter. I begge tilfælde påpeger han, at argumentationen forudsætter, hvad der skal bevises. Og han har ret i, at sådanne beviser ikke kan have nogen vægt. Men han har ikke dermed påvist, at konklusionen på beviserne er ugyldig.
Og Dreyer Hansen går helt fejl, når han tror, at han fra påpegningen af ugyldigheden af sine selvkonstruerede beviser kan slutte, at så står selve rationalitetsbegrebet uden fast fundament. Det, der står uden fast fundament, er Dreyer Hansens forståelse af logikken, og man må håbe, at RUC kan tilbyde ham et elementært kursus.
Intellektuelt ideal
Kravet om rationalitet er grundlæggende et krav om, at man ikke bør gå længere i sine overbevisninger, end man har begrundelse for, og at man følgelig ikke bør modsige sig selv. Der er ingen modsigelse i at have dette krav som intellektuelt ideal.
Dreyer Hansen hævder også, at min argumentation for, at vi bør betragte den sekulære demokratiske orden som et rationelt ideal, ikke holder, fordi der ikke kan trækkes nogen skarp grænse for, hvem det skal gælde. Det er for eksempel en politisk beslutning at afgøre, hvornår vi er gamle nok til at få stemmeret.
Men det berører overhovedet ikke min argumentation for demokratiet. Ganske uanset vi ikke kan trække nogen skarp grænse for, hvem der er personer, så hører personbegrebet til selve den begrebsstruktur, som vi må forudsætte for at kunne tale meningsfuldt om politiske beslutninger.

