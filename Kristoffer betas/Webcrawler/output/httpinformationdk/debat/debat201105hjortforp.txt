Hjort forpurrer fædres orlov



 Ved de netop overståede overenskomstforhandlinger havde vi en historisk chance for, i fuld overensstemmelse med den danske model, at forhandle os frem til, at 12 uger af forældreorloven skulle reserveres til far med fuld lønkompensation.
En enig fagbevægelse stod bag kravet, som tilmed kun kostede 0,01 procent af den samlede lønsum.
Men finansminister Claus Hjort Frederiksen (V) trak i håndbremsen i en situation, hvor arbejdsmarkedets parter ellers var villige til at gøre fleksibiliteten i forældreorlovsreglerne til et realistisk valg for kommende fædre.
Han sagde nej med henvisning til, at der ved denne overenskomstforhandling ikke kunne siges ja til krav, der var med til at indskrænke arbejdsudbuddet.
Den argumentation forstår jeg ikke, og jeg tror samtidig, at Claus Hjort Frederiksen må have skubbet ligestillingsbrillerne helt op i panden. Når det ved overenskomstforhandlingerne var et højt prioriteret krav for DM, at 12 uger af forældreorloven skulle øremærkes til mænd, er det fordi, vi mener, at det både fremmer ligestillingen på arbejdsmarkedet og i familien.
DM vil gerne have flere fædre på forældreorlov. Vi vil gerne sikre, at mænd oplever, at de har et reelt valg for at vælge forældreorloven til og ikke vælger den fra, fordi familiens økonomi ikke kan bære det indtægtstab, som forskellen mellem barselsdagpenge og fars løn er.
Vi vil gerne være med til at fjerne uligelønnen i Danmark. En af skruerne i den problematik er kvinders lange fravær i forbindelse med barsels- og forældreorlov, som påvirker alle kvinders løn og karriereudvikling i negativ retning.
Klart ja fra medlemmer
Det vil vi også, fordi vi har spurgt vores medlemmer. 75 procent af såvel kvindelige som mandlige medlemmer af DM er for en øremærket barselsorlov til mænd. Vores mandlige medlemmer oplever ikke, at de har samme ret til at gå på orlov, som deres partner har. Det kunne en overenskomstsikret rettighed være med til at ændre på.
Samtidig er det økonomisk set et beskedent overenskomstkrav, som ville koste 0,01 procent af lønsummen pr. uge. Det vil sige, at lønstigningerne under denne overenskomstperiode ville være blevet 0,01 procent lavere. Til gengæld for den beskedne lønstigning kunne vi fremme ligestillingen mellem kvinder og mænd.
De andre lønmodtagerorganisationer støttede op om kravet, og det er min vurdering, at Kommunernes Landsforening ikke var afvisende over for at diskutere kravet. Jeg håber derfor, at de netop overståede overenskomstdrøftelser har gødet grunden til næste gang, og at finansministeren til den tid har ligestillingsbrillen solidt hvilende på næseryggen.

