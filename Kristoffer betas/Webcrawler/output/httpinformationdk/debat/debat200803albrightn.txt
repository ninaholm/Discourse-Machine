Albright er næppe den rette

Tidligere udenrigsminister Madeleine Albright er forbillede for et dansk kvindenetværk, men Albright havde et medansvar for sanktionerne mod Irak, der kostede 567.000 irakiske børn livet. Er hun så egentlig den rette at have som rollemodel, spørger dagens læser.


 USA's tidligere FN-ambassadør og udenrigsminister Madeleine Albright har aflagt det danske kvindenetværk Albrightgruppen.dk et besøg. Det vækker stor undren, at kvindenetværket har valgt netop Albright som deres rollemodel, for herved udsætter et godt initiativ sig for en kritik, man kunne have undgået.
Under Irak-Iran krigen (1980-88) var Saddam Hussein Vestens ven. Amerikanerne og briterne forsynede Hussein med bl.a. thionylchlorid og thiodiglycol, der anvendes til sennepsgas, så han kunne gasse en til halvanden mio. iranere. Dette blev ikke udsat for nævneværdig kritik. Da Hussein den 15. marts 1988 brugte Vestens masseødelæggelsesvåben mod kurderne i Halabja, Nordirak, udtalte tidl. udenrigsminister Uffe Ellemann Jensen, at det var en kedelig sag.
Under tidligere præsident Bush fik USA vedtaget FN-resolution SCR 661 af 6. aug. 1990, der sørgede for, at Irak ikke fik lov til at importere de kemikalier og det udstyr, der var nødvendigt for at rense Iraks naturlige vandreserver. Som følge af mangel på rent drikkevand har mindst 567.000 irakiske spædbørn og i alderen op til fem år ifølge FN-tal (The Lancet, dec. 1995) mistet livet under sanktionerne. 
USA kendte konsekvenserne af deres sanktioner fra detaljerede analyser, Iraq Water Treatment Vulnerabilities, der sandsynliggjorde et øget antal sygdomstilfælde, hvis ikke epidemier af sygdomme som f.eks. kolera og tyfus og USA forudså, at Iraks vandforsyningssystem ville kollapse i løbet af seks måneder. Bl.a. professor Thomas J. Nagy fra George Washington University har kritiseret USA for resolutionen, der var i strid med Geneve-konventionen, Tillægsprotokol I af 18. juni 1977, artikel 54, stk. 2. 
Albright kommenterede den 10. maj 1996 de over 567.000 irakiske børn, der havde mistet livet under sanktionerne og sagde, at det var prisen værd! Niels Helveg Petersen var dybt bekymret over den humanitære situation i Irak, men så ingen dansk forpligtelse til at få sanktionerne ophævet.
Albright spurgte, hvordan vi kan bekæmpe terrorismen uden at skabe flere terrorister. Det grusomme angreb (SCR 661) på det irakiske folk, uden at ramme Hussein, var en af de primære årsager til modangrebet den 11. september 2001. Albright og Clinton var de, der kunne have trukket SCR 661 tilbage og dermed - formentlig - have undgået 11. september. 
3.000 amerikanere mistede livet 11. september, hvilket ændrede verden. Den såkaldte Krig mod terror blev indledt, og USA fik sikret sig adgangen til olien i Irak. Men at 567.000 børn op til fem år mistede livet gav dårligt anledning til skuldertræk. 11. september var forfærdelig, og Vestens angreb på de irakiske børn var 189 gange mere forfærdelig.

