Brevkassen: Min gode ven er jaloux på mig
Læserne spørger, og Informations skribenter svarer - så godt de nu kan


 Rune, 29 år
Jeg er i en social konstellation, som jeg gerne vil have jeres refleksion over. Min gode ven gennem mange år, som måske har lidt mindreværd i forhold til mig, men som reelt talt ikke behøver have det, har introduceret mig for en anden, som han selv kender udmærket, men ikke er specielt tæt med.Jeg har haft det sindssygt sjovt med den nye ven, vi har været i byen nogle gange, men nu kommer vi til det latterlige. Vi har ikke villet sige det til min gamle ven, fordi jeg ved, han bliver jaloux over det.
Jeg synes, hans jalousi er latterlig, men på den anden side er det jo meningsløst at gøre ham ked af det, bare for at få rene linier.
Hvad tænker i?
Svar I:
Det fremgår ikke af dit spørgmål, men jeg må antage, at I alle tre er af hankøn. Således at der — i hvert fald på overfladen — ikke er erotik med i spillet.Men et eller andet sted dybere nede kan stærke følelser være svære at gennemskue. Du tillægger din gode ven en besiddertrang i forhold til hans anden ven og måske også i forholdet til dig.
Det kan være sandt, men det kan jo også være nogle følelser i dig selv, som du projicerer over på andre.
Jeg har et ganske enkelt løsningsforslag: Hvorfor går I ikke i byen alle tre?
Så får I afprøvet jeres relationer og den dynamik, de giver i forhold til omverdenen. Hvis din gode ven ikke passer ind i det samspil, du har opbygget med den tredje fyr, vil han nok selv indse det — og trække sig i baggrunden.
Og så kan det da godt være, at hans mulige mindreværd bliver bekræftet. Men det er nu sådan, at man ikke kan omgås andre mennesker på en tæt måde uden at risikere noget af sig selv. Og at lide nederlag. Det er den erkendelse, der gør én til et voksent menneske.
David Rehling
Svar II:
Jeg er ikke sikker på, at det er din gamle ven, der er latterlig. Du og din nye kammerat lyder jo som et par tøser i 7. klasse. Spørg dig selv, hvorfor I ikke bare alle tre tager i byen sammen, så vil svarene på, hvad konflikten egentlig gemmer, dukke op, for den synes jeg, du fortrænger.Skal du løse problemet, må du koncentrere dig om det, du måske mindst har lyst til, nemlig dit og din gamle vens indbyrdes forhold. Som det er nu, forsøger du at bagatellisere og undvige det misforhold, der eksisterer mellem jer, men det afgørende spørgsmål, som du ikke slipper udenom, er, hvorfor han føler mindreværd i forhold til dig. Hvad er det hos dig, der udløser det? For hvis din gamle ven ikke på forhånd følte mindreværd, ville problemet ikke være der.
Dit brev rummer nogle selvmodsigelser: 1. Hvis din gode vens jalousi var så latterlig, var den vel ikke værd at tage hensyn til? 2. Du kunne alt andet lige godt tænke dig rene linjer, men selv er du gået bag hans ryg. Hvordan hænger det lige sammen? 3. Du vil nødig gøre ham ked af det, men mon ikke du gør netop det, hvis han opdager, at du skjuler noget for ham? Sandsynligvis vil det først og fremmest være fortielsen, der vil gøre ondt på ham.
Altsammen peger det i retning af, at din gamle ven kan have grund til både mindreværd og jalousi. Måske behandler du ham som mindreværdig? Prøv at besvare spørgsmålene, i første omgang for dig selv. Er det noget, du kan eller overhovedet har lyst til at gøre noget ved? Hvis du afklarer det, kan du trygt gå i byen med hvem du lyster, uanset hvad konklusionen bliver.
Karen Syberg

