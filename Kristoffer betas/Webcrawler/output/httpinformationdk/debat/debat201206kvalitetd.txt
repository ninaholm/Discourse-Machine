Kvalitet i diversiteten
Har Rune Gade læst ligestillings­loven og set, at alle statslige institu­tioner skal arbejde for ligestilling, indarbejde ligestilling i al planlægning og tjekke for ligestillings­mæssige konsekvenser, før de iværk­sætter?


 Koreografen Eske Holm skriver i sin kronik 20. juni om kunstens politiske korrekthed. Selv er han af den ’gode’ gamle skole, hvor kunstneren er mand, hvid og ude af stand til at tage aktiv stilling til det demokrati, som har fostret ham.
Til gengæld fører han den gode gamle kunstpolitiske tone og anfægter diversiteten i det danske kunstmiljø, mens han harcelerer over etniske og handicappede kunstnere, fordi de kun optræder, når det giver penge fra Kunstrådet at have dem med.
Sidst men ikke mindst lyder det fra Eske Holm, at »det er upassende at ytre sig om diversitet«, og han korrekser derfor også Kunstrådets chef, Rune Gade, for at have opfordret fagudvalgene til at »slå et slag for diversitet, køn, alder og etnicitet«.
Mere politisk korrekt kan man vel næppe irettesætte en kunstrådschef, når man tilhører den ’gode hvide mands Kunstner’-skole med stort K, og uden tøven kan lægge diversitet for had, bagatellisere dens kunstneriske potentiale og latterliggøre mangfoldighed.
Heldigvis skræmmer diversitet ikke Kunstrådets chef, og det ville hverken han eller medlemmerne i Kunstrådets fagudvalg i øvrigt komme ret langt med. Eller, jo, det er de faktisk tidligere kommet ret langt med, men sådan skal det ikke være længere.
Har Gade læst loven?
Har Rune Gade læst ligestillingsloven og set, at alle statslige institutioner skal arbejde for ligestilling, indarbejde ligestilling i al planlægning og tjekke for ligestillingsmæssige konsekvenser, før de iværksætter?
Har han læst, at diversitet ifølge loven er midlet til øget kvalitet? I virkeligheden gør han det, han er ansat til: Fremmer kvaliteten af dansk kunst.
Det er langt fra alle, der gør det, men det skal siges til Eske Holms forsvar, at dansen ikke er det kunstneriske felt, hvor de gode gamle traditioner underkender diversitet mest. Måske han alligevel skulle fokusere på de demokratiske værktøjer, som Gade »stikker fagudvalgene i næsen«, og overveje de kunstneriske kvaliteter, som demokratiske processer altid fører med sig.
Også selv om de ikke nødvendigvis roterer om den samme hvide herretå som Eske Holm.
 
Dorte Madsen, dramatiker

