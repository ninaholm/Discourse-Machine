Man skal ikke melde sig ind i SF, hvis man er en dårlig taber
SF gjorde klogt i at træde ud af regeringen. For det ligger i partiets dna at være et protestparti. Nu kan SF blive SF igen
 
	For få år siden var der højt humør i SF, som her til valgfest i København i 2011. Siden er både stemningen og tilslutningen til partiet dalet markant


 
	KRONIK – Den 23. september 2012 sidder jeg i en lejet familiebil med Annette Vilhelmsen, Peter Westermann og en fyr ved navn Chris, der holder fast på rattet. Vi er på vej ud ad de danske landeveje med ’to go’-krus, aviser og taleudkast overalt på bagsædet. Annette har lige meldt sig som formandskandidat, og jeg har som ung SFU’er fået lov at følge med rundt i landet på den første dag i formandsvalgkampen.

	På vejen hjem holder bilen ind på en tank i en provinsby. Annette Vilhelmsen skubber bildøren op med sin stilet og går ind på tanken. TV 2 News kører på en skærm og viser en nyhed om Annette og formandsvalget. Under skærmen sidder to tykke mænd og udfylder tipskuponer. De vender sig om med store øjne. De synes, de har set kvinden ved kassen før. Annette bestiller franske hotdogs.

	»Held og lykke,« siger en ung kvinde i køen.

	Annette Vilhelmsen smiler med øjnene, takker og betaler. Ingen tør tro, at hun rent faktisk vil blive valgt, men manges håb, frustrationer og drømme ligger pludselig på én kvindes skuldre. Og så sker det utænkelige. Nogle dage senere bliver Annette Vilhelmsen til stor overraskelse for kommentatorer, SF’s medlemmer – og måske også sig selv – valgt.

	Nu har hun så trukket sig fra posten. Man kan sikkert sige meget skidt, finde mange fejl og være bagklog, så det batter, men ét må stå klart: Annette Vilhelmsen tog en for holdet, da hun stillede sig i spidsen for den utilfredshed, der var i SF. Nu håber jeg, nogen husker at give hende en fransk hotdog, for hun tog en tørn, da ingen andre ville.

	I dag er formandsposten hos SF igen sendt i udbud, og folk står i kø for enten at melde sig som ikke-kandidater eller for at melde sig ud af partiet. Og SF er meget klogt trådt ud af regeringen. For kan man kæmpe for Danmark, samtidig med at man kæmper for sin egen eksistensberettigelse?

	Fra heltestatus til fallit

	Jeg meldte mig ind i SF som 15-årig. Det var dengang, Villy Søvndal var en rockstjerne, der blev klappet ind og ud af Superbrugsen. I hans første år i spidsen for partiet leverede SF ræverøde bud på alle de mærkesager, jeg var tiltrukket af – og så var det jo tillokkende at være med i et parti, der havde succes.

	SF var politisk helt oppe på dupperne. Det var det parti, der satte foden ned, hvis nogen var på vej med tiltag, der kunne få uligheden til at stige bare en lillebitte smule. Man råbte »social massegrav« i tide og utide – i dag råber man »social balance«, og det er blevet mere hipt at være medlem af det politisk korrekte Enhedslisten eller at pleje sine karriereinteresser hos Socialdemokraterne. SF er ikke det venstrefløjsparti, man skal melde sig ind i, hvis man er en dårlig taber.

	Jeg var tiltrukket af Villy Søvndals lederskab. Jeg var tiltrukket af mærkesagerne om at bekæmpe ulighed og uretfærdigheder på alle fronter. De værdier er forhåbentlig stadigvæk at finde i partiet et sted, selv om de kan være svære at få øje på. Det er så svært, at SF den 1. maj sidste år fik dets egne faner og øl i hovedet. Og til Copenhagen Pride, hvor jeg var med på SF’s vogn, blev der spyttet efter os, når vi kørte gennem byen. Det var som om, folk ikke rigtig troede på vores oprigtige budskab om ’frihed til at være den, du er’. Måske fordi partiet havde så svært ved netop at få frihed til at være det, det var.

	Til sidst var det faktisk ikke så sjovt at være SF’er længere. Partiet, der skulle forvalte mit og mange andres håb, mine frustrationer og mine drømme, havde svigtet. SF sad klemt i en regering, hvor andre pludselig kunne bestemme, hvornår vi måtte råbe op om uligheden – og hvordan. Det er noget andet at være en del af SF nu end dengang, jeg meldte mig til en fest, hvor øllerne aldrig slap op. Indrømmet: SF er svækket.

	Tilbage til protesten

	Partiets krise begyndte ikke forleden på TV 2 News. Den begyndte for længe siden, da partiet blev allemandseje, og alle kunne se deres egne drømme, visioner og holdninger i SF. Det var dengang, SF under Thor Mögers strategiske ledelse blev forandret fra at være et protestparti med en vælgerskare, der gerne så tingene ændret til noget bedre og mere rødt uden nødvendigvis at skulle starte en væbnet revolution, til et såkaldt indflydelsesparti, der skulle rumme både den lattedrikkende Østerbro-mor og tidligere DF-vælgere i kampen om så mange mandater som muligt. Dengang skulle vi måske have været mere oppe på dupperne, for her begyndte den udvikling, der fik SF til at indgå så mange kompromiser, at kameler ikke turde sætte deres kryds ved liste F af angst for at blive ædt. Da jeg sad i en bil med både et håb og Annette Vilhelmsen på bagsædet, var det fordi jeg stadig troede på SF, selv om det også på daværende tidspunkt så trist ud. I dag kan jeg se, at SF nok i bund og grund er et protestparti. Regeringsdeltagelsen bør være en lektie om, at et parti med så stærke principper og værdier som SF har til opgave at slå i bordet, når alle de andre pragmatikere igen og igen lader et kompromis slippe igennem.

	SF bliver SF igen

	SF står nu uden en klar politik. Hvilke mærkesager kan partiet have ved næste valg? Og hvem skal stå i spidsen for dem? Posterne som formand, næstformand, finansordfører, politisk ordfører og gruppeformand står ledige. Der er mangel på profiler, og et parti er intet uden personer. Personer, der tør gå forrest, tænke stort, sige ja, begejstre, stille op til de underligste tv-koncepter, få en effekt opkaldt efter sig og blive kimet ned af journalister døgnet rundt. Men også personer, der tør sige fra, når det brænder på, og tør holde fast på de principper, der kan være svære at sætte præcise ord, tal og argumenter på, men som ofte bare viser sig som en mavefornemmelse. Personer, som tror, håber og kæmper for partiets berettigelse.

	Og dog. Måske er de der alligevel, de politiske frontkæmpere, SF har så hårdt brug for. Flere af partiets folketingsmedlemmer viste jo, at SF stadig kan, da de satte regeringsdeltagelsen over styr i protest mod januarudsalget af vores infrastruktur.

	Jeg blev fortrøstningsfuld den aften, da jeg fulgte dramaet på TV 2 News, hvor de, der bar mit håb og mine holdninger på deres skuldre, endelig sagde fra. Mit humør blev ikke dårligere dagen efter, da SF trådte ud af regeringen. Heller ikke selv om rivegildet fortsatte i et cirkus med både klovne, enøjede katte og majestætiske løver. For jeg tror, man skal være varsom med at erklære SF død. SF’s nedtur er tværtimod vendepunktet, der kan få nye ansigter, nye profiler og nye idealistiske kræfter til at melde sig på banen og sige det, de mener.

	For min skyld behøver SF ikke blive et kæmpestort parti igen, hvis bare SF kan blive SF igen. Det tror jeg, partiet har lidt bedre muligheder for nu. For selv om det ser skidt ud, kan det kun gå én vej herfra: op. Jeg er måske naiv, måske blind og dum, men jeg er alligevel fortrøstningsfuld og glæder mig til at kunne stemme på SF ved det kommende folketingsvalg. For til den tid er der en god mulighed for, at det faktisk er SF, man stemmer på, når man sætter kryds ved liste F.

Thomas Korsgaard er gymnasieelev og har været medlem af SF ad flere omgange siden 2009

