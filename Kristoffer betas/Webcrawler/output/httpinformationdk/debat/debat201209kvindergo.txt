Hvad skal alle de kvinder dog gøre ...
... som gerne vil gøre noget andet end alle de mænd?


 Helle, Margrethe, formentlig snart Astrid eller Annette, men det kunne også have været Ida, efter Villy er lusket bort. Og så naturligvis Johanne. I et konstitutionelt kongerige, hvor majestæten – for at det ikke skal være løgn – også har kvindenavn og også hedder Margrethe.
Over for ‘Lille-Lars’ og nok en Lars og så Kristian. Da Pia som bekendt har trukket sig.
Havde man nu været rødstrømpe, dengang rødstrømper var til, måtte man have erklæret den totalen Sieg: Idel kvinder i magtens centrum, lutter mænd udenfor.
Men sådan er det ikke – længere. Bortset fra behørig anerkendelse på de radikales landsmøde i weekenden af førstnævnte Margrethe (med Vestager til efternavn, om nogen skulle være i tvivl) hyldes kvinde-’regimet’ slet ikke her i disse dage omkring regeringens etårs-dag.
Tværtimod bliver forkvinden Helle (Thorning-Schmidt) – skønt Danmarks kvinder jo også selv bliver spurgt, fordi de har stemmeret – uophørligt konfronteret med de ringeste meningstilkendegivelser om hende og hendes parti, Socialdemokraterne, i mands minde.
Og hvad manden angår, siger han, endda på Margrethe Vestagers eget landsmøde, i hvert fald hvis manden hedder Per Bilde, ifølge Informations referat i går:
»En centrum-venstre-regering (kvinderegeringen, el) har ført en højrepolitik ligesom VK-regeringen (manderegeringen, el). Den har ladet hovedparten af regningen betale af landets fattigste borgere.«
Hos folkesocialisterne står det ikke bedre til. Her kan selv en kvinde, Trine Pertou Mach – der i øvrigt ligesom utallige andre SF’ere ikke har ønsket at løfte arven/byrden/fallitboet efter Villy Søvndal – på sin Facebook-profil skrive: »Sidste år i valgkampen stod vi tæt sammen med Socialdemokraterne om kursen: En solidarisk vej ud af krisen. Vi ville, sagde vi, ikke efterlade nogen tilbage på perronen … Jeg mener ikke, at regeringen har leveret tilstrækkeligt på det punkt, og SF kan ikke fortsætte ad samme kurs.«
Uligheder
Hvorfor er det så svært at præstere et overbevisende modsvar til de borgerlige mænd?
Svaret kan opdeles i mindst tre lag: et helt både grundliggende og grundlæggende, et mellemlagliggende og endelig, hvad må kaldes det overfladiske, skønt det er betydningsfuldt nok og måske i den helt aktuelle situation kunne have tegnet billedet af en noget mindre forslået regering end den nuværende: nemlig et regime, der dels demonstrativt havde insisteret på at gennemføre den lovede betalingsring om København for at sætte i hvert fald symbolsk trumf på kravet om nedsættelse af den moderne ødelæggende naturmiljøbelastning, dels – og endnu mere demonstrativt – havde gennemført skattereformen med Enhedslistens Johanne Schmidt-Nielsen i stedet for og direkte provokerende med – netop ’de borgerlige mænd’ Lars Løkke og Lars Barfoed. Og dermed havde sikret sig imod, at de såkaldte rødes øgede uligheder uden videre af både fjender og venner kunne påstås at være særligt blå.
Da sandheden er, at også Enhedslisten havde været nødt til at acceptere øgede uligheder, men ved et forlig havde Johanne jo ikke kunnet brokke sig: 15.770 kr. ekstra til direktørfamilien. 1.080 kr. mindre til parret på kontanthjælp som følge af et forlig med EL, viser beregninger fra Finansministeriet. Et par på førtidspension i lejebolig stod til at tabe 1.330 kr., når aftalen med Johanne var fuldt indfaset 2023.
Tal, som i dag dog selvfølgelig sammenlignes med dem, der blev resultatet af det faktisk indgåede forlig med Lars og Lars: Parret på kontanthjælp får nu 8.220 kroner mindre at leve for, end det ellers ville have haft til rådighed, havde regeringen ikke foretaget sig noget. Parret på førtidspension i lejebolig mister 11.700 kroner om året. Generelt scorer privatansatte funktionærer i gennemsnit i 2023 23.000 kr., direktørerne næsten 18.000 kr. på det. Mere end dobbelt så meget som sygeplejersken gift med en metalarbejder, eller skolelæreren samlevende med en pædagog får ud af det. Førtidspensionister, kontanthjælpsmodtagere, efterlønnere og dagpengemodtagere får deres årlige rådighedsbeløb reduceret med 4.200 til 11.700 kr. i forhold til, hvad beløbene ville have været uden den ’venstreorienterede’ skattereform.
Intet brud på DØV
Hvorfor skulle det gå sådan? Det gav den særdeles liberalistiske tænketank CEPOS’ cheføkonom Mads Lundby Hansen et mellemliggende svar på, da han forleden til Ritzau udtalte:
»Enhedslistens aftale ville også klart have øget uligheden. Sådan er det, når man giver skattelettelser til personer i beskæftigelse for at øge væksten.«
For den økonomiske vækst (DØV) skal – og nu er vi ved det både grundliggende og grundlæggende svar – fortsætte. Grænseløst. Mekanikken er i al sin enkelhed (med tusindvis af variationer) den, at lønmodtagerne tvinger kapitalisterne og vores fælles stat til at øge det materielle naturforbrug (væksten) ved at tilskynde teknikerne og de igen naturvidenskabsfolkene til at sikre øget magt over og forbrug af naturen i dens materialitet. Dette gælder også for ethvert kvinderegime.
Der ikke har brudt med DØV. Men at indlede det brud er forhåbentlig meningen med Johannes og Enhedslistens ønske om en bæredygtighedskommission …

