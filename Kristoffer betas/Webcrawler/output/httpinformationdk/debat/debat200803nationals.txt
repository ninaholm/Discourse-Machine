En nationalstat må fordre assimilation
At være ét med sit nye fædreland. Dette er den fordring, en nationalstat må stille til dem, der vil være statsborgere i landet


 Ole Espersen, der er medskyldig i tilblivelsen af udlændingeloven af 1983 - den største katastrofe i Danmarks nyere historie - er forarget over, at jeg har sat assimilation, ikke integration, som det krav, et land må stille til de fremmede, der vil bosætte sig i landet. Ole Espersen synes ikke at interessere sig for en nærmere bestemmelse af forskellen på de to begreber. Her som ellers er den propagandistiske effekt ham tilstrækkeligt. Men der er tale om en indholdsmsæssig forskel på assimilation og integration, som det er nødvendigt at se i øjnene.
Anledningen til mit første indlæg i Politiken var en tale, som den tyrkiske ministerpræsident Erdogan i februar holdt i Köln til 20.000 tyrkiske indvandrere i Tyskland, til hvem Erdogan sagde: "Assimilation er en forbrydelse mod menneskeligheden. Jeg forstår meget godt, at I er modstandere af assimilation. Man kan ikke forvente af jer, at I skal assimileres. Det er ganske vist vigtigt at lære det tyske sprog. Men det tyrkiske sprog skal ikke forsømmes."
Ikke uden grund følte den tyske forbundskansler Angela Merkel sig udfordret af denne tale af en fremmed statschef til tyske borgere og svarede: "Hvis unge af tyrkisk afstamning er tredje og fjerde generation her i landet, så er jeg deres forbundskansler. Det betyder ikke, at de ikke kan have deres kulturelle baggrund, men det betyder, at deres loyalitet så tilhører den tyske stats."
Og Bayers ministerpræsident Günther Beckstein kalder Erdogans tale "höchst unerfreulich," for Erdogan stiller tyrkisk sprog og kultur over den tyske, hvilket fra en tysk synsvinkel netop er yderst problematisk.
Kun ét fædreland
Hvorfor? Fordi man som tysk statsborger er forpligtet til at gøre Tyskland til sit fædreland. Og man kan kun have ét fædreland. Som tysk statsborger er man forpligtet til at være loyal mod Tyskland - i hvert fald når man frivilligt er indrejst i Tyskland og har bosat sig i landet. I den indfødsretsaftale, vi i Folketinget tildeler indfødsret efter, er betingelsen for indfødsret, at ansøgeren 'lover troskab og loyalitet over for Danmark og det danske samfund og erklærer at ville overholde dansk lovgivning og respektere grundlæggende danske retsprincipper'.(§2) Dette er en fordring om assimilation. For troskab kan kun gælde ét land, og dette er selvsagt det land, i hvilket man vil være statsborger. Sådan er det i Danmark. Sådan må det selvsagt også være i Tyskland.
Assimilation, ikke integration. For integration vil sige, at man mødes på halvvejen - halvt tysk, halvt tyrkisk. Mens assimilation vil sige, at man helhjertet vedkender sig en tysk identitet, sådan som ordet troskab udtrykker det. Ikke halvt af hvert. Men helt og fuldt tysk.
Dette ophæver ikke, at tyrkiske indvandrere i Tyskland kan pleje deres tyrkiske rødder og mindes deres tyrkiske fortid. Sådan var danske udvandrere til USA jo også optaget af at mindes Danmark og deres slægts danske fortid. Men i nutiden var de helt og fuldt amerikanere, sådan som også tyrkiske indvandrere i Tyskland helt og fuldt skal være tyske.
Dette er assimilation. At være ét med sit nye fædreland. Dette er den fordring, en nationalstat må stille til dem, der vil være statsborgere i landet, og det ændres naturligvis ikke af, at Ole Espersen ikke har fattet forskellen på assimilation og integration.

