DPU-protester på vej til videnskabsministeren
Ansatte fra DPU og resten af universitetsverdenen sender nu et protestbrev til videnskabsministeren pga. de kontroversielle fyringer, som DPU gennemførte sidste uge. Fyringerne er principielt problematiske og bør få alle uni-ansatte op af stolen, mener initiativtageren
En protest er på vej til videnskabsminister Charlotte Sahl Madsen (K) over, at DPU fyrer to medarbejdere med henvisning til, at deres forskning ikke er relevant.


 Det strider direkte imod retten til at forske frit inden for universitets forskningsstrategiske rammer, når Danmarks Pædagogiske Universitetsskole (DPU) fyrer to medarbejdere med henvisning til, at deres forskning ikke er relevant.
Derfor sætter en lang række forskere fra ind- og udland nu deres underskrift på en protestskrivelse til videnskabsminister Charlotte Sahl Madsen (K). En af initiativtagerne til brevet er DPU-lektor Anne-Marie Eggert Olsen:
»Ledelsens begrundelse - at deres forskning ikke er relevant - er yderst tvivlsom. I universitetsloven står der, at forskeren - medmindre man er blevet pålagt en opgave af institutlederen - kan forske frit inden for de strategiske rammer. Og der er ingen, der vil hævde, at de ikke arbejder inden for det uddannelsesmæssige og pædagogiske,« siger Anne-Marie Eggert Olsen.
Bevidst nedprioritering
Information har tidligere skrevet om sagen, som flere kalder en bevidst nedprioritering af den pædagogiske filosofi, fordi det netop er denne forskningsgren, der rammes af fyringerne.
Anne-Marie Eggert Olsen mener desuden, at fyringen er et principielt problem, som gælder alle universiteter, og derfor har hun taget initiativ til brevet til videnskabsministeren:
»Det her er et opgør med den mangeårige tradition for de faglige bedømmelser. Ledelsen kan ikke ansætte en person, uden at vedkommende bliver fagligt bedømt. Vi kan ikke udgive en artikel i de store tidsskrifter, uden de bliver fagligt bedømt. Men nu kan en ledelse tilsyneladende fyre ansatte  alene på deres egen bedømmelse af, at deres forskning ikke er relevant. Det er et skred, og derfor er sagen principiel,« siger Anne-Marie Eggert Olsen og tilføjer:
»Alle universitetsansatte bør ryste i bukserne over de her fyringer.«
Brevet til ministeren, som i disse dage underskrives af forskere rundt om på universiteterne, bliver først afleveret fredag, og videnskabsministeren har derfor ikke nogle kommentarer til sagen på nuværende tidspunkt.
Underskriverne lægger desuden op til at gå videre med sagen, hvis ikke ministeren vil gå ind i den:
»Griber ministeriet ikke ind, er der mulighed for at føre sagen videre til Ombudsmanden,« lyder det i protestbrevet.

