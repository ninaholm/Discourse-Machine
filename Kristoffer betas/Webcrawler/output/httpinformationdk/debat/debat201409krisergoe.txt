Kriser gør den kriseramte lidt klogere
Skal vi tænke positivt, så lad os stå distancen der, hvor det smerter mest hos os selv: Kunne man forestille sig, at avisernes krise kunne skabe bedre journalistik?


 Hvem har ikke siddet i hjørnet af badeværelset og drukket direkte af en flaske rødvin fra i går, med kun én sok på, rokkende frem og tilbage i selvforsikrende stødhulk »as long as ... arg ... I knowhow to ... grynt ... love I know I ... uhuhu ... will survive«?
Hov, der gjorde jeg mig vist skyldig i den journalistiske synd at gøre en meget specifik oplevelse almen, men jeg vil gætte på, at I alle er med. Kriser sker. Og mens en god kandidat til det dummeste, der er sagt i hele verdenshistorien, er, at ’det, der ikke slår dig ihjel, gør dig stærkere’ – der findes et hav af oplevelser, der efterlader mennesker mindre modstandsdygtige – vil jeg vove den påstand, at alle kriser gør den kriseramte lidt klogere. Og tager jeg fejl, gør jeg det med glæde.
Jeg befinder mig midt i en krise. For det kan da i svage øjeblikke ramme en inkarneret papiravisdame som mig, at jeg allerede i går burde finde mig et moderne arbejde i stedet for at satse hele dynen på en mediearbejdsplads af i forgårs. Eller måske ligefrem smide al fornuft over bord og gå benhårdt efter min pigedrøm om at blive skovfoged. Højt til hest til forsvar for et overskueligt antal træer. For sagen er, at dem, der skråsikkert siger, at de ved, hvad de traditionelle medier skal gøre for at overleve, de lyver. Vi aner faktisk ikke, hvordan vi skal finansiere produktionen af kvalitetsjournalistik i fremtiden. Det gælder ikke blot Information. Det gælder alle dagblade. Og selv ikke i udlandet, hvor de er kendt for at vide bedre, ved de det.
Når jeg alligevel ikke alene står op hver morgen, men faktisk også på det seneste har gjort det stadig mere fløjtende, er det, fordi jeg er overbevist om, at det nok skal gå. Ikke på den måde det tidligere har gjort, men på en ny måde, der måske endda kan åbne op for endnu bedre journalistik i den demokratiske samtales tjeneste – ja, bevares, der svingede jeg mig højt op, men det er også deroppe, den ligger. For mens ingen helt ved præcis, hvordan de gamle medier får enderne til at mødes efter stadigt dalende abonnementstal, faldende annoncesalg og usikker statslig rygstøtte, vil jeg påstå, at vi står et bedre sted end for få år siden. For der tales anderledes om medier i dag.
Det er i hvert fald længe siden, at jeg har hørt en eller anden starut fra et eller andet bureau, der hedder noget i retning af Furturepilotsnavigators ytre sig om, at journalistikken er #dødbortesolastyear, fordi alle, der har en computer og mindst én finger, er et medie i sig selv. Der er en ny erkendelse af, at der er brug for etablerede medier med klare journalistiske standarder, et etisk fundament, de kan holdes ansvarlige for og – måske i stigende grad – et formuleret værdisæt som basis for det publicistiske projekt. Den til tider helt skadefro hype, der for føje tid siden lagde medierne, som vi kender dem, i graven på grund af nettets nye aktører, har lagt sig, og diskussionerne har fundet et mere ædrueligt leje. De handler nu om, at de nye medier tvinger de gamle til at formulere, hvorfor de er her og leverer derefter.
Jeg ved godt, hvorfor Information er her. Det er den for at sætte fingeren på de områder, der er de vigtigste. For at holde dem, der trækker i den gale retning, ansvarlige. For at pege på alternativer for en mere bæredygtig verden for mennesker og natur. Og gøre det så klogt, at vi kunne undvære hovedet. Se, nu svingede jeg mig derop igen. Men det er jo der, den ligger. Berlingske er her af andre grunde. Ekstra Bladet af helt tredje. Det må de formulere og skærpe ved at prioritere hårdt. For trods alle de uafklarede spørgsmål om, hvordan modellerne skrues sammen, kan en ordentlig rystetur gøre de gamle medier klare på, hvad der egentlig er deres eksistensberettigelse. For vil vi overbevise jer om, at vi er vigtige samfundsinstitutioner, må vi jo hele tiden også være det. Og det på vores egne præmisser ikke i evig jagt efter dem, der alligevel gør det andet bedre.
For hvem har ikke vaklet ud af det badeværelse, hældt resten af flasken ud i vasken, fundet en nogenlunde matchende sok og tænkt: »Nu skal jeg gi’ dem, ja, jeg skal. Det nytter jo ikke at sidde der og pive over, at verden er ond, og at de andre har strammere baller. Jeg kan alligevel ikke gøre andet end at blive den bedste udgave af mig selv.«
Anna von Sperling er kulturredaktør
Klummen er udtryk for skribentens egne holdninger

