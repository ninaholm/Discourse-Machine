FOLK



 Snedige
I fhv. R-minister Manu Sareens erindringer, som udkom i går, fortæller han, hvorledes han som kirkeminister snørede landets biskopper til at acceptere, at giftelystne af samme køn bliver kaldt ’ægtefæller’ i det folkekirkelige ritual.
Genier
Ifølge Sareen oplæste han for bisperne en pressemeddelelse, der anvendte ordet ’ægtefælle’: »Jeg kiggede rundt, efter jeg havde læst pressemeddelelsen højt, og fik dem til at nikke. Det skulle i al ydmyghed vise sig at være en genistreg.«
Fældesættere
Sareens vurderer sin dåd: »Meget uskyldigt, men fælden klappede. Nu var der ingen vej tilbage.« I Kristeligt Dagblad gør bisperne indsigelse mod, at Sareen skulle have narret dem til noget. Han snarere tvang dem, siger de.
Forfalskere
Fhv. kirkeminister Birthe Rønn Hornbech (V) siger, at Sareen ved selvpromovering »kommer tæt på historieforfalskning, der dog kan undskyldes med, at han intet vidste om folkekirken og aldrig fandt ud af, hvad hans embede gik ud på«.

