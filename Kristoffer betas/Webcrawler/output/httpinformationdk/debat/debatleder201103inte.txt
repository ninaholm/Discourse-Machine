Interessen i Libyen



 EFTER ugers tøven har Washington vedtaget, at Muammar Gaddafis regime i Libyen er illegitimt og skal udskiftes. At det tog sin tid skyldes ikke, at amerikanerne var uvidende om, hvem de havde med at gøre: Den arabiske verdens mest brutale og bizarre undertrykker, der ikke er veget tilbage fra international terror, som har udsendt dødspatruljer mod dissidenter i eksil, undertrykt ethvert tilløb til civilsamfund, sløjfet institutionel infrastruktur, der kunne anfægte hans familieforetagendes magtmonopol. Og med en efterretningstjeneste, der fra 1999 blev en forbilledlig samarbejdspartner for CIA og fra 2003 en værdsat allieret i krigen mod terror.
Den tidligere CIA-chef George Tenet skriver i sine erindringer (fra 2007) om den surrealistiske fornemmelse det var at veksle håndtryk med Moussa Koussa, den gang Libyens spionchef, med bevidstheden om, at han hilste på gerningsmanden til bombesprængningen af Pan Am fly 103 over Lockerbie, der kostede 270 mennesker livet, heraf hans kollega, CIA's næstkommanderende i Beirut.
Samme Moussa Koussa er nu libysk udenrigsminister og erklærede i går våbenhvile i den offensiv, hans chef beordrede for mere end tre uger siden, da oprøret mod ham nåede hovedstaden, Tripoli. Støttet af artilleri, kampfly, lejetropper og hovedparten af en stående hær på 50.000 mand nedkæmpede han oprørerne by for by til det kun var et spørgsmål om tid, før Benghazi, oprørernes hovedby, ville falde med fatale følger for dem, der greb til våben mod Gaddafi. Så hvorfor tog det sin tid?
Præsident BARACK Obamahavde i hvert fald to motiver til sin tøven: Han ved ikke nøjagtigt, hvem der vil komme efter Gaddafi, hvis oprørerne vinder den borgerkrig, de fredelige demonstrationer udviklede sig til. Men Obama vidste, at islamiske fundamentalister var en del af oprørernes brogede flok af desertører, liberale, hævngerrige og hellige krigere. Og han ønskede ikke at repetere sin forgængers eventyr med en tredje amerikansk krig i et muslimsk land. Desuden var han givetvis klar på, at den britiske og franske iver efter at nakke Gaddafi ikke bare var motiveret af humanitære hensyn. David Cameron i London, der har BP's investeringer at tænke på, og Nicolas Sarkozy i Paris, der ikke overbevisende har kunnet dementere, at Gaddafi finansierede hans valgkampagne, har f.eks. afstået fra kræve humanitær FN-indgriben mod regimerne i Bahrain og Yemen, der har indsat snigskytter og kampvogne mod demonstranter, der stadig er ubevæbnede. I går blev mindst 41 dræbt af skud i hoved, hals og bryst i Yemens hovedstad, Sanaa, og flere end 100 blev sårede i et blodigt inferno, skildret af den arabiske tv-kanal al-Jazeera, hvor den engelske version var mere skånsom. Den arabiske version af al-Jazeera oplyste dog, at de tilbageholdt 'de værste billeder'. Det må have været slemt.
Hvad der vendtebilledet for Washington, var to forhold: Dels at det i løbet af krigen i Libyen blev stedse mere klart, at Gaddafi ikke har et milli-gram sympati i den øvrige arabiske verden. Hvor Den Arabiske Liga i begyndelsen af konflikten udtrykkeligt frabad sig vestlig indblanding, skiftede dens Golf-medlemmer, som i forvejen afskyr den libyske diktator, gradvis holdning – først blev Gaddafi simpelthen smidt ud, dernæst vedtog ligaen for en uge siden en resolution, der tiggede om det flyveforbud, som nu bliver en realitet, formentlig fra i morgen, søndag. Syrien og Algeriet var godt nok imod, men undlod at stemme, således arabisk konsensus kunne hævdes – og det blev Libanon, der på vegne af ligaens 'arabiske gruppe' og for tiden sikkerhedsrådsmedlem, der sammen med USA, Frankrig og Storbritannien fremlagde resolution 1973. Kampfly fra Qatar, De Forenede Arabiske Emirater og eventuelt Jordan agerer figenblad for endnu en vestlig intervention i et muslimsk land, som er presset igennem af dels en offentlig opinion, der var stedse vanskeligere at ignorere, men dels nok så meget i erkendelsen af, at Gaddafi – som Saddam i sin tid – er for uberegnelig til, at han kan bruges fremover.
Men forargelsenover, at han er i færd med at 'massakrere sit eget folk', forekommer hul. Det gjorde han også mellem 2004 og indtil for tre uger siden, hvor han var Vestens stuerene forbundsfælle. Ven med Blair og Sarkozy, hvem han stadig kalder 'en ven', dog med tilføjelsen om, at Elysée-palæets franske svar på Berlusconi lige for tiden er 'mentalt forstyrret'. Og apropos Berlusconi, Gaddafis allerbedste EU-ven, så har han stillet Italiens baser til rådighed for de bombefly, der letter – våbenhvile eller ej. FN-resolutionen stipulerer, at 'alle nødvendige midler' kan anvendes, hvis det skønnes, at libyske civile er 'truet af angreb'. Det kræver ikke overdreven politisk hovedregning at forudsige, at også i morgen er libyske civile truet, da våbenhvile-erklæringen ikke er fulgt op af løfte om tilbagetrækning af styrker. Men måske har britiske, amerikanske og franske interesser i Libyens oprørkse undergrund også spillet ind. Oprørerne har lovet, at udenlandske investeringer ikke bliver antastet. 

