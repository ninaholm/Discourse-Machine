Hånden på skulderen



 Danmark har længe haft brug for et opgør med den uskønne fangepolitik i krigene i Irak og Afghanistan. At danske soldater har deltaget i operationer, hvor civile irakere er endt med at blive udleveret til lokal politi, har skiftende borgerlige forsvarsministre ikke nægtet. Men de har til gengæld fraskrevet sig ethvert medansvar for den tortur, fangerne blev udsat for.
Hvori består logikken? Jo, så længe danskerne ikke fysisk foretog anholdelsen, falder ansvaret alene tilbage på de briter, amerikanere eller andre, der gjorde det beskidte arbejde. Så sent som i december sidste år bekræftede daværende forsvarsminister Gitte Lillelund-Bech (V) denne praksis. »Vi har kun et folkeretsligt ansvar for de fanger, vi har i vores varetægt,« sagde hun.
Nej, nej, den går ikke, har forsvarsminister Nick Hækkerup (S) fastslået i Politiken. Hvis danske styrker deltager i en operation med tilfangetagelser, så har vi et medansvar, uanset om vi kun har været tilskuere.
»Det er godt nok folkeretsligt sådan, at den, der lægger hånden på skulderen af en anholdt, er ansvarlig for hans skæbne. Men man kan ikke søge helle ved at lade andre tage ansvaret, og derfor skal der heller ikke være en instruks i dansk forsvar om, at danske soldater skal afholde sig fra at tage fanger,« sagde han.
Til venlig ihukommelse minder vi om nogle af de sager, Information har bragt frem, og som nu bør genåbnes med ministerens nye melding:
• Tilfangetagelsen af irakeren Abbas Allawi på en dansk-ledet operation nord for Basra i april 2005. Han blev efterfølgende torteret og dræbt.
• Tilfangetagelsen af en gruppe irakere på operation Green Desert i november 2004.
• De løbende tilfangetagelser i Afghanistan, hvor FN-rapporter har dokumenteret omfattende tortur i de lokale fængsler.
Ganske vist siger Nick Hækkerup til dagens Information, at hans holdning alene er fremadrettet. Det holder ikke, hr. minister. Konsekvensen af dit udsagn er et nødvendigt opgør med ti års dansk fangepolitik. Lad os nu få det taget én gang for alle.

