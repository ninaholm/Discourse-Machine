Karzais mand



 I går kunne Informations læsere opleve Helmands nye guvernør, Mohammed Naeem Baluch.
Han er en af dem, der skal styre Afghanistan, når Danmark forlader landet i slutningen af 2014. Men kan man stole på ham, når han hævder, at Taleban er knækket i Afghanistan; at regeringen har kontrol med 80 procent af Helmand; at de afghanske tolke trygt kan blive; og at Danmark roligt kan genoptage udleveringen af fanger til den afghanske sikkerhedstjeneste NDS?
Det korte svar er nej. Ifølge efterretnings-kilder har regeringen ikke megen kontrol uden for de helmanske byer. Ifølge menneskerets-organisationerne er de militære tolke i fare over hele landet. Og ifølge FN er tortur og fangemishandling udbredt, især hos den sikkerhedstjeneste, som guvernør Naeem har haft chefposter i siden 2002.
Det er konventionel visdom, at ingen kommer så højt op i det afghanske system uden at have snavs på hænderne. Og heller ikke uden at have forbindelserne i orden. Det er ikke kønt. Det er ikke demokratisk. Og det er helt sikkert noget bras. Men, men, men; måske kan det fungere.
Foreløbig tyder noget på, at Naeem har bragt større stabilitet til Helmand. Hvis det er korrekt, at han kan rejse frit til alle distriktsbyer i provinsen, har åbnet hovedvejen nordpå og fået gang i renoveringen af elforsyningen fra Kajaki-dæmningen, så er der faktisk sket store fremskridt.
Forklaringen kan være, at han i modsætning til tidligere guvernører har formået at alliere sig med de lokale strongmen: Akhundzada, Mullah Salam og Rais Bahrani, som formodes at stå bag en stor del af oprøret i Helmand.
Uanset hvad, så skal Danmark samarbejde med guvenør Naeem frem til 2014 og formentlig også bagefter. Han er personligt udpeget af præsident Karzai, der det seneste år har udskiftet utallige topfolk for at sikre, at det fortsat er hans klan, der sidder på magten efter præsidentvalget i 2014. Og USA har ladet ham gøre det – bl.a. på grund af mangel på alternativer.

