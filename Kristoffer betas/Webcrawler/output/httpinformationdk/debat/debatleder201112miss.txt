’Mississippi Burning’ på italiensk
Når europæiske politikere konsekvent dramatiserer problemer omkring indvandring og f.eks. omtaler modstanden mod det multikulturelle samfund som »national værnepligt«, svækker de demokratiets evne til at skabe rationelle løsninger på de uundgåelige problemer


 TO GALNINGE dræbte tirsdag sagesløse medmennesker. Det skete næsten samtidig i to europæiske byer, Liège og Firenze. Hvem kan man kalde for en galning, hvis ikke den, der planlægger at slå flest muligt ihjel?Da de norske retspsykiatere konkluderede, at Anders Behring Breivik, som i juli dræbte 77 medborgere, er gal, sagde de en selvfølgelighed, som har mindst to uheldige følger: Vurderingen fratager domstolen muligheden for at leve op til sit samfundsbevarende ansvar for at fælde dom, og samtidig fratager den Breiviks medborgere pligten til selvransagelse. Breivik forsøger at motivere sin forbrydelse som en politisk handling, men må ikke desto mindre betragtes som en isoleret galning.
Den 33-årige Nordine Amrani, belgier af marokkansk oprindelse, som var dømt for ulovlig våbenbesiddelse og narkokriminalitet, kastede tirsdag morgen, tilsyneladende uden politiske motiver, med granater på en markedsplads i Liège og skød tilfældige forbipasserende, inden han tog sit eget liv. Amrani var givetvis en isoleret galning.
I Firenze skød den 50-årige højreekstremist og esoteriske forfatter Gianluca Casseri to senegalesiske gadesælgere i byens udkant og forsøgte senere at dræbe flere på et centralt beliggende marked, inden han blev omringet af politiet i en parkeringskælder og begik selvmord. Casseri var nok også gal, men måske ikke helt så isoleret som Amrani og Breivik: »To negere og en hvid: Multikulturalisme,« kunne man f.eks. læse blandt kommentarerne på Firenze-avisen La Naziones hjemmeside.
DET ER KUN i overført betydning, at man kan sige, at man føler sig skyldig for noget, man ikke selv har gjort:
»I moralsk forstand er det næppe mindre forkert at føle skyld uden at have gjort noget konkret, end det er at føle sig fri for enhver skyld, hvis man faktisk er skyldig i noget,« påpegede filosoffen Hannah Arendt. Netop derfor er præmissen for diskussionen om højrefløjens medskyld i Breiviks forbrydelse så svær.
Det samme ville man helt sikkert kunne have sagt om Casseris racistisk motiverede drab, hvis ikke det havde været for begivenhederne i Torino få dage inden. Her satte en gruppe borgere fra forstadskvarteret Le Vallette ild til nogle barakker, hvor en række romafamilier havde slået sig ned. Det skete, efter at en 16-årig italiensk pige havde fortalt sin bror, at hun var blevet voldtaget af to sigøjnere/romaer.
Efter angrebet på lejren indrømmede pigen, at hun ikke var blevet voldtaget, men derimod for første gang havde dyrket sex med sin kæreste og frygtede familiens reaktion på den tabte uskyld. Pigen er selvfølgelig ikke selv skyld i, at hendes nødløgn var tæt på at udvikle sig til et decideret progrom, men er trods det, den eneste, som har undskyldt hændelsen, hvilket fint illustrerer Hannah Arendts tvetydige pointe. For når et barn vokser op i en kultur, hvor det er naturligt på forhånd at betragte den fremmede som skyldig, er der i høj grad også tale om et politisk uskyldstab.I januar 2010 opstod der voldsomme raceuroligheder i den syditalienske by Rosarno, efter at de lokale havde fornøjet sig med at skyde til måls efter afrikanere, der arbejdede som daglejere i egnens frugtplantager. En lang række episoder før og siden tegner et ulykkeligt mønster. Men som reaktion på optøjerne i Rosarno udtalte Italiens daværende indenrigsminister Roberto Maroni fra det norditalienske separatistparti Lega Nord, der nu som de eneste i parlamentet er i opposition til Mario Montis såkaldte teknokratregering, at italienere længe havde været »for tolerante«.
INDVANDRERNE BEGÅR færre forbrydelser end Italiens indfødte befolkning, men alligevel er koblingen mellem immigration og kriminalitet en fast del af den politiske debat. Det skyldes ikke mindst, at repræsentanter for Lega Nord under Silvio Berlusconi har fået ministerposter. Ligesom andre identitetspartier i Europa — f.eks. Front National i Frankrig, Dansk Folkeparti og Sverigedemokraterna — udnytter Lega Nord de spændinger, der i en tid med økonomisk krise og stigende arbejdsløshed uundgåeligt opstår mellem de svageste grupper i samfundet i kampen om offentlige tilskud og serviceydelser:
»Det multietniske og multiraciale samfund er faktisk af natur imod mennesket, fordi det dræber enhver lyst til social generøsitet i ham,« mener partiets leder, Umberto Bossi. Når europæiske politikere konsekvent dramatiserer problemer omkring indvandring og f.eks. omtaler modstanden mod det multikulturelle samfund som »national værnepligt«, svækker de demokratiets evne til at skabe rationelle løsninger på de uundgåelige problemer og legitimerer gennem deres institutionelle rolle en aggressiv og militant retorik.
Det svarer ikke til at stikke en pistol i hånden på en galning, men blot til at bevæbne ham med argumenter.
Hvis folk som Breivik og Casseri er sindssyge, er man desværre nødt til at tilføje, at der er tale om en epidemi, for sygdommen er udbredt i hele Europa. Den hedder, ligesom i forrige århundred, racisme.

