Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter, der sikrer dig opmærksomhed ved middagsbordet


 Ud med fattigdomsgrænsen
En Karen (S) indførte den i 2013. En anden Karen (V) har nu skrottet den. Fattigdomsgrænsen. For social- og indenrigsminister Karen Ellemann, mener ikke, at fattigdom kun kan måles i kroner og øre.
Det røde synspunkt: Komiske Karen! Er der snart nogen socialt udsatte tilbage, som regeringen mangler at sparke til? Det næste bliver vel at kastrere dem. Hæv topskatten og fastfrys den udelukkende til at hjælpe fattige.
Det blå synspunkt: Ligesom rockertatoveringer i ansigtet, gør et fattigstempel det sværere at komme ind på jobmarkedet. Socialministeren gør de mindre bemidlede en tjeneste. Desuden er børnefødselsdag på Louisiana og de nyeste fodboldstøvler ikke en menneskeret.
Bomben: De fattige får en gratis bil og 10.000 kr. skattefrit for hver flygtning, de lokker ud af Danmark. Win-win.
Carl Holst ude i nyt stormvejr

Nu er den igen igen gal med forsvarsminister Carl Holst (V), der ifølge kritikerne fik liiidt for meget hjælp under valgkampen af sin nuværende spindoktor, Christian Ingemann Nielsen, der dengang fik sin skattebetalte løn for at passe sit job i Regionerne.
Det røde synspunkt: Giv nu bare Holst den næse – det er alligevel en stolt tradition hos de borgerlige. Men hvad med Ingemann, den kvindehader? Når man kan finde på at skrive »Tag jer sammen, Kællinger!« på Facebook i anledning af 8. marts, så er der kun én passende straf. Stikord: Kvinfos julefrokost, gangnam-style, hvor Holst danser, Ingemann er hesten.
Det blå synspunkt: Lad os nu ikke gå i små sko. Lidt hjælp med en travl kalender kan vi alle have brug for. Carl er en guttermand. Se bare, hvordan han pænt betalte sit vederlag tilbage.
Bomben: Fyr Carl Holst, og sæt ham og Ingemann til at passe den nye udenrigsgranskers kalender.
EU-krisemøde … om flygtningestrømmen

EU’s indenrigs- og justitsministre krisede over krisen, da de mødtes i mandags for at løse flygtningesituationen. Det kom der ikke meget ud af, så på onsdag kl. 18 er de på den igen.  
Det røde synspunkt: Lad os arrangere et europæisk folkemøde om organiseret civil ulydighed. Har jeg forresten sagt, at jeg har inviteret en flytningefamilie med til aftenens middag? Stik mig couscousen, Mahmoud.
Det blå synspunkt: Masseindvandringen er jo ved at rive det europæiske projekt fra hinanden. EU bør indsætte en fællesannonce ikke bare i libanesiske aviser, men også græske og tyrkiske, som lover starthjælp til flygtninge, der bosætter sig uden for EU.
Bomben: Kom nu ind i kampen, Sverige. Vi er ved at bygge en gigantisk IKEA ved Fisketorvet, og så gider I ikke en gang tage vores flygtninge som tak.

