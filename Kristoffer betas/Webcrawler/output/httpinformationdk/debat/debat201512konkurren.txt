Konkurrencestaten bider i kulturelitens hullede sko
Vi savner politikere med visioner, der kan hjælpe skønlitterære forfattere ind i det 21. århundreds økonomiske virkelighed. Og vi savner økonomer, der ikke bare glammer ’kulturelite’, men tør bruge deres regneark til at give en økonomisk negligeret minoritet tidssvarende levevilkår


 KRONIK – Ove Kaj Pedersen er fornærmet og vred over, at ’kultur- og uddannelseseliten’ ikke knuselsker den konkurrencestat, han som professor i komparativ økonomi har analyseret og gjort sig til bannerfører for.
»Den åndelige dovenskab blandt de såkaldt intellektuelle fik dem til at kaste sig over Thorning-Corydon, som faktisk havde et visionært projekt, der gik ud på at redde en solidarisk og lighedsorienteret velfærdsstat,« sagde han i Politiken den 28. november.
Så hvorfor er skulptører dog ikke i gang med buster og rytterstatuer af Bjarne Corydon (S) og hans tro væbner Ove Kaj landet over?
Hvorfor skriver digterne ikke hyldestkvad til den så visionære tidligere økonomiminister og hans inspirator fra CBS, nu hvor man kan se, hvor visionsforladte deres efterfølgere er?
Hvorfor indføres konkurrencestaten ikke som fag i indskolingen i folkeskolen, når nu professor Pedersen har disputeret med lærebøgerne?
Som formand for Danske skønlitterære Forfattere er jeg nok et reaktionært fortidslevn og en del af den kulturelite, som Ove Kaj Pedersen er så vred på.
Men selv om den gode professor hylder den tidligere ’røde’ konkurrencestatsregering, leder man forgæves efter beskrivelserne af kunst- og kulturvisioner. De var da også præcis lige så ikkeeksisterende som hos den nye blåfrosne regering.
Marianne Jelved (R) prangede sig måske nok nogle paller bøger billigt til og gav dem som gammel skolelærer væk i en læsekampagne i en håndfuld kommuner, tja fint nok, men unægtelig noget tamt.
Og hendes forgænger, kaospiloten Uffe Elbæk, centraliserede kunststøtten, men til gavn for hvem? Embedsmænd? Økonomer? Svaret blæser i vinden.
Forfattere har det ikke gavnet, at der nu kun er ét sted at søge arbejdslegater og kun én årlig ansøgningsrunde.
Små honorarer
Når økonomen Ove Kaj Pedersen bruger ordet ’kulturelite’, får man indtryk af en gruppe af folk, som er ved muffen og har stor magt.
De tronede dog ikke på magtudredningens liste, og blandt skønlitterære forfattere er der langt mellem Lars Løkke-sko til 2.000 kroner, men ikke mellem udtrådte med huller i.
For forfatterroyalties og -honorarer er som regel skræmmende små. Alligevel kunne top-10 over modtagere af legater m.m. for et par år siden ende på forsiden af Politiken, fordi de – hvor forargeligt – havde modtaget knap 200.000 kroner i gennemsnit i en femårsperiode.
Mindre end årsindtægten for en fuldtids bogopsætter på et bibliotek, mindre end den højeste dagpengesats og næsten 100.000 mindre end en årlig gennemsnitsindkomst – og meget, meget mindre end økonomen Ove Kaj Pedersens professorale ’overførselsindkomst’ eller støtten til en almindelig dansk landmand – for slet ikke at tale om støtten målt pr. fastansat medarbejder i medicinalindustrien.
En håndfuld bestsellerforfattere klarer sig godt på markedets betingelser, men det er alt for få i forhold til læsernes, statens og litteraturens behov.
Det danske bogmarked er meget begrænset. Alligevel opererer lille Danmark med sine 25 procent med den højeste moms på bøger i Europa – storebror Sverige har til sammenligning sænket den til 6 procent.
Alene den danske bogmoms løber op i ca. 800 millioner kroner.
Et andet voldsomt problem er bibliotekernes indkøbspolitik. Der købes størst ind af bestsellertitler, som efter et par år kasseres.
Smal kvalitetslitteratur købes stort set kun af centralbiblioteker. Biblioteket, som bl.a. er sat i verden for at danne og være et kvalitativt alternativ til markedet, orienterer sig kun efter markedet, som det kannibaliserer i en uskøn overlevelseskamp.
Fattige som kirkerotter
På litteraturområdet trækker forfatterstøtten tit forargede overskrifter – enten de næsten seks kr. hver dansker må undvære til diverse legater (knap en æske Gajol) eller de 35 kroner pr. dansker biblioteksafgiften beløber sig til årligt (en flaske rødvin i Fakta) – men langt, langt den største støtte gives til de læsere, der er lånere, via de 2,5 mia. kroner til folkebibliotekerne (svarende til tyve flasker Fakta-vin pr. dansker). Hovedparten går til bibliotekarer og andre fastansatte med fast timeløn.
Det er fint med en massiv støtte til læserne – for hvad er en forfatter uden læsere? Men kan danske læsere være tjent med, at deres forfattere som oftest er fattige som kirkerotter?
Vi savner politikere med visioner, der kan hjælpe professionelt virkende skønlitterære forfattere ind i det 21. århundreds økonomiske virkelighed.
Og vi savner økonomer, der ikke bare glammer »kulturelite«, når der ikke skrives heltekvad til deres ære, men tør bruge deres regneark til også at sørge for, at en økonomisk negligeret minoritet som forfattere og andre kunstnere får tidssvarende levevilkår, nu hvor der er bygget så mange nye imposante biblioteker og kulturhuse osv.
Vores indtægter behøver bestemt ikke være på hverken politiker- eller djøf-niveau, det halve kan snildt gøre det.
Nostalgisk rejse
Økonomer vil betegne os forfattere som selvstændigt næringsdrivende. Men vi kan ikke udelukkende operere på markedsvilkår, eftersom staten ved lov har pålagt os at gøre vores bøger tilgængelige for offentligt udlån.
Potentielle købere har i generationer været vænnet til, at bogen er et gratis medie. Det påvirker også prisfastsættelsen i boghandlen.
Da en række tidligere forfatterindtægtskilder er væk eller decimerede (DR-oplæsning, radiodramatik, aviskronikker fx), er forfattere blevet langt mere afhængige af statens puljer.
Sådan er virkeligheden. Og private fonde, eller mæcener er ikke trådt til, som de gør i USA. Heller ikke kommuner, selv om det vel kunne gøre en (udkants)kommune tiltrækkende for forfattere, hvis man fx lokkede med tre eller fem år ad gangen med fri bolig og tilhørende legat.
Eller med ordninger a la B.S. Ingemanns. Han var i en årrække ansat og bosat på Sorø Akademi mod blot at levere en times ugentlig forelæsning.
Den største del af statens forfatterstøtte fordeles via biblioteksafgiften. Forfattere af skønlitteratur får hen ved 20 procent af den – det vil sige ca. 35 millioner kroner (eller knap et glas Fakta-vin pr. dansker).
Arbejdslegaterne i Kunstfonden beløber sig til knap 30 millioner kroner (og skal deles med fag- og børnebogsforfattere og oversættere). Denne sparsomme pulje med 296 tildelinger i 2015 er i den kommende finanslov – trods løfter om at gå fri – blevet beskåret.
Eftersom pengene er så få i Statens Kunstfond og de kvalificerede ansøgere mange, uddeles der flest ganske små arbejdslegater på 50.000 kroner, nogle på 100.000 kroner og ganske få på henholdsvis 150.000 og 200.000 kroner – foruden en håndfuld treårige stipendier og nogle præmieringer.
At modtage 50.000 skattepligtige kroner er selvfølgelig bedre end det afslag, allerflest modtager, men sikrer jo kun godt to måneders arbejdsro i en gennemsnitsøkonomi. Heller ikke forfattere kan leve af vindfrikadeller og luftpostej.
Statens Kunstfonds legatportioner er en nostalgisk rejse ind på billige kvistværelser, der ikke længere findes. Men hvad kan man egentlig gøre, hvis man vil bringe forfatteres økonomi i forbindelse med deres læseres?
Danske skønlitterære Forfattere foreslår, at kulturpolitikerne med Bertel Haarder (V) i spidsen i god tid går til Claus Hjort Frederiksen (V) og nægter at forlade kontoret, før der bliver hostet op med gangbar mønt.
Som mindstemål skal antallet af legater være på det aktuelle niveau, og beløbene skal bogstaveligt talt gøres tidssvarende. Det kan rent praktisk gøres ved at lade størrelsen afhænge af det foregående års danske gennemsnitsløn.
Det laveste arbejdslegat skal så berammes til et halvt år, det højeste til et helt – og begge skal kunne uddeles som flerårige. Så også forfattere i perioder kan opleve økonomisk kontinuitet.
Jan Thielke er formand for fagorganisationen Danske skønlitterære Forfattere

