Græsk valg tester demokratiet i EU



 Søndag skal grækerne til stemmeurnerne efter fem års hård krisepolitik. Venstrefløjspartiet står til at få massiv opbakning i befolkningen. Men kan EU acceptere, at vælgerne fravælger sparepolitikken? Valget vil blive en demokratisk lakmusprøve for EU.
Den hårde nedskæringspolitik har forarmet grækerne og ført landet ud i en endnu større krise med voksende statsgæld og arbejdsløshed.
Anført af trojkaen – EU-Kommissionen, IMF og Den Europæiske Centralbank – har de konservative og socialdemokratiske regeringspartier forsøgt at spare sig ud af krisen.
I dag er omkring 26 procent af grækerne arbejdsløse og recessionen har været enorm. Konsekvenserne for den almindelige græker har været forfærdelige. Sundhedsvæsnet er beskåret med 50 procent, og tre millioner grækere har slet ikke adgang til det. Det er en humanitær katastrofe.
Også IMF har påpeget, at trojkaens politik rummer fejl. Man har undervurderet korruptionen – de rigeste betaler stort set ikke skat – og overvurderet overskuddene fra det omfattende privatiseringsprogram. EU kritiserer med god grund korruption og skattesnyd i Grækenland.
Alligevel krydser man fingre for, at mestrene i korruption, det konservative parti Nyt Demokrati, vinder på søndag. Men hvordan forventer EU, at de konservative skal få Grækenland ud af den sump, de selv har skabt? Venstrefløjen ønsker at gøre op med korruptionen og få de rigeste grækere til at betale skat. Derfor ser Syriza ud til at få mange grækeres stemme.
Gælden genforhandles
Syriza ønsker at sætte gang i økonomien med offentlige investeringer. De erkender ligesom mange økonomer, at Grækenland ikke vil være i stand til at tilbagebetale hele sin gæld. Derfor skal gælden genforhandles, så den græske økonomi kan komme på fode.
Men vil EU acceptere vælgernes dom? Ser man på udmeldingerne fra både EU-kommissionsformanden og den tyske regering, dumper EU-eliten demokratiprøven.
Grækerne trues med udsmidning af Euroen, og IMF har suspenderet udbetalingerne til Grækenland. Det græske valg bliver ikke bare et afgørende valg for grækerne. For hele EU bliver det en prøve på, om EU-eliten respekterer befolkningernes valg.
Nikolaj Villumsen, EU-ordfører for Enhedslisten

