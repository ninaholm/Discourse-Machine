Tysklands tålmodighed har grænser
Sydeuropas økonomier og samfund må omstruktureres – en udfordring, der er endnu vanskeligere end at overvinde gældskrisen. Men uden en sådan renovering falder det fælles europæiske projekt


 Lad os bare erkende det. Også uden euroen havde Europa befundet sig i dyb krise. Den fælles mønt er ikke eneansvarlig for den vestlige livsstilsboble, denne dekadente kombination af vildtvoksende velfærdsstater og uhæmmet privatforbrug på kredit. Boblen er langt mere kompleks og har historisk andre årsager de rent økonomiske. Euroløse stater som Storbritannien og USA leverer beviset.
Euroen er en fransk-tysk opfindelse. Kontinentaleuropas to store stater bærer ansvaret. Frankrig insisterede, og Tyskland opgav sin elskede D-mark. I bagklogskabens lys ved vi nu, hvad der gik galt, da euroen blev skabt: Den blev ikke fulgt op af nogen politisk overbygning, der kunne beskytte den.
Derudover fik stater, der på ingen måde var kvalificerede, lov at være med.
Ikke mindst det sidste viste sig at være fatalt. Ganske vist var der i både Tyskland og Frankrig politikere, der advarede imod at lade lande som Grækenland indtræde som eurozonepartnere. Men sandt er det også, at netop nogle af de mest uegnede kandidatlande kæmpede med næb og kløer for at komme med og endda greb til afpresningsmetoder.
Tysk arrogance
De fik, hvad de ønskede. Imod bedre vidende tillod Berlin og Paris dem at være med. Dog ikke så meget af gavmildhed som af arrogance. En letvægtsstat mere eller mindre? Hvorfor skulle det gøre nogen forskel?
Samme arrogance blev lagt for dagen, da Tyskland og Frankrig for otte år siden som de første overtrådte reglen om, at et eurozonelands budgetunderskud ikke måtte overstige tre procent af BNP. Budskabet kunne ikke misforstås. Regler er ikke til for os, men for de andre. Lige siden har denne arrogances slagskygge hvilet over euroen.
Det er bekymrende, for den sydlige periferi af euroens Europa må omstruktureres – et langt større og vanskeligere projekt end at få kontrol over nutidens gigantiske gæld.
I sidste ende er det kun Tyskland, der kan udlåne eller stille garanti for ny finansiel støtte til debitornationerne. Af den simple grund, at kun Tyskland har penge.
Reformér Sydeuropa
Men fremover vil sådanne lån eller garantier blive bundet til et stadig mere klart formuleret krav: Reformér jeres økonomier fra grunden! Væk med enhver form for klientelisme og karteldannelse, væk med lønniveauer og pensioner, I ikke har råd til. Opkræv ordentlige skatteindtægter, også fra de rige. Øg arbejdskraftens mobilitet og hold op med at betragte statsapparatet som enten fjende eller kilde til personlig berigelse.
Til gengæld lover vi – i den fælles valutas og solidaritetens navn – at holde jer flydende i et stykke tid endnu. Men kun på betingelse af, at I virkelig tager jer sammen og laver jeres hjemmearbejde. Og glem ikke, at vores tålmodighed – og frem for alt vores ressourcer – har deres begrænsninger.
Det tyske argument er logisk. Desuden er det strategisk fornuftigt: For kun en sådan fundamental forandring af de sydeuropæiske landes sydlige økonomi – ja, ret beset af deres samfund – kan ruste dem til at klare sig i en globaliseret verden, hvis vilkår dikteres af helt andre dele af verden end vores. Den politiske beslutning kan Tyskland dog ikke fremtvinge. Alle disse samfund må hver især afgøre, om de er rede til at lægge sig selv under kniven og betro sig til en regering, der er villig til og i stand til at gennemføre operationen.
Ironisk nok omfatter kravet om forandringer også Frankrig, som ellers – sammen med Tyskland – regnes for Europas motor. Men den franske økonomi har i længere tid gået i tomgang – ikke så meget på grund af konjunkturudsving som på grund af strukturelle problemer. Frankrig er med sine statsstyrende og fysiokratiske traditioner ganske enkelt ude af takt med globaliseringen og traditionelt mistænksom over for det frie marked, der ses som en ondskabsfuld angelsaksisk opfindelse.
Desuden er Frankrig en stolt og selvsikker nation, der er vant til at lede og diktere, ikke til at tilpasse sig. Hvad sker der, hvis dette land kommer til at gøre det øvrige nødstedte Latineuropa selskab?
Europa er et enten-eller
Euroen er et stykke overstatslighed, som blev indført i en række lande, der i øvrigt forblev stort set uforandrede. I dag ved vi, at det var en fejltagelse. For Europa er først og fremmest et politisk og ikke et økonomisk projekt. Og det samme gælder for den nuværende krise – euroen er et symbol på denne, ikke dens årsag.
Det politiske spørgsmål, som Europa står over for, er det samme, som det var i går, og det samme, som det er i morgen
Ønsker vi en slags Europas Forenede Stater, der over lange stræk er en overnational politisk union med en fælles valuta? Eller skal vi afskaffe euroen, vende tilbage til de nationale valutaer og i stedet for en union nøjes med de traditionelle europæiske nationalstater?
En tredje mulighed foreligger ikke.
Tid er ved siden af tillid politikkens vigtigste kategori. Og ret meget tid til at finde et svar på dette spørgsmål er der ikke. Bliver Angela Merkel genvalgt i 2013 kommer det til at stå øverst på hendes dagsorden. Og kan sydeuropæerne til den tid ikke pege på væsentlige ændringer i retning af et moderne samfund i overensstemmelse med globaliseringen, kan vi ikke udelukke, at Tyskland får nok og beslutter sig til at forlade euroen.
Den slags kaldes skæbne. Eller historiens ironi.
 
Richard Swartz er svensk forfatter, journalist og mangeårig Østeuropa-korrespondent
© Dagens Nyheter og Information
Oversat af Niels Ivar Larsen

