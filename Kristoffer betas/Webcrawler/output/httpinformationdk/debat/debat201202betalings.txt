Betalingsringen og troen på det umulige
At det endnu engang viste sig for svært at diskutere både bilens fordele og ulemper, betyder ikke, at vi skal give op. Vi skal tro på, at vi på et tidspunkt i fremtiden bliver i stand til at diskutere bæredygtig mobilitet som et reelt alternativ. Alt andet er halve løsninger – der i bedste fald blot flytter problemerne i stedet for at løse dem
Betalingsringen er blevet diskuteret, som om det handlede om at løse problemerne i morgen. Det gør det ikke kun. Det handler først og fremmest om at se længere ud i fremtiden, hvis man vil opnå holdbare løsninger.


 Jeg er faktisk en smule skuffet – det bliver jeg i udgangspunktet nok nødt til at indrømme. Jeg er også naiv utopist – det ved jeg godt – det skal man være for at tro på, at man kan ændre verden. Eller det er i hvert fald bedre end at være pessimist, for det kommer der sjældent noget innovativt eller positivt ud af. Jeg troede rent faktisk på, at det denne gang ville lykkedes at pille ved den hellige bilisme, som har været i konstant vækst, siden den begyndte at rulle. At vi kunne have skabt et momentum, som kunne have medført en lang række andre muligheder for forandring. At det var nu, i lyset af klimaforandringerne og de udfordringer, vi står over for i de store byer, at vi turde pille ved en af de selvfølgeligheder, som har så store konsekvenser for vores hverdagsliv. Den voksende biltrafik – og det, den forventes at vokse til om 20 år.
Betalingsringen er blevet diskuteret, som om det handlede om at løse problemerne i morgen. Det gør det ikke kun. Det handler først og fremmest om at se længere ud i fremtiden. Der er ingen tidligere erfaringer eller forskning, der indikerer, at biltrafikken regulerer sig selv og bare begynder at falde mærkbart – end ikke finanskriser.
Folk skiller sig ikke af med den bil, de føler, får deres hverdagsliv til at hænge sammen, bare fordi togbilletterne bliver billigere. De har jo bilen allerede, og det er omkring den, at hverdagslivets rationaliteter og muligheder er bygget op. Så længe vi ikke gør noget aktivt for at bremse biltrafikken, vil den fortsætte med at vokse.
Blinde for konsekvenser
	Bilen er også en fantastisk teknologi, og det er svært at forestille sig et moderne liv uden bilen. Det er der vist heller ikke nogen, der gør - selv om debatten ind imellem har lydt sådan på det seneste. Bilen og dens infrastruktur skaber og definerer byer, og i de sidste 50 år er mange byer designet i forhold til bilens behov. Det har skabt en lang række af utilsigtede konsekvenser i forhold til det liv, som byerne også skal kunne tilbyde. Trafikken bestemmer hvilke af byens rum, vi har adgang til, og hvordan de kan bruges. Så når der er mange biler i byen, skal der også være mange parkeringspladser – og plads til dem på vejene. Veje med mange biler har ikke meget plads til mennesker, som ikke er iført en to ton armering, når de bevæger sig her.
Bilen er for mange blevet en forudsætning for hverdagslivet, som skaber muligheder og forestillinger om muligheder. Således er der skabt en tæt forbindelse mellem frihed og privatbilisme, som er baseret på et værdisystem om at bilisme = vækst = frihed.
I dag betragtes fri bevægelighed i privatbilen af mange som en grundlæggende rettighed. Denne direkte sammenhæng mellem vækst og mobilitet har haft sin berettigelse og har været med til at designe de muligheder og den velfærd, vi har i store dele af den vestlige verden i dag. Vi må bare huske, at bilen ikke kun skaber vækst og frihed, men også skaber øgede udgifter og ufrihed. De utilsigtede konsekvenser af biltrafikken i forhold til støj, forurening, trængsel, CO2, mangel på motion osv. stiger i styrke og omfang.
De fleste er klar over, at disse utilsigtede konsekvenser findes, men de er svære at ændre på som enkeltindivid.
’Hvorfor skal jeg holde op med at køre i bil, når alle andre bare gør, som de plejer – så hjælper det jo ingenting’, er en typisk bemærkning, man støder på, når man forsker i transportadfærd. Og det er jo en forståelig reaktion – for det at bruge bilen som transportmiddel i hverdagslivet er noget, mange gør i dag.
Det er ikke nødvendigvis, fordi det er det nemmeste eller hurtigste, men fordi det er det, de plejer at gøre, og derfor giver det mening for den enkelte. Når vi først har vænnet os til at bruge bilen, er det at skulle forestille sig at få hverdagslivets puslespil af aktiviteter til at gå op på anden vis for mange totalt uoverskueligt.
Mediernes rolle
	Er der så ikke nogle, der vil tænke på miljøet og derfor ændre adfærd, kunne man spørge. Jo måske, men i et moderne tidspresset hverdagsliv skal der træffes mange valg, lige fra typen af rengøringsmiddel over fedtprocenten i osten til om, hvorvidt vi skal være bekymrede over, at gennemsnitstemperaturen stiger, og at børn i Afghanistan dør af kulde.
Vi træffer disse valg på baggrund af eksperternes viden og danner meninger ud fra en tillid til de eksperter, vi har mest sympati for, og hvor vi føler, at fremstillingen er troværdig. Medierne spiller en stor rolle i denne konstante forhandling og vurdering af risici, da deres prioritering går på nyhedsværdien af den enkelte historie. Derfor sker der en sidestilling af historier og emner, som i realiteten ikke har andet tilfælles, end at de har nyhedsværdi.
I forbindelse med diskussionen af betalingsringen har medierne (dokumenteret af Mandag Morgen 6. februar) helt tydeligt haft en massiv overvægt af negative historier om betalingsringen. Frygten for at få lagt begrænsninger på det, der af mange betragtes som en grundlæggende frihed – retten til at køre hvor man vil, og når man vil – har været godt nyhedsstof.
Alt har ret, og det bliver tilladt at lave sammenstillinger mellem fordele og ulemper, som, de fleste kan se, er problematiske og til tider direkte usande. Dette betyder, at der kommer en grundlæggende usikkerhed, fordi viden de hele tiden bliver revideret og som den tyske sociolog Ulrich Beck udtrykker det så bliver risici normalforbrugets blinde passager. Vi er vant til forskellige informationer om det ene og det andet. Så længe der ikke kommer en massiv ændring i vores daglige vaner, som en betalingsring ville have været, fortsætter vi, som vi plejer, for vi har ting nok at tænke over, og som skal fungere i vores hverdagsliv.
Vigtige pendlere
	En ting, som også har været interessant, er, at diskussionen om betalingsringen har handlet om pendlertrafikken. Vi ved, at den kun udgør 30 procent af den samlede trafik, men de 30 procent er tilsyneladende nok til, at de sidste 70 procent er ligegyldige eller uinteressante. Betalingsringen kunne måske have betydet, at der var nogle bilture, der blev erstattet af andre transportmidler – det var jo målet. Betalingsringen og dens konsekvenser for bilisterne er blevet diskuteret som et nul sums spil – som en enten/eller verden. Den eneste effekt, der kommer af, at planerne er skrottet, er, at vi kører videre i de samme spor, som vi har kørt i de sidste 60 år.
Henri Lefebvre, som var en fransk filosof og byteoretiker, har i en del af sine bøger skrevet om det at være utopist – at tro på det mulige. Han siger, at vi skal stræbe efter de mulige umuligheder.
I en dansk kontekst ville en mulig umulighed for 100 år siden have været et gratis uddannelsessystem. Det lykkedes, fordi der var nok, der troede på det. At det endnu engang viste sig for svært at diskutere både bilens friheder og ufriheder, dens fordele og ulemper betyder nok ikke, at vi skal give op.
Vi skal tro på, at vi på et tidspunkt i fremtiden bliver i stand til at diskutere bæredygtig mobilitet som et reelt alternativ. Alt andet er halve løsninger – der i bedste fald blot flytter problemerne i stedet for at løse dem.
Forventeligt ramaskrig
	Og så kunne man passende slutte af med det, som kørte diskussionen af sporet. Findes der bedre løsninger end en betalingsring – ja, det gør der sikkert. Er GPS-løsningen bedre – ja, det kan den måske blive, men det er endnu ikke en fuldt funktionsdygtig mulighed. Og hvem er det, der tror på, at hvis forslaget havde handlet om en GPS-løsning, så ville der ikke have været de samme ramaskrig? Jeg kan levende forestille mig diskussioner om overvågning og kontrol, udover alle de diskussioner, som ville være de samme som dem, vi har hørt på i månedsvis i debatten imod betalingsringen. Og er det spild af penge at købe den nye iPhone, fordi vi jo alle ved, at der kommer en bedre model om et år? Måske er det ikke spild af penge, fordi vi lærer faktisk at mestre den, og vi ændrer vores mobiladfærd, så den passer til denne type af teknologi. Der er jo ingen, der siger, at vi ikke kunne have haft bompenge i de næste 10 år, så ville diskussionen om indførelsen af et GPS-baseret system nok have været nemmere og baseret på noget dansk storbyerfaring om, hvad en begrænsning af biltrafikken betyder for arbejdsmarkedet og hverdagslivet. Men i stedet valgte vi at sparke bolden til hjørne igen-igen.
 
 
Malene Freudendal-Pedersen er adjunkt ved Institut for Miljø, Samfund og Rumlig Forandring på RUC

