Valgreformen ingen ville have
Hvis resultatet  når det står klart i aften  som ventet bliver et nej, vil det ikke nødvendigvis betyde, at briterne ikke ønsker reform. Det vil betyde, at Liberaldemokraterne fik gennemtrumfet en folkeafstemning om et system, som ingen ville have


 I GÅR FIK briterne langt om længe chancen for at kassere et forældet valgsystem, hvis konsekvens er, at millioner af mennesker ikke føler sig repræsenteret i parlamentet. Ved parlamentsvalget sidste år udgjorde stemmeandelen for de mindre og de regionale partier  bl.a. Liberaldemokraterne, De Grønne, UKIP, BNP, skotske SNP og nordirske DUP  35 procent af stemmerne, men i parlamentet blev det reduceret til 13 procent af mandaterne. Labours 29 procents tilslutning på landsplan blev til hele 40 procent af mandaterne i Westminster, mens det parti, der nu dikterer landets politik, de Konservative, kun har opbakning fra lidt over en tredjedel af befolkningen. 36 procent stemte på dem, hvilket gav dem 47 procent af parlamentets mandater.
Årsagen er, at det såkaldte 'First Past The Post'-system (FPTP) er designet til at skabe handlekraftige regeringer med klare flertal i en tid, hvor der kun var to store partier.
Men sådan er det ikke længere. I dag er Storbritannien  som de fleste sammenlignelige lande  et flerpartisystem. En konsekvens af den udvikling og fastholdelsen af FPTP-systemet er en uhyre lav valgdeltagelse  65 procent i 2010 og 61 og 59 procent i 2005 og 2001  idet den med flest stemmer i hver valgkreds vinder, mens de resterende stemmer ikke tæller nogen steder. Det betyder, at vælgere, der foretrækker kandidater, som ikke har en chance, ofte bliver hjemme. Eller de stemmer taktisk  f.eks. stemmer en Labour-tilhænger på en liberal kandidat, hvis det gør det mindre sandsynligt, at den konservative kandidat får flertal.
UTILFREDSHEDEN med det nuværende system blev synligt under den forrige valgkamp, hvor Liberaldemokraterne vandt stor opbakning bag argumentet for at indføre såkaldt 'proportionel repræsentation' (PR), hvor stemmeprocenten i landet afspejles i parlamentet. 62 procent af befolkningen sagde dengang ifølge en YouGov-meningsmåling, at de ønskede et mere proportionelt system.
Spørgsmålet i dag  mens vi venter på resultatet  er, hvorfor i alverden meningsmålingerne så forudser et klart nej? Ifølge de seneste målinger fører nej-siden med 61 procent mod 39 procent for forandring.
DET ER fristende at henvise til, at England er et langt mere konservativt land end et besøg i multikulturelle London kunne foranledige én til at tro. Ugen efter et spektakulært royalt bryllup, der fik pustet til befolkningens patriotisme og kærlighed til traditionerne, er konservatismen tilsyneladende blevet forstærket.
Generelt har ideen om politisk kompromis, som vi kender det i Danmark, for mange briter en negativ klang  selv for de reformivrige liberale, der bestemt ikke er begejstrede for deres ledelses kompromiser i regeringssamarbejdet. Der henvises til den uforholdsvis store magt, som mindre ekstremistiske partier ville kunne få i et mere repræsentativt system. Og fordelen ved stærke et-parti-regeringer, der har magt til at gennemtrumfe sit valgprogram, fremhæves. Disse pointer er rigeligt for mange til at stemme nej  men de ville stemme nej til hvilken som helst form for forandring.
DEN GRUPPE, som er interessant, er den, som faktisk gerne vil have et nyt valgsystem, men som bare ikke synes, at Alternative Vote (AV) skal være det nye system. AV er langt fra, hvad Liberaldemokraterne og andre reformister har drømt om. Ifølge eksperternes udregninger vil det nemlig ikke blive nævneværdigt lettere for mindre partier at komme ind. Liberaldemokraterne, der trods alt har en vis størrelse, vil efter alt at dømme vokse, men de øvrige småpartier vil stadigvæk blive udelukket. I nogle tilfælde vil AV-systemet endda forstærke en skævvridning af resultatet, viser udregninger.
FORDELEN ER kort og godt, at alle stemmer tæller, idet vælgerne kan prioritere de øvrige kandidater. Og derudover  argumenterer dele af ja-siden  kan det være begyndelsen på en reformproces, som over tid kan føre til indførelsen af et regulært repræsentativt system.
Men vil det ske? Reformisterne er langt fra enige. Der er dem, som The Economist, der argumenterer for reform af valgsystemet, men som opfordrer læserne til at stemme nej, fordi AV ikke vil »være en katastrofe, men det vil heller ikke være en forbedring; og selv om vi er reformister af natur, så tror vi ikke på forandring for forandringens skyld«.
Omvendt er der dem, som Guardian-kommentatoren Timothy Garton Ash, der opfordrer til at stemme ja. Ikke fordi AV er perfekt, men fordi det vil være »et første lille skridt, men andre vil følge«.
For mange briter er det imidlertid ikke godt nok. Hvis resultatet  når det står klart i aften  som ventet bliver et nej, vil det ikke nødvendigvis betyde, at briterne ikke ønsker reform. Det vil betyde, at Liberaldemokraterne fik gennemtrumfet en folkeafstemning om et system, som ingen ville have. Forhåbentlig har deres fejlvurdering ikke forpurret chancerne for en nødvendig reform af valgsystemet for endnu en generation.rod

