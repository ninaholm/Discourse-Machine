Derfor er klima aldrig øverst på dagsordenen
Hvis vi vil motivere folk til at handle, er vi nødt til at droppe de abstrakte og komplicerede termer. Klimakrisen skal gøres nærværende – vi har nogle bud på hvordan 


 Så er vi i gang igen. Et nyt klimatopmøde, COP 21, løber i disse uger af stablen i Paris. Og selv om der sjældent kommer de store resultater ud af topmøderne, skaber de den opmærksomhed omkring klimadebatten, der ellers er så fraværende.  
Klima- og miljøproblematikker findes meget langt nede på mediernes prioriteringsliste over nyheder – dag efter dag, år efter år. En vigtig del af svaret på, hvorfor klimadebatten nærmest udelukkende optager Informations læsere og enkelte økoflippere, er, at klimadebatten bliver framet – altså, rammesat – fuldstændigt håbløst. Mange oplever klimaet som noget, der er for stort til, at vi selv kan gøre noget.
Klimaet er ikke noget, man kan se, CO2-udslip ikke noget man kan lugte eller smage, globale temperaturstigninger ikke noget, man kan tage og føle på. Og klimadebatten er fyldt med tekniske termer, der beskriver videnskabeligt dokumenterede fakta, men som på ingen måde relaterer sig til vores liv og vores hverdag. Tal og fakta er selvfølgelig vigtigt, men det er ikke det, der skaber opbakning.
Og det er netop her, der er brug for en langt mere effektfuld framing. I stedet for at fortsætte med de abstrakte og komplicerede termer, som klimaet oftest diskuteres ud fra, er der brug for at gøre debatten mere nærværende og virkelig for den enkelte, hvis man vil motivere folk til at handle.
Nemmere at forstå
Og hvordan gør man så det? For at frame klimaet på en mere nær­værende måde, bør man tale om det i ord og billeder, som folk er fortrolige med og har direkte fysisk erfaring med.
Framing skal forstås som et filter, der fremhæver nogle dele af virkeligheden, mens andre dele mørklægges. Der er altid særlige værdier og holdninger indlejret i sproget, og framing er derfor en grundlæggende præmis i enhver politisk diskussion.
Dårlig framing er, når man bygger en hel debat op med ord som CO2-udledninger, to graders målsætning og grøn omstilling. Ord, der ligger milevidt fra det basale kognitionsniveau. ’CO2-udledning’ fremkalder ikke noget billede af noget bestemt, da det netop er en abstrakt betegnelse. Frames, der vækker tydelige billeder, er langt stærkere, fordi de giver stærke og klart definerede mentale billeder på nethinden. De er nemmere at forstå, genkende og huske.
Spørgsmål om renhed
Et godt eksempel er at frame klimaet som et spørgsmål om renhed. Denne tilgang får nemlig folk, der normalt ikke går op i klima og miljø, til at indtage en aktiv holdning til, at klima- og miljøproblematikker skal bekæmpes og forebygges. Det viser et studie, som de amerikanske forskere Matthew Feinberg og Robb Willer udførte i 2013.
De satte forsøgspersoner, der var deciderede klimaskeptikere eller i det mindste apatiske over for klimadebatten, til at læse artikler om miljø- og klimarelaterede problemer. Den ene gruppe forsøgspersoner læste en artikel, der lagde vægt på det, som klimaforkæmperne ofte argumenterer med: Den beskrev de skadevirkninger, som menneskets adfærd har på klimaet, og hvor vigtigt det er, at folk beskytter klimaet. Den anden gruppe læste en artikel om, hvor beskidt og forurenet klimaet er blevet, og hvor vigtigt det er, at vi rydder op i og renser vores omgivelser. Den første gruppe ændrede overhovedet ikke holdning til klimaspørgsmålet. Men framingen, der gik på renhed via fokus på giftstoffer i drikkevand og smogskyer over byerne, fik der­imod læserne til at støtte forebyggende politikker, som de ellers ville have modsat sig.
Afgørende skridt
En anden fordelagtig framing for klimaforkæmperne er at gøre klimadebatten til et spørgsmål om sundhed. Det indgyder nemlig folk håb og motiverer dem til at tro på, at de selv kan gøre en forskel. Så bliver klimaet, ligesom sundhed, opfattet som noget, vi kan ændre på, og noget vi helt personligt får det bedre af at få rettet op på.
Det har forskeren Teresa Myers m.fl. vist med et studie fra 2012, hvor en framing af klimaforandringerne som et spørgsmål om sundhed fremkaldte positive følelsesmæssige reaktioner hos forsøgsdeltagerne, der gjorde dem tilbøjelige til at støtte politikker, der kan afbøde klimaforandringer.
En af de konkrete frames i forsøget var, at en omlægning af byers infrastruktur for at gøre det nemmere at komme rundt på gåben, cykel og med kollektiv trafik både vil reducere antallet af trafikulykker, gøre luften renere og hjælpe folk med at blive mere fysisk aktive, så de kan holde sig slanke.
Den frame var hele 57 procent af forsøgsdeltagerne optimistiske overfor. Til sammenligning havde en frame, der slog på de miljømæssige risici ved klimaforandringer – den måske mest brugte frame af klimaforkæmpere – stort set ingen effekt på de apatiske, uengagerede og skeptiske forsøgspersoner, der ikke følte den mindste trang til at ændre holdning.
At frame klima- og miljøproblematikker som et spørgsmål om renhed, sundhed og uspolerethed vil derfor være et afgørende skridt for at skubbe klimaet længere op på den politiske dagsorden.
Man gavner ikke klimakampen ved udelukkende at benytte sig af skræmmende grafikker og videnskabelige fakta. Man er nødt til også at have konkrete og nærværende frames, der viser, hvad der er på spil.
Jens Jonatan Steen og Gry Inger Reiter er forfattere til bogen ’Tag bladet fra munden. En introduktion til politisk framing’

