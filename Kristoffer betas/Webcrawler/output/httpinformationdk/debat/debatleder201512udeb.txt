Ude af balance
LEDER


 Først virkede det underligt, men siden begyndte det gradvist at give mening, at kulturminister Bertel Haarder (V) i juledagene for anden gang i år lancerede sin nye kanon over kulturværdier, som har haft afgørende betydning for Danmark. Den nye kulturkanon sættes ifølge Jyllands-Posten i gang til næste år som et våben mod kulturel splittelse, radikalisering og terror. I sig selv kan sådan en kanon være en udmærket idé for at tydeliggøre vores kulturelle og værdimæssige baggrund, men når den allerede første gang blev lanceret i begyndelsen af oktober, er det et symptom på, at kulturministeren må klamre sig til værdipolitiske instrumenter for at dække over en kulturpolitik ude af balance.
’Bedre balance i kulturlivet’ var ellers det program, Bertel Haarder formulerede for sin første periode. Sloganet dækker over et forsøg på at flytte midler fra hovedstaden til fordel for en yderst tvivlsom gentrificering af provinsen i kombination med en række krav, så en række kulturelle tilskud og frie midler fremover ikke fordeles efter kvalitative kriterier af uafhængige udvalg, men i stigende grad skal være bundet af at blive givet til personer og projekter uden for hovedstaden. Det er i sig selv en statsstyret og meget lidt liberal kulturpolitik.
Dertil kommer, at finansloven over de kommende fire år har flyttet 36 millioner til primært digitalisering af dansk film, runestene og gamle træskibe. Summen heraf er, at kulturarven er blevet tilgodeset på bekostning af den levende kunst.
Det er en kulturel finanslov, der i høj grad må tilskrives Dansk Folkeparti. Og den nødvendige balance mellem kulturarv og satsning på ny og levende kunst er med den seneste sparerunde, finanslov og favorisering af provinsen mere end nogensinde truet.
Men hvordan er vi overhovedet endt der? Fordi stort set ingen af Folketingets partier for alvor har sat kultur på dagsordenen. Kun Dansk Folkeparti har gjort sig den anstrengelse at formulere en klar kulturpolitik. Det er hele centrum-venstrefløjens store fallit, at de aldrig har formuleret en politik for det, der ikke lige kan gøres op i penge og fordeling. Derfor får Dansk Folkeparti til skade for kulturen og kunsten også deres politik igennem, selv under en kulturminister som ellers har en stærk kulturel vilje og gode ideer.

