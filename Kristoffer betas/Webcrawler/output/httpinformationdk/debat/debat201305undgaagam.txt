’Vi skal undgå gambling med vores finanser’
Nationalbanken bør have kontrol over pengemængden i økonomien – det nuværende system svarer lidt til, at hver bank har en seddelpresse stående i kælderen og kan lave penge efter for godt befindende. Og dermed kan de også gamble med vores finanser
Ole Bjerg, CBS


 
	Det undrer Ole Bjerg, som er sociolog, lektor og ph.d. på Institut for Ledelse, Politik og Filosofi ved CBS, at skabelsen af penge ikke tidligere er blevet tillagt særlig stor betydning: »Den udvikling og forskydning der er sket med pengeskabelsen de sidste fyrre år – og som særligt har taget fart de seneste 10-15 år – har man ikke tillagt stor betydning, hverken politisk eller inden for fagøkonomien,« siger han.

	Efter finanskrisen er der dog ved at ske et opbrud, og flere økonomer er begyndt at tale om nødvendigheden af, at man ser på pengeskabelsen: »Det er jo åbenlyst, at Nationalbanken bør have kontrol over, hvor mange penge der er i et samfund. Hvis der er alt for mange penge, bliver der inflation, og det har der jo været de seneste år. Og netop fordi de penge, der bliver lavet, er elektroniske kreditpenge, så de slår ikke ud i inflationen generelt, men i forhold til særlige finansielle aktiver, som huspriser og aktier, hvor vi jo har oplevet inflationslignede tilstande,« siger han.

– Er det tilsyn og den regulering, der sker med den finansielle sektor, ikke tilstrækkelig?

	»Nej. For det første kan man spørge om, hvorfor bankerne overhovedet skal have det privilegium at lave penge? Det svarer lidt til, at hver bank har en seddelpresse stående i kælderen og kan lave penge efter for godt befindende. Man kan godt kontrollere, at de ikke laver for mange af dem, men det er jo absurd, at de overhovedet skal have det privilegium.«

– Kan man ikke frygte, at der vil opstå en skyggebanksektor, hvis det bliver alt for kontrolleret?

	»Det er muligt, at der opstår skyggebanker, og hvis der er nogle, der har lyst til at bruge dem, så må de bruge dem. Men fordelen ved, at Nationalbanken kontrollerer sektoren mere, er, at kernefunktioner i pengesystemet bliver isoleret fra de finansielle markeder og skyggebanker. Det er ligesom kasinoer, og det gode ved dem er, at man kan lade være at gå derind, hvis man ikke har lyst. Hvis jeg for eksempel ikke har lyst til at sætte min pensionsopsparing på rød, så lader jeg være. Men i dag har man blandet hele molevitten sammen, så når dele af systemet opfører sig som et kasino, så har det konsekvenser for alle.«

