EU’s flygtningepolitik koster menneskeliv



 Katastrofen i Middelhavet er en tragedie. Men den er ikke overraskende. Den er en forudsigelig konsekvens af EU’s politik.
Med åbne øjne har EU afvist at videreføre den italienske Mare Nostrum-operation. Den reddede indtil november titusinder af bådflygtninge fra utætte og overfyldte både.
I stedet har EU’s grænseagentur, Frontex, igangsat Triton-operationen. Hvor Mare Nostrum havde fokus på redning, skal Triton markere EU’s ydre grænser. Man har helt bevidst valgt at begrænse indsatsen for at redde liv. Så medmindre Europas lande gør noget effektivt og hurtigt, vil vi de næste mange måneder se hyppige rapporter om skibskatastrofer med hundredvis af ofre.
Alle ved, at rejsen over Middelhavet er livsfarlig. Men den er at foretrække frem for krigen i Syrien eller undertrykkelsen i Eritrea. Tanken bag EU’s politik er, at når redningsindsatsen i Middelhavet nedprioriteres, vil færre turde begive sig ud på havet. Men flygtningene flygter fortsat. Og flere vil nu miste livet undervejs. 
Der findes ingen simple svar, der løser alle problemer. Men vi kan i hvert fald gøre tre ting. For det første skal de europæiske lande genoptage redningsindsatsen og patruljere tættere på Afrika for at opsamle mennesker i havsnød og transportere dem til en havn i EU.
For det andet er EU-landene nødt til at fordele flygtningene mere solidarisk. Efter landenes størrelse, befolkningstal og ikke mindst økonomiske formåen. Dublin-forordningen betyder, at en asylansøger kun får behandlet sin sag i det første EU-land, hun kommer til.
Forordningen har som konsekvens, at asylansøgere massivt sendes retur fra Nord- til Sydeuropa. Lande som Italien og Grækenland har simpelthen opgivet at leve op til ansvaret for at beskytte og integrere anerkendte flygtninge. Presset er for stort.
For det tredje, bør vi støtte den svenske statsminister Stefan Löfven, som i sin åbningstale i den svenske Riksdag i oktober erklærede, at Sverige skal arbejde for at skabe flere lovlige veje til at søge asyl i Europa. Alle EU’s regeringer – herunder den danske – taler om at begrænse den form for organiseret kriminalitet, der kaldes menneskesmugling. Men netop de barske regler holder menneskesmuglingen i gang. Så længe der ikke findes legale veje, tjener kyniske bagmænd kassen på at skabe illegale veje.
En mulighed kunne være at styrke FN’s Højkommissariat for Flygtninge (UNHCR) i Syriens nabolande og i Nordafrika. Så FN-embedsmænd kan vurdere asylansøgninger, og så UNHCR midlertidigt kan indkvartere flygtningene med henblik på genbosættelse.
Stefan Löfven har åbnet en diskussion, der – hvis vi tør handle – kan svække menneskesmuglernes mulighed for at tjene penge markant. Og som kan redde tusindvis af menneskeliv. Mon den danske regering tør støtte ham?
Johanne Schmidt-Nielsen, politisk ordfører (EL), Nikolaj Villumsen, EU-ordfører (EL) og Niels Rohleder, migrationspolitisk rådgiver (EL)

