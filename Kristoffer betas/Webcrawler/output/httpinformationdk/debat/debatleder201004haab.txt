Håb for Kaukasus



 TO SELVMORDSBOMBER i Moskvas metro sidste mandag. 40 dødsofre og 100 sårede. Dagen efter to attentater, igen begået af selvmordsbombere, i centrum af byen Kizljar i Tjetjeniens naborepublik Dagestan. 12 døde, 27 sårede. I går morges igen to bombesprængninger, den ene foretaget af en selvmordsbomber, denne gang i byen Karabulak i en anden naborepublik til Tjetjenien, Ingusjetien. Tre dræbte, to sårede. De russiske myndigheder er med god grund overbeviste om, at attentaterne hænger sammen og er foretaget af grupper af islamiske terrorister fra de russiske nordkaukasiske republikker. Den mest radikale islamistiske gruppe af oprørere, som ønsker hele Nordkaukasus løsrevet og forvandlet til en islamisk republik, har taget ansvaret for attentaterne i Moskva og mange andre steder.
RUSLANDS PREMIERMINISTER Vladimir Putin lovede straks at hente bagmændene op fra kloakkerne og »udrydde dem«. Præsident Dmitrij Medvedev forsøgte at lyde lige så barsk som sin forgænger og foreslog en skærpelse af terrorlovgivningen og beordrede under et lynbesøg i Dagestan politiet til at bruge endnu mere barske metoder over for terror- ister.
Der er imidlertid tegn på, at Medvedev og hans administration, i modsætning til Putin, er nået til den erkendelse, at kampen mod terror ikke kan vindes med brug af rå vold alene. Medvedev har midt i den barske retorik lagt vægt på, at kampen skal føres uden overgreb på borgerrettighederne. Han har nægtet at genindføre brugen af dødsdomme for terror- ister.
Og vigtigst af alt har han offentligt erkendt, at der ikke findes en løsning på konflikterne, uden at Moskva for alvor satser på økonomisk og social udvikling af de underudviklede kaukasusrepublikker, hvor arbejdsløshed, vold, korruption og håbløshed er så udbredt, at det kunne få en 17-årig pige fra Dagestan  til at tage til Moskva og sprænge sig selv og snesevis af uskyldige i luften. 

