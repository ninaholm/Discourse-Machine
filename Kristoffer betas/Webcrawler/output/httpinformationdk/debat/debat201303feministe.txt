Feministernes sejr i Matador



Det er næsten for nemt at korrigere Jesper Böttzauws paranoide kronik fra den 1. marts om de uduelige, umodne mænd og de stærke, sejrende kvinder i Matador.Selv på kronikkens egne præmisser halter det fælt, når Jesper Böttzauw påstår, at der ikke findes &rsquo;grusomme, onde, modbydelige, snu, beregnende eller virkelig lede kvinder i dette Matador-univers&rsquo;, men at det alene er mændene, der står for skud.I stærk konkurrence med overlærer Andersen, trumfer faster Anna, Mads Skjerns indremissionske søster, alle negative karakteristika. Som fortidens kulsorte, onde ånd idømmer hun skyld og skam, og selv om hun kun optræder i et enkelt afsnit, er hun helt central som modpol til seriens værdier og som plausibel psykologisk baggrund for Mads Skjerns menneskelige fallit.Men ikke alene overser Jesper Böttzauw faster Anna. Som en anden onkel Jesper viderefører han hendes dom over den positive og helt nødvendige udvikling mellem kønnene.Ja, seriens kvinder går stærkt og sejrende ud af serien, fordi den moral, som var indrettet på at holde kvinder nede og på plads, havde overlevet sig selv. Uligheden kan hverken legitimeres eller forsvares.Troen på, at mænd er lidt mere værd end kvinder, er en illusion, der brister som sæbebobler. Det er den personlige erfaring, som feministen Lise Nørgaard generøst giver videre, og det er den historie, som gør Matador så enestående.Matador sætter kønnene friDet er ikke manden, men derimod forestillingen om manden som kvindens herre og mester, der står for skud i Matador. Og den indsigt sætter både mænd og kvinder, sønner som døtre fri. Hvis man som Jesper Böttzauw alene ser patriarkens fald som et tab, så er paranoiaen fuldt forståelig.Når vi i 2015 fejrer 100-året for kvinders stemmeret, kan vi takke danske feminister m/k for mere end 150 års indsats. Men lighed for loven var kun det første skridt, og den kvindefrigørelse, som rødstrømperne satte på den kollektive dagsorden i 1970&rsquo;erne, er stadig en levende drøm. Jesper Böttzauws verdensbillede illustrerer ganske godt, hvad drømmen er oppe mod. Det vil nok tage en rum tid, før bagtroppen også er med.
