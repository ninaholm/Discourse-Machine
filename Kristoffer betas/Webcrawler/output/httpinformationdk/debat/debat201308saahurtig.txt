Man bliver så hurtigt generaliserende
En rigtig arbejder spejler sig selv i film som ’Blå Mænd’, mener Mattias Tesfaye. Men takket være samfundets kamp mod sociale skel, kan virkelighedens arbejder både skrive poesi og slå søm i


 
	Jeg er født i eliten som søn af to teologer, men er måske mere arbejder end partihopperen og fagforeningsmanden Mattias Tesfaye (S). Det påstår jeg af den simple grund, at jeg i lange perioder af mit liv har tjent mine penge på et værksted og ikke ved at spidse blyanter på et forbundskontor eller som politiker. Ud over det har jeg levet af kunststøtte og understøttelse.

	Tesfaye beklager, at man ikke afspejler danskerens liv i DR’s serier. Jeg får lyst til at spørge, hvem danskeren er?

	Jeg ved godt, at der menes den jævne dansker, som ikke er akademiker. Men den generalisering provokerer mig. Jeg er selv faglært bådebygger, er ikke student, og fire klummer i Information i august er det nærmeste, jeg kommer en fast indkomst.

	På samme måde er det med mange af mine forfatterkolleger og kunstnervenner. Folk, som måske en dag vil komme til at udgøre det man ynder at stemple kulturparnasset. De arbejder løst og har vikartjanser i bl.a. hjemmehjælpen. Med andre ord: I den ikke-ideologiske virkelighed kan man sagtens være avantgardedigter og sosu-assistent. Ja, faktisk tror jeg, hjemmeplejen ville have svært ved at stille med tilstrækkeligt mandskab, hvis man trak alle de ufaglærte med kunstnerdrømme ud af vagtplanen.

	Jeg har selv været ansat i flere vikariater på Det Kongelige Teater som scenetekniker. Hvis man ser på det udefra, er der en let defineret gruppe, der kan organiseres i forbundet 3F. Men hvis man nærmer sig hver enkelt af mine kolleger, finder man ud af, at det er mennesker med de mest mærkværdige baggrunde, holdninger og skæbner.

	Men Tesfaye har da ret i, at vi er underrepræsenteret som social gruppe i DR’s serier. Jeg kunne bare ikke være mere ligeglad, for heldigvis findes der litteratur og film, hvor der er masser af fortællinger om det arbejdende menneske. Fortællinger, som måske endda har en anden ambition end bare at agere spejl. For hvad handler det egentlig om, det behov for at se på sig selv? Og hvorfor er det så væsentligt, at det kan få folk som Tesfaye til at udtale sig så dumt og uvidende om kunststøtte, som han gjorde i Information i den forgangne uge? Han fremhæver filmen Blå Mænd som »en forrygende morsom film« om den almindelige dansker, og han spørger retorisk, hvorfor den ikke har fået nogen form for støtte. Svaret er nok simpelt: Filmen har ikke nogen kunstnerisk ambition.

	Det er i øvrigt ikke en smagsdom. Det er blot en konstatering af, at kunst og underholdning ikke er det samme, og at det ikke er knyttet til klasser, men til nysgerrighed at opsøge fortællinger, der vil noget andet end reproducere klicheer. Det kræver med andre ord en indsats, der ikke er knyttet til arbejdsforhold eller baggrund, men til vilje, livsvalg og ikke mindst mod.

	Det hænger sammen med samfundsudviklingen. Havde vi levet for 100 år siden, havde det ikke været sådan, men heldigvis har man satset på at nedbryde de sociale skel. Det er måske en ambition, man ikke har i arbejderbevægelsen? Det kan virke, som om man her ønsker at fastholde den sociale konflikt. Det eneste, man får ud af det, er vel at reproducere mindreværd.

	Det minder mig om, dengang jeg som elevrepræsentant kom til bestyrelsesmøde, da Helsingør Tekniske skole skulle slås sammen med den i Hillerød, hvor jeg er vokset op. Fagforeningsrepræsentanten fra den anden skole genkendte mig som højskoleforstanderens søn, fordi jeg som dreng havde spillet fodbold med hans søn.

	Vi burde egentlig stå sammen. Vi var medlemmer af samme forbund, og vi havde en fælles dagsorden, men da han havde konstateret, hvem jeg var, spurgte han mig ligeud, om jeg ikke var landet på den forkerte side af bordet.

	Det ville være befriende, hvis folk i almindelighed, men især folk med magt som ovennævnte fagforeningsmand, begyndte at tænke sig lidt om. Selv forsøger jeg, men det er svært. Man bliver så hurtigt generaliserende.

	Den bedste beslutning i mit liv var at begynde i lære. Det, at jeg gennemførte min læretid langt fra den akademiske højskolebaggrund, jeg er vokset op i, var en så afgørende erfaring, at jeg endte med at skrive en roman om det. Det hører med til historien, at min egen far opfordrede mig til at gå i lære. Vi lever heldigvis i en tid, hvor en professor i teologi ikke taber ansigt, fordi hans søn bliver håndværker. Det ville være befriende, hvis man forstod det i arbejderbevægelsen, der er nødt til at lære at kunne rumme et overklasseløg som mig.

Peder Frederik Jensen er forfatter

