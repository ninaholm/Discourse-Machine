Den ukrainske tragedie
LEDER


 »Vi er fuldstændig omringet,« meldte lørdag den russiske oprørsleder, Igor Girkin, selvudnævnt forsvarsminister i den selvudråbte prorussiske Donetsk Folkerepublik i det østlige Ukraine.
Meddelelsen stemmer overens med oplysninger om ukrainske regeringsstyrkers intensiverede angreb på separatisterne i Donetsk, hvor 300.000 af byens en million indbyggere nu menes på flugt.
»Eksplosionerne giver stadig genlyd i Donetsk i aften. Der er næsten intet ophør i kampene i byens udkant i dag,« tweetede journalist Christopher Miller fra konfliktzonen sent lørdag.
Kijev-regeringens militære talsmand, Andrej Lysenko, berettede om luftangreb på rebellernes positioner, mens disses såkaldte premierminister Alexander Zakhartjenko for første gang appellerede til »det blodtørstige Kijev« om våbenhvile. Oplysningerne kunne friste til en forestilling om, at den tragiske konflikt mellem regeringen i Kijev og de prorussiske separatister omsider nærmer sig sin afslutning. Intet kunne være mere forkert.
For det første kan der blive tale om langvarige, blodige og for civilbefolkningen forfærdelige byguerilla-kampe, hvis de væbnede separatister i Donetsk – mindst 5.000 mand – måtte vælge at kæmpe fra hus til hus i byen, hvor der nu graves skyttegrave og bygges barrikader.
»Hvis den ukrainske hær bevæger sig ind i vores by, bliver det her det næste Stalingrad,« advarede en af modstandsfolkene i weekenden.
Og en sådan blodig udvikling udløst af regeringsstyrkerne kan forværre det, der som bekendt er det grundlæggende problem i den ukrainske konflikt: At en stor del af befolkningen i den østlige del af landet ikke føler sig repræsenteret af den ny, vestligt orienterede regering i Kijev.
Nok driver den russiske præsident, Vladimir Putin, et djævelsk destruktivt spil, der handler om at destabilisere Ukraine for at bevare russisk kontrol i regionen, men samtidig er det et faktum, at halvdelen af befolkningen i Donetsk er etniske russere. Som ’Valerij’, en af de 285.000 etniske russere, der er flygtet fra Ukraine til Skt. Petersborg i Rusland, sagde i lørdagsavisen:
»Problemet er, at der er en nation, der har bildt sig ind, at den er et stort folk, og at vi andre skal ’ukrainiseres’. Det startede allerede efter den første Maidan-revolution i 2004. Da begyndte de at ukrainisere vores skoler ved at erstatte russisk med ukrainsk som undervisningssprog.«
De skiftende regeringer i Kijev har ikke siden 2004, endsige før, formået at bygge bro mellem landets etniske grupper, og EU har i år optrådt som en elefant i en glasbutik og blot gjort ondt værre. En række europæiske politikere provokerede ikke alene Rusland, men også store dele af befolkningen i det østlige og sydlige Ukraine, da man i februar rejste til Kijev for at støtte de provestlige demonstranter på Maidan-pladsen. Siden har EU såvel som NATO blot skærpet tonen og provokationerne – senest da NATO-generalsekretær Anders Fogh Rasmussen forleden i Kijev lovede præsident Porosjenko at »arbejde endnu tættere samme med Ukraine for at reformere dets væbnede styrker og forsvarsinstitutioner.«
Isoleret set giver adfærden god mening i lyset af Putins vedvarende aggressioner med store våbenleverancer til separatisterne, indslusning af russiske militærfolk som ledere af oprøret, opmarch af 20.000 soldater ved den ukrainske grænse samt i weekenden forlydender om russiske militærkøretøjers overskridelse af grænsen. Men Vestens adfærd skærper samtidig konflikten i den ukrainske befolkning og gør intet for at håndtere det grundlæggende problem: De etniske, kulturelle og politiske modsætninger i landet. Den nuværende kriseramte regering i Kijev magter heller ikke selv at bygge bro, opslugt som den er af den russiske militære trussel, landets økonomiske kaos og de indre spændinger i regeringskoalitionen.
Forestillingen om, at Ukraine med dets to folk skulle kunne melde sig ind i Vesten, er lige så historie- og håbløs som den omvendte forestilling om at gøre landet til russisk lydstat. Meget tyder desværre på, at landets befolkning skal meget mere ondt igennem, før det måske en dag ad åre bliver muligt at skabe fredelig sameksistens, gensidig respekt og ligeværdighed de to befolkningsgrupper imellem.

