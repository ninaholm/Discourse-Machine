Løslad Polanski



 LØRDAG AFTEN blev den 76-årige, polsk-franske filminstruktør Roman Polanski arresteret i Zürich, og han sidder nu fængslet i den schweiziske storby. De amerikanske myndigheder havde fået nys om, at Polanski skulle modtage en pris på Zürich Film Festival, og bad schweizerne om at følge op på en international arrestordre fra 2005. En arrestordre, der har sin baggrund i, at Polanski i 1978 flygtede fra USA, fordi han var bange for at blive smidt i fængsel for i 1977 at have bedøvet og voldtaget en 13-årig pige. Efter aftale med dommer og anklager erklærede Polanski sig skyldig i ulovlig seksuel omgang med en mindreårig, og de øvrige, mere alvorlige anklager blev droppet. Men dommeren var tilsyneladende mere interesseret i at fremme sin egen karriere end i retfærdighed for både offer og forbryder. Og efter at have været under psykiatrisk overvågning i et statsfængsel i 42 af de 90 dage, der skulle udgøre hans fulde straf, blev Polanski løsladt og flygtede til Frankrig. Han frygtede, at dommeren ville løbe fra aftalen.
ARRESTATIONEN AF Roman Polanski har skabt en del diplomatisk røre. Både Polen og Frankrig prøver officielt at få ham løsladt, inden schweizerne udleverer ham til amerikanerne. Det samme gør instruktørens advokater og venner i den internationale filmverden: »For franskmændene har dette gjort Polanski til en kombination af Oscar Wilde og Alfred Dreyfus - offer for systematisk forfølgelse,« sagde den amerikanske forfatter Ted Stanger, der bor i Frankrig, mandag til Time Magazine. »For amerikanerne er det bevis på, at ingen står over loven.«
Men sagen handler ikke om, hvor vidt Polanski er skyldig eller ej. Han er skyldig. Det erkendte han selv i 1978, hvorefter han afsonede det, han troede ville blive hans straf. I stedet handler den om, hvorvidt den i forvejen mediehetzede filminstruktør fik en fair behandling af det amerikanske retssystem, der selv ikke 31 år efter har i sinde at lempe blot en smule på sine retlige principper.
Heller ikke selv om offeret for Polanskis overgreb flere gange er gået i forbøn for ham - hun vil gerne lægge fortiden bag sig - eller selvom den dommer i Los Angeles, som tager sig af sagen i dag, har erkendt, at ikke alt gik for sig, som det burde i 1978.
Man kan spørge sig selv, hvorfor Roman Polanski bliver arresteret lige nu. I 2008 gæstede han filmfestivalen i Torino i Italien, hvilket på forhånd blev annonceret i pressen. I marts i år boede han i Danmark, på Rømø, mens han optog scener til sin nye film, Ghost, hvilket ikke ligefrem var nogen hemmelighed. Og han har et hus i Schweiz, hvor han tilbringer megen tid. Polanski skal ikke have særbehandling, fordi han er rig, berømt og et filmisk geni. Men han skal heller ikke lide under det eller bruges til at statuere et eksempel i en uigennemskuelig, politisk studehandel. Løslad Roman Polanski, giv ham frit lejde og lad ham uden frygt rejse til USA, så denne ulykkelige sag kan løses uden mere af al den fordømmelse og det mediehysteri, der følger med, hver gang han er involveret.

