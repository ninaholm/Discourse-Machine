Afmagt og lys
ALDRIG SÅ SNART havde indenrigs- og sundhedsminister Bertel Haarder besøgt den retspsykiatriske afdeling i Risskov og erklæret, at nu er det nok, at noget må gøres for at stoppe flugttrafikken, førend der kom en melding om, at to patienter igen var flygtet fra hospitalet, de samme som sidst... 


 Aldrig så snart havde indenrigs- og sundhedsminister Bertel Haarder besøgt den retspsykiatriske afdeling i Risskov og erklæret, at nu er det nok, at noget må gøres for at stoppe flugttrafikken, førend der kom en melding om, at to patienter igen var flygtet fra hospitalet, de samme som sidst. De blev imidlertid hurtigt fundet af det østjyske politi, som valgte at højprioritere sagen nu, da offentlighedens lys peger mod Risskov. Gentagne gange er retspsykiatriske patienter flygtet i år, de fleste fra Risskov.
Det ligner en farce, men i så fald en alvorlig farce og ikke nogen Olsenbande-film. Nogle af patienterne betegnes som farlige for deres omgivelser. Symptomatisk er det, at en række politikere og medier ved den forrige flugt for små to uger siden betegnede de undvegne med glosen 'fanger'. Det korrekte ord er 'patienter'. De er kriminelle, som har fået en behandlingsdom.
Man forstår patienternes trang til at forlade bygningerne i Risskov, som er gamle, slidte og trælse uden de store udfoldelsesmuligheder. Kedsomhed kan være en god grund til at flygte. Så sker der da noget. En del er misbrugere, som leder efter alkohol og stoffer uden for hospitalet.
Man forstår, personalets ulyst til at agere fangevogtere. Det indgår jo ikke i deres arbejdsbeskrivelser. De er sat i verden for at behandle psykiatriske sygdomme, men oplever sig i stigende grad også som opbevaringssted for svært kriminelle, der er kommet så langt ud, at de er uden for psykiatrisk rækkevidde.
Man forstår ministeren, der gerne vil stoppe flugtbølgen.
Men ministeren må også sammen med sin regering påtage sig ansvaret for, at det  psykiatriske område er blevet udsultet, mens det somatiske fik tilført mange penge. Mere personale, venligere omgivelser og en tidligere indsats med behandling kan være vejen frem på den Håbløshedens Allé, der nu er kastet spotlys på.

