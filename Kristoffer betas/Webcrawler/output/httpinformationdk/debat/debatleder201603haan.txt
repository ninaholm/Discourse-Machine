Håndværk og makværk
LEDER


 Det blev endnu en uge, hvor tvivlen om Lars Løkke Rasmussens lederskab af Venstre boblede over i partiet. Næstformand Kristian Jensen erklærede frejdigt i Jyllands-Posten, at han er klar til kampvalg om formandsposten i Venstre, når Lars Løkke Rasmussen skal afløses.
Hvorfor være bange for rød blok, når udtalelser fra partiets egen næstformand – bedre end nogen opposition – formår at holde liv i denne evige, nagende tvivl om statsministerens lederevner.
Midt i miseren formåede regeringen trods alt at sætte et væsentligt politisk resultat ind på bankbogen. Torsdag aften faldt en trepartsaftale mellem regeringen, lønmodtagerne og arbejdsgiverne på plads. Aftalen er ikke stor og bliver mødt med skepsis fra alle sider. Der er rejst tvivl om, hvor mange flere flygtninge aftalen kan få i arbejde. Men en vigtig delaftale i en trepartsaftale – det fik vi.
Helt så let gik det ikke for forgængeren Helle Thorning-Schmidt, da hun i 2012 inviterede arbejdsmarkedets parter op til dans. Trepartsforhandlingerne var i SRSF-regeringen en hjørnesten i regeringens reformprogram, og for en socialdemokratisk statsminister er trepartsforhandlinger hjerteblod: Partiet har historisk set skabt de politiske rammer for trepartsinstitutionen.
