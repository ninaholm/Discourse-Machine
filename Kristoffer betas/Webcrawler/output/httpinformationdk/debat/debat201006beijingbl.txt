Beijing Blues
Kina lider af identitetsangst. Den gryende supermagt kæmper med at finde sin rolle på den internationale scene og nages af tvivl
En række dybe forandringer er undervejs i Kina. Bl.a. forudsiges det, at fagforeninger og overenskomstforhandlinger uundgåeligt vil blive del af det kinesiske landskab, hvilket vil drive lønningerne for arbejderne  i vejret. Det nye fænomen kaldes for 'afslutningen på verdensfabrik-modellen', ifølge hvilken Kina skulle være   hele verdens lavtløns-fremstillingsvirksomhed.


 I de seneste måneder har jeg ved private sammenkomster hørt udenlandske topdiplomater knurre over en verdensmagts arrogante udenrigspolitik. Men for en gangs skyld var det ikke USA, de talte om. Det var Kina. En højtstående minister fra et udviklingsland udtalte - uden for referat for ikke at forbitre Beijing: »Kinesiske embedsmænd plejede at møde os med varme og at udvise en vældig solidaritet. Nu præsenterer de os for en liste over krav.«
Også diplomater i Beijing beretter, at kinesiske ledere nu behandler dem langt mindre imødekommende end for bare få år siden. En beklagede sig over, at det var blevet næsten umuligt at få møder i stand med den kinesiske topledelse. »Folk jeg var vant til at omgås rutinemæssigt nægter nu at træffe mødeaftaler med mig,« betroede en diplomat mig i Beijing i sidste uge.
Dette stilskifte er til en vis grad forståeligt. Succes styrker selvværdet, som vi amerikanere burde vide. Og Kina er blevet en kolossal succeshistorie. Alle iagttagere er enige om, at landet er kommet fornemt ud af den globale økonomiske krise. Dets massive finanspolitiske stimuluspakker er på vej til at finansiere opførelse af en hel ny generation af infrastruktur. De kinesiske banker er stabile og pålidelige, de kinesiske forbrugere har høje opsparingsrater, og den kinesiske regering kan vedblivende ophobe enorme valutareserver - aktuelt løber de op i næsten 2.500 milliarder dollars. Men i en række diskussioner, jeg i sidste uge førte med Kina-kendere i og uden for Den Kinesiske Republik, var det mest frapperende for mig ikke så meget den nye kinesiske magtarrogance, som det var den tvivlrådighed, usikkerhed og ængstelse, der synes at nage kineserne.
Dybere forandringer
Mine samtalepartnere var fulde af tiltro til regimets teknokratiske evner til at håndtere økonomien. Mens Wall Street et stærkt bekymret for, at den kinesiske økonomi skal overophedes, synes de fleste mennesker her at tage for givet, at regeringen vil være i stand til at fastholde en høj og stabil vækst - som den har gjort det tidligere. Jamen, er markedet for fast ejendom da ikke ved at eksplodere i Beijing? Nej, for bankerne har fået ordre til ikke at udstede flere pantebreve, og nu bliver ejendomsskatterne sat i vejret. Borgere i Beijing kan ikke købe mere end en lejlighed per familie. Så snart den begyndende boble går i sig selv igen, vil disse bestemmelser efter al sandsynlighed blive tilbagekaldt.
Men en række dybere liggende forandringer er undervejs. Kina har oplevet dramatiske arbejderprotester igennem de seneste uger. Fra strejker på en Honda-fabrik til dystre meldinger om en bølge af selvmord på det enorme Foxconn-kompleks, hvor den nye  iPhone 4G er under produktion. En iagttager kalder dette urovækkende nye fænomen for »afslutningen på verdensfabrik-modellen«, ifølge hvilken Kina skulle være hele verdens lavtløns-fremstillingsvirksomhed. »Vores økonomi kan ikke længere tåle, at vi forringer løn og goder for de kinesiske arbejdere - de vil simpelt hen ikke acceptere det længere,« siger Chang Kai, direktør for Institut for Arbejdsmarkedsforskning på Renmin Universitet.
Lønninger i vejret
Vi er således kommet et langt stykke fra den holdning, der rådede i den kinesiske regering for bare få år siden, da regeringsembedsmænd reagerede på krav fra kinesiske arbejdere om lønforhøjelser med advarsler om, at så ville man da bare flytte produktionen til Vietnam og Cambodja. Så sent som i 2003 udtalte Zhang Zhixiong, næstformand for fagforeningen for Hyundais fabrikker i Beijing: »Strejker er ikke godt for Kina. De skader vort lands ry,« hvorefter han forsikrede, at der ikke ville komme nogen. Nu forudsiger Lee Chang-hee fra International Labor Office i Beijing, at fagforeninger og kollektive overenskomstforhandlinger uundgåeligt vil blive del af det kinesiske landskab, hvilket lige så uundgåeligt vil drive lønningerne i vejret.
Ovenstående citater stammer fra China Daily, en engelsksproget avis, der udgives af det kinesisk styre. Sådanne tegn på selvransagelse ville have været aldeles utænkelige i Kina for fem år siden. I private fora bliver debatten endnu mere åbenhjertig. En kinesisk erhvervsmand sagde til mig over en frokost i Beijing: »På mange måder har finanskrisen og miskrediteringen af den amerikanske model være til skade for os. Vi har ikke nogen ideologi at støtte os til længere. Vi ved ikke, hvad vi tror på. Før forestillede vi os, at vi troede på en eller anden version af den amerikanske drøm. Det gjaldt om at liberalisere, åbne op, skabe vækst. Men så fik I jeres krise. Vi kan selvfølgelig sige, at den beviser vores styrke. Men efter hvilket mønster skal vi nu orientere os?«
Hvad vil Kina?
Denne angst forstærkes af Kinas igangværende politiske overgang: Inden for to år vil hele den kinesiske topledelse blive udskiftet. Det vil indebære, at for første gang vil præsidenten og premierministeren være personer, som ikke har haft personlig kontakt med eller er blevet velsignet af Deng Xiaoping, det moderne Kinas arkitekt. Det kan få omfattende konsekvenser. Kina er nu en stor magt, som taler med international vægt og kræver at blive mødt med tilsvarende respekt. Men ud over at beskytte sine snævre interesser, ser regimet stadig ud til at være i tvivl om, hvad det vil på den internationale scene. Hvad er dets overordnede udenrigspolitiske målsætninger? Er Kina forbundsfælle til USA eller dets rival? Hvilken ny slags verden ønsker det at være med til at skabe?
Kina er på vej ind i en ny æra, men ideologisk og operationelt synes det at være dårligt rustet til det. Dette kan også forklare, hvorfor Beijing har været tøvende og fodslæbende i forhold til nuklear ikke-spredning, Nordkorea og Iran. Nej, Kina er langt mindre arrogant, end det er ambivalent - noget USA selv kender til fra sin egen tidlige historie som gryende supermagt.
© Newsweek og Information
Oversat af Niels Ivar Larsen

