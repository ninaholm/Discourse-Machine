Vækstens storhedstid er forbi
Siden 1960erne er væksten stødt ind i accelererende grænser og modstand


Det er en udbredt myte, at vi efter krisen i 1970erne har oplevet en ny historisk højkonjunktur, der så er blevet afløst af en ny krise i de seneste år. Faktisk har der været en klar tendens til faldende vækst lige siden 1960erne. Denne tendens gælder især i de rige lande, men også globalt. Danmark er et af de lande, hvor tendensen har været meget markant. Hvert årti efter 1960erne har haft en lavere vækst end årtiet før. Den eneste undtagelse er 1990erne. Men væksten i dette årti byggede på økonomiske bobler.It-boblen bristede i 2000, hvilket førte til næsten nulvækst i de følgende tre år. Herefter voksede en større aktieboble frem. Boligboblen svulmede op gennem hele perioden og accelererende i 2004. Da disse bobler bristede samtidigt, oplevede vi et historisk fald i BNP, hvilket indebærer, at der som årligt gennemsnit har været næsten nulvækst i 00erne.Voksende udstødningDen faldende vækst skyldes accelererende grænser og modstand. Der er både naturlige og menneskelige grænser. I forlængelse heraf er der tale om bevidst modstand, som vokser sideløbende med væksten.Kapitalismen kommer i krise, hvis ikke der konstant er vækst på over 2 procent. Vækst måles som den procentvise stigning i BNP i forhold til året før. For at opretholde en høj vækst skal den absolutte forøgelse af BNP altså hele tiden bankes i vejret. Når BNP er femdoblet, som det mindst er sket i de rige lande siden Anden Verdenskrig, så svarer en vækst på tre pct. til en vækst på 15 pct. i forhold til niveauet lige efter Anden Verdenskrig. Det bliver simpelthen sværere og sværere at presse citronen yderligere. Når et samfund er fattigt og der er rigelige resurser, kan kapitalen generere høj vækst. Men denne situation varer ikke ved. Resurserne bliver slidt ned, og der opstår mangel på forbrugs- og arbejdskraft.Efterkrigstidens vækst skyldes industrialiseringen, kvindernes indtog på arbejdsmarkedet og masseforbruget. Der er sket store effektiviseringer gennem materiel og social teknologi  og så er resurseforbruget vokset. Udviklingen er ikke gået i stå, men end ikke computere, mobiltelefoner, stigende uddannelsesniveau og mere fleksible virksomheder med selvstyrende teams kan udvirke mirakler.Siden 1970erne har der også i stigende grad været mangel på arbejdskraft i Danmark. Mennesker er der nok af, men udstødningen fra arbejdsmarkedet er vokset kraftigt. De konstant opskruede krav til effektivitet og omstillingsevne har efterladt omkring 800.000 mennesker permanent uden arbejde. Manglen på arbejdskraft spiller altså sammen med udstødning af en stor befolkningsgruppe. De er uinteressante som arbejdskraft for kapitalismen. Da deres offentlige ydelser konsekvent sakker bagud i forhold til velstandsudviklingen, kan de heller ikke skabe vækst gennem forbruget. Det er heller ikke stimulerende for forbruget, at ydelserne til arbejdsløse også konsekvent bliver udhulet. Her må lønmodtagerne også skabe væksten.ForbrugsfestForbruget vokser normalt, men der opstår alligevel en vis mathed, når større forbrug handler om luksus og for det store flertal af befolkningen ikke kommer ud af den blå luft, men forudsætter, at der arbejdes mere og/eller hårdere. Derfor stagnerer forbruget i takt med, at folk oplever grænser i arbejdslivet. Fri tid og overskud til aktiviteter udenfor arbejdslivet får højere social værdi og kommer sideløbende under pres, da arbejdet bliver grænseløst og kræver, at vi involverer os med liv og sjæl, hvilket tærer stærkt på vores fysiske og psykiske resurser. Brede grupper oplever nedslidning, stress og depressioner i forbindelse med arbejdet.Faktisk er det kun de enorme arbejdsfri gevinster, der har skabt forbrugsfesten frem til 2006. På ti år voksede friværdierne og aktieformuerne med et beløb, der overstiger BNP. Samtidig er der givet skattelettelser for 223 mia. kr. i perioden 2002-2010. Forbrugsvæksten har samtidig skabt en beskæftigelsesboble med tilhørende høje lønstigninger, der har virket i samme retning. Men nu er alle boblerne bristede. Boligpriserne, aktiekurserne, forbruget og beskæftigelsen er faldet brat. Skatteboblen er også bristet nu, hvor skattelettelserne efterlader et kæmpemæssigt statsunderskud.Der er en hektisk jagt på ny vækst blandt økonomer, politikere og erhvervsfolk, men alt tyder på, at kapitalismens fremtid byder på tiltagende stagnation, kriser og degeneration. Klimaforandringerne illustrerer denne problematik på globalt plan og viser samtidig, at grænserne for væksten er tæt vævet sammen og kommer til udtryk gennem voksende modstand.Peter Nielsen er ph.d. og lektor i politisk økonomi på RUC
