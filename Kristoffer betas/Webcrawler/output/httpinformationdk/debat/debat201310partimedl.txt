Partimedlemmer klapper i og klapper
Kald dem naive, men partimedlemmer, der møder op til landsmøder, foretrækker nu engang at klappe ad sig selv


 
	I foråret var det Liberal Alliance, SF og Enhedslisten. Her i efteråret har det foreløbig været Dansk Folkeparti, Radikale Venstre og Socialdemokraterne. Og denne weekend mødes 1.500 medlemmer af Venstre så i Odense Kongrescenter til årets sidste af slagsen: Kongres, landsråd, års- eller landmøde – hvad partierne nu kalder begivenheden (Venstre bruger sidstnævnte betegnelse).

	Selv om disse begivenheder – vel bortset fra Enhedslistens årsmøde – for længst er ophørt med at være politiske workshops, og i dag mere handler om markedsføring end medlemsdemokrati, er det stadig her, man fornemmer et partis Zeitgeist. Medlemmernes forhåbninger og frygt for partiets fremtid. Og ikke mindst deres selvopholdelsesdrift.

	Én ting holder aldrig op med at overraske mig: Lige meget hvor dårligt det går for et parti, rejser størsteparten af medlemmerne sig og klapper af formanden både ved begyndelsen og slutningen af mødet. Og når de efter dennes beretning om lørdagen driver ud af hallen, siger de opmuntrende til hinanden, at det var en god tale. Ja, det var! Nu går det fremad!

	Der er selvfølgelig dem, som stemmer med røven, som man siger i bevægelsen, ved at blive siddende. Der er de anonyme folketingsmedlemmer, ministre eller lokalpolitikere, som uden for mødesalen har svært ved at istemme jubelen. Og ansatte, som under festen lørdag aften erkender, at valget nok er tabt.

	Men det hænder, at et lettere forurettet menigt medlem uopfordret henvender sig med beskeden: I journalister prøver at skabe splid, hvor der ikke er nogen; krise, hvor der ikke er nogen; manglende opbakning til formanden, hvor den findes. Det er pressens skyld, hvis det går dårligt i meningsmålingerne.

	Noget om snakken er der.

	Sidste søndag besluttede en af mine kolleger i Socialdemokraternes presserum i Aalborg Kongres- og Kulturcenter i sidste øjeblik at kigge en ekstra gang på sin ellers forholdsvis positive anmeldelse af kongressen, efter at en anden havde læst den. Hans lakoniske kommentar til artiklen lød: »Ja, det er meget godt. Men i morgen står de jo stadig i lort til halsen«.

	Hvilket han havde ret i.

	Men nogle af de mest skeptiske vurderinger af forløbet ved den socialdemokratiske kongres kommer nu fra kommentatorer og eksperter, som faktisk ikke selv var tilstede i Aalborg Kongres- og Kulturcenter (ingen nævnt, ingen glemt), men fulgte slagets gang i radio og fjernsyn, på nettet eller i aviserne.

	En skepsis, som skyldes, at journalister ved, at spontaniteten kan være planlagt helt ned på klokkeslættet, hvilket har fået nogle til at tvivle på, om Helle Thorning-Schmidts tårer nu også var ægte. For os som var i Aalborg Kongrescenter, er der nu ingen tvivl (statsministeren har selv forklaret, at hun »har let til tårer«).

	Når det drejer sig om nutidens landsmøder, er det dog på sin plads at være skeptisk.

	Da Lene Espersen blev valgt som formand for Konservative på landsrådet i 2008 i Bella Center, var alt da også planlagt ned til mindste detalje i den drejebog som tv-stationerne forinden fik udleveret, så de kunne have kameraerne på plads. Hvordan salen skulle bryde ud i klapsalver. Hvordan den nye partiformand på vej op på scenen skulle tage sin mand og mor med. Og hvordan konfettirørerne skulle affyres for anden gang. Den eneste afvigelse fra planen var, at moderen blev erstattet af den nyvalgte partiformands to børn på scenen, hvilket hun udlagde som en overraskelse.

	»Det var slet ikke meningen, at de skulle med på scenen. Jeg troede, at de var alt for generte til det, men det ville de,« forklarede Lene Espersen. Lige indtil det blev afsløret, at der i den første udgave af drejebogen stod: »På vejen op på scenen tager hun sin mand Danny Feltmann Espersen med op på scenen, sammen med deres to drenge. DVC-kameraer følger Lene Espersen under hele forløbet.«

	Men hvad mange ikke indser er, at når de menige kongresdeltagere først har besluttet sig for at tage af sted, er det i hvert fald ikke dem, som ødelægger den gode stemning. Hvis det er skuespil, har de i hvert fald ikke tænkt sig at afsløre det. Så når de klapper, klapper de lige så meget af sig selv. Derfor bliver partiformænd væltet ved paladsrevolutioner og ikke revolutioner.

Kim Kristensen er journalist ved Informations Christiansborgredaktion

