Landtyveri er nykolonialisme



 Siden 2001 er et areal 100 gange større end Danmarks landbrugsareal blevet opkøbt primært i fattige udviklingslande i det, der er blevet kaldt the scramble for land. Navnet er inspireret af fordelingen af afrikansk land til koloniseringsperioden 1880-1912, der senere skulle blive kendt som the scramble for Africa.
Det er et passende navn, idet store dele af landenes naturressourcer ender på få, primært udenlandske hænder, som i de fleste tilfælde har købt dem for en slik, eller tilmed fået det foræret, af svage, korrupte regeringer.
Ligesom under kolonialismen bliver de lokale, fattige folk smidt væk fra deres jorder, ofte uden rimelig kompensation. Den øgede velstand og udvikling, der loves at følge med de udenlandske virksomheders og staters køb, mærkes kun af de få.
Som under kolonialismen bliver varerne primært eksporteret, hvilket i et land som Etiopien, der har udlejet eller solgt ca. 700.000 hektar — mere end en fjerdedel af Danmarks landbrugsareal — truer med at øge hungersnøden.
Fødevarerne eksporteres hovedsageligt som primære produkter, dvs. uden at tilføre samfundene værdi, og dertil kommer, at de monokulturelle, intensive landbrug ødelægger biodiversiteten og jordbunden, samt nedbryder vandressourcerne på længere sigt.
Retningslinjer udskudt
I slutningen af oktober skulle en konference under FN i Rom have udfærdiget frivillige retningslinjer for virksomheder og stater i forhold til køb af land, men beslutningen er udskudt til 2012. Hvad værre er, de berørte befolkninger har praktisk taget været udelukket fra processen.
I den forbindelse må det understreges, at retningslinjer ikke kan anskues som andet end en kortsigtet løsning.
Der vil altid være nogen, der sætter monetære behov over menneskelige. Den eneste langsigtede måde at løse landproblematikken på vil være at sikre de fattige lokalsamfund formelle rettigheder over det land, de har dyrket i generationer.
Derfor opfordrer vi i Afrika Kontakt på det kraftigste den nye danske regering til at gøre en forskel, når konferencen om landtyveri begynder igen næste år, og støtte en FN-ledet proces, der tager hensyn til de fattiges rettigheder.
 
Kasper Johansen, Afrika Kontakt

