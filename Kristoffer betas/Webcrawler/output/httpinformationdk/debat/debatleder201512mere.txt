Mere end en ’teknikalitet’
LEDER


 Det har været svært selv på det uendelige internet at finde en udenlandsk optaktsartikel om den danske folkeafstemning. De få, der blev skrevet, har kategoriseret afstemningen som en intern dansk diskussion om »en teknikalitet«.
Sådan er det ikke længere. Med danskerne nej er de udenlandske medier vågnet op. For selv om det på sin vis er rigtigt, at resultatet stort set kun vil få konsekvenser for Danmark selv, så er det alligevel ikke hele sandheden.
Det danske nej kan og bør nemlig læses ind i en større fortælling om det kriseramte EU; om den tillidskrise mellem de europæiske borgere og Bruxelles, der er opstået i de seneste år.
Et af de første tegn på tillidskrisen kom med resultaterne af europaparlamentsvalget i maj 2014, hvor populistiske partier vandt omkring 25 procent af mandaterne.
Resultatet var kulminationen på flere års finans- og eurokrise. Det var gået op for europæerne, at euroens arkitekter havde været fuldt ud klare over, at valutasamarbejdet ikke var fuldendt, men blot havde satset på, at lysten til øget politisk integration ville komme i takt med, at behovet opstod.
Men det opstod ikke. Og EU’s økonomisk ulogiske krisestyring har kun svækket tilliden.
EU opfattes nu af mange som årsagen til problemerne frem for som løsningen; en opfattelse der er blevet styrket af det seneste års flygtningekrise, hvor et andet EU-system – Schengen-samarbejdet – såvel som EU’s fælles asylpolitik, er brudt sammen for øjnene af europæerne.
Som i eurokrisen har mangel på realitetssans og solidaritet betyder, at man har gennemtvunget løsninger, som har skabt vrede i flere medlemslande. Begge kriser har resulteret i splid og polarisering på kryds og tværs af EU. Mellem Syd og Nord, Øst og Vest, mellem nye og gamle samt rige og fattige lande.
Mange borgere såvel som politikere har reageret på kaosset og det deprimerende fremtidsperspektiv ved at vende blikket indad. De europæiske lederes fokus er ikke længere på det store perspektiv: Hvordan et stærkt, forenet og solidarisk Europa kan sikre alle større sikkerhed, velstand og modstandskraft imod globaliseringens negative sider. I stedet handler det nu om, hvordan det enkelte land bedst sikrer, at det får mest muligt ud af samarbejdet til lavest mulig pris.
Den tankegang prægede den britiske beslutning om at vælge den tilvalgsordning, Danmark netop har afvist: ’Vi vælger kun det, der er i vores nationale interesse,’ lovede de britiske politikere deres borgere.
På samme måde synes flere af de nyere medlemslande under flygtningekrisen at have glemt, at EU-medlemskabet ikke kun handler om at modtage, men også at give; at solidaritet går begge veje.
I lyset af denne udvikling er Danmarks nej blot endnu et sådant eksempel på, at mistilliden til systemet har overtrumfet troen på, at vi er bedre stillet med mere EU.
Danmarks begrænsede størrelse betyder, at samarbejdet nok skal overleve det danske nej. Men de europæiske politikere bør alligevel tage det dybt alvorligt. Dels fordi det er en del af en større tendens, dels fordi det utvivlsomt vil påvirke den for EU-projektet langt mere alvorlige folkeafstemning i Storbritannien, som skal finde sted inden udgangen af 2017.
Brexit-brigaden har utvivlsomt fået et boost af det danske nej. Får Danmark forhandlet en parallelaftale om Europol på plads, vil det blive fremhævet som et eksempel på, at det kan lade sig gøre at vælge og vrage og skabe præcis det europæiske samarbejde, det enkelte land kunne ønske sig. Spreder den idé sig yderligere, vil der hurtigt ikke være noget EU tilbage.
Proeuropæiske politikere må erkende, at EU har begået en række alvorlige fejl i de seneste år, og at tillidskrisen helt og aldeles er dets egen skyld. EU har ganske enkelt ikke gjort sig fortjent til folkets tillid.
Det bliver ikke let at rette op de konkrete fejlstrukturer; ej heller at genvinde tilliden. Ikke desto mindre bør det nu være politikernes topprioritet. Det kan kun ske, hvis de igen begynder at forklare borgerne det store perspektiv med EU-samarbejdet – hvorfor det er i de enkelte landes interesse at stå sammen – og ikke mindst skrotter den nationalistiske krejlerretorik, der er deres håbløse svar på populisternes succes.

