Frigør pædagogikken



 Hvad er der i vejen med pædagoguddannelsen? Er det underviserne på pædagoguddannelserne i Danmarks skyld, at vi som studerende ikke får feedback, at der ikke er tid til fordybelse og spontanitet, og at de studerende på grund af for få undervisningstimer er tvunget til at skabe deres faglighed alene? Nej.
Det er et resultat af den nye pædagoguddannelse og i særdeleshed indtoget af den neoliberale tankegang om uddannelse. Når der i den nye bekendtgørelse står, at vi som pædagoger skal arbejde med innovation, entreprenørskab og matematik, er det en nødvendighed at tage affære. Blot fordi politikerne ikke kan måle og veje vigtigheden af relationer, individudvikling, omsorg og nærvær betyder det ikke, at det ikke er væsentligt i vores uddannelse.
Fokus på test, prøver, eksamener, kompetencemål og arbejdsmarkedstilpasning i stedet for dannelse har fatale konsekvenser. Giver det mening at have flere test og eksamener på bekostning af grundundervisningen? Nej.
Det vil resultere i vores største frygt: at pædagogfaget udvikler sig til et serviceorgan, der i stedet for at beskytte, motivere og udvikle brugerne, producerer menneskelige eksportvarer til konkurrencesamfundet. Vi bliver ikke bedre pædagoger af konstant at blive testet.
Vi skal holde bastionen og kræve, at vi, de pædagogstuderende og vores undervisere, i fællesskab får mulighed for både økonomisk og ideologisk at skabe en uddannelse med tid til diskussion, refleksion, fordybelse og mangfoldighed.
Topstyring
Lad os gøre det helt klart, at forskellighed er en styrke i det pædagogiske fag. Opbygningen af pædagoguddannelsen, som den ser ud nu, hælder mere mod tilpasning end opfordring til selvindsigt og ansvarstagen. Vi er som pædagogstuderende afhængige af vores undervisere for at blive kompetente pædagoger. De skal have rammerne til at undervise forskelligartet, så sæt ikke deres forberedelsestid og faglige integritet over styr. Vi har brug for, at vores undervisere kan handle uden topstyret fiksering.
Frigør i stedet pædagogikken, befri os fra facitorienteret tankegang og befri os fra den neoliberale ansvarsfralæggelse – hvor underviserne let bliver skydeskive for kritik på grund af forringelser af pædagoguddannelsen, som de ikke har indført eller på nogen måde kan stilles ansvarlige for.
Trine Lønnee og Mia Rebecca Lund, pædagogstuderende og organiserede i Pædagogstuderendes Landssammenslutning

