Bag den nye humanisme gemmer sig populisme
I sit konstante forsøg på at tilnærme sig og forstå den ansigtsløse folkemasse er den politiske elite fra højre til venstre fanget i en mental dødsspiral. Og magtkritikerne? De er blevet forført til at marginalisere sig selv
Den politiske elite gør sig store anstrengelser for at tilnærme sig og forstå befolkningens sindelag. Særligt nu, hvor enhver søger håndfaste svar på flygtningesituationen og dens afledte sidetemaer som konfiskation af smykker og gruppeovergreb i de europæiske storbyer.


 Overdrivelse fremmer forståelsen, som man siger. Men den modsatte vending er lige så interessant: Forståelse fremmer sommetider overdrivelsen. I Stanley Kubricks film Eyes Wide Shut (1999) tvinges den mandlige hovedperson til at overdrive sin seksuelle nysgerrighed og grænsesøgning i et forsøg på at forstå sin ægteskabelige situation, da han overværer sin hustru berette om en seksuel fantasi, hun engang havde om en fremmed mand.
Det hele ender naturligvis fatalt. Grebet af dyb jalousi begiver ægtemanden sig ud på en hvileløs nattevandring i storbyens gader og bliver i løbet af få timer involveret i den ene bizarre og seksuelt ladede situation efter den næste. Alt sammen for at slippe af med uroen, som imidlertid kun stiger i styrke, desto mere han forsøger at begribe konsekvenserne af hustruens fantasi.
Han overdriver med andre ord sin seksuelle drift som en direkte konsekvens af forsøget på at forstå, hvorfor hustruen aldrig udlevede sin fantasi om den fremmede. Denne mærkelige jagt på forståelse for det uforståelige, der fører til overdrevne handlinger, karakteriserer på mange måder den situation, dansk politik befinder sig i lige nu: Fra venstre til højre ser vi, hvordan den politiske elite gør sig store anstrengelser for at tilnærme sig og forstå befolkningens sindelag.
Læs også: Er vi danskere virkelig sådan? 
Særligt nu, hvor enhver søger håndfaste svar på flygtningesituationen og dens afledte sidetemaer om konfiskation af smykker, gruppeovergreb i de europæiske storbyer og så videre.
Man bør her bemærke, hvordan den politiske opmærksomhed rettes direkte mod den latente aggressivitet, der florerer i befolkningens ufuldbyrdede fantasier om det radikalt fremmede – nemlig flygtningene. Den desperate bestræbelse på at forstå, hvad befolkningen muligvis eller muligvis ikke fantaserer om, er en mental dødsspiral, magen til den, vi overværer i Eyes Wide Shut: Vores politikere lokker hinanden ind i en endeløs række af situationsafstemte løsningsforslag, der aldrig rigtig får greb om sagen i sin grundsubstans:
Hvad er det, ’befolkningen’ i realiteten ønsker?
Geografisk nærværende
Jagten på de dybere lag i befolkningens uartikulerede ønsker ligner og efterligner, hvad vi traditionelt har forstået som hensynet til fællesmenneskelige anliggender. Problemet er bare, at denne forståelse for folket i en vis udstrækning har ført til en overdrevet form for humanisme: Den politiske interesse for offentlighedens indestængte fantasier om det radikalt fremmede udtrykker sig i dag som en rastløs omsorg for nationens populus – den ansigtsløse folkemasse, som synes udfordret eller ligefrem truet af de tilrejsende flygtninge.
Læs også: Latteren må ikke blive frikadellekrigens første offer
Det giver naturligvis medvind til populismen: den ideologiske beskyttelse af folkets øjeblikkelige krav på social tryghed, sikkerhed, frihed og forbrug. Sådanne krav lader sig ganske belejligt adressere gennem velfærdsdiskursen, ytringsdiskursen, islamkritikken og antiterrordiskursen. Disse taleformer tilbyder folket en geografisk nærværende version af humanismen, som bekymrer sig direkte om folkets konkrete hverdagsbehov.
Ny kampplads
Her skiller vandene. Tilsyneladende er venstrefløjens stærkeste våben mod højrefløjens aktuelle retorik over for flygtningene at erklære retorikken for beslægtet med den fascistiske og nazistiske propaganda. Højrefløjens modsvar er at erklære venstrefløjen for historisk uvidende, derved at parallellen erklæres for historisk uvederhæftig. Det virkelige problem er, at kamparenaen ikke længere befinder sig det sted, hvor humanismen befandt sig i det 20. århundrede. Nemlig som en tænkning, der i et og alt stillede sig i markant opposition til kulturimperialismen, kapitalismen og markedskræfterne.
I dag er humanismen snarere annekteret af sine oppositionelle højrefløjskræfter, blot med den justering, at humanisme altså er ensbetydende med det brede politiske incitament til at tilgodese nationalbefolkningens behov.
Vi står derfor med det ejendommelige paradoks, at fænomenet populistisk humanisme formentlig er den eneste tilbageblevne politiske ideologi, der kan mobilisere vælgermasserne i stor skala og derfor må og skal benyttes af alle politiske partier. Derfor er det afgørende spørgsmål formentlig slet ikke, hvordan den siddende regering og/eller det yderste højre har foretaget sit navnkundige ’værdiskred’, men hvad der mon er årsagen til, at den humanistiske tænkning ikke har kunnet modarbejde populismen.
Tavs og distanceret
Populismen bekymrer sig om det øjeblikkelige. Derfor er dens fremmeste opgave at øve kritik af magtkritikerne og deres utrættelige genrejsning af den historiske bevidsthed om tidligere tiders magtmisbrug og magtfuldkommenhed.
Læs også: Venstrefløjen skal ikke være for fin til flæskesteg
Men populismens angreb på magtkritikerne er mere intellektuelt tilrettelagt, end selve magtkritikken lader os ane. For populismens angreb er altid formet som forførelse; ikke kun af masserne, men også af magtkritikerne selv.
Populisterne ved, at jo mere de forsimpler deres samtidsdiagnose til få prægnante ’sandheder’, desto mere vil det forføre magtkritikerne til at mobilisere deres bedreviden (det vil sige kritiske historiebevidsthed) og med denne hævde deres selvagtelse i endnu højere grad end anklagen om deres ’bedreviden’ (det vil sige hovmodighed) plæderer i udgangspunktet.
For ikke at tabe ansigt som aktører, der gennemskuer populismen, må og skal magtkritikerne erklære populismen for usmagelig. Det gøres bedst ved at forholde sig tavs og distanceret til populismens forvrøvlede samtidsdiagnostik. Men derved forøger magtkritikerne selv den sociale afstand til det folk, de så brændende ønsker at komme til undsætning med magtkritik. Og den sociale distance er katastrofal, for folket lærer intet af de lærdes (oplyste, ophøjede) tavshed.
Magtfuldkommenheden
Omtrent således lykkes populismen med at forføre magtkritikerne til at marginalisere sig selv og deres historiebevidste humanisme. Begge ender som den egentlige provinsielle (utidige) tankegang i randområdet af de populære velfærds- og velstandsdiskurser, der kerer sig om folket her og nu. Det fortæller os, at populismen formentlig opnår sin største styrke, når den forfører størstedelen af sine kritiske modstandere til bevidst at holde sig fra at bekæmpe folkeforførelsen. For da tvinges magtkritikerne til at optræde nøjagtigt lige så opportunistisk som populisterne beskyldes for at være.
I denne situation kollapser også den klassiske humanisme: Befolkningen efterlades jo i den tro, at den populistiske humanisme faktisk er historiebevidst, for den står mere eller mindre uimodsagt tilbage som den eneste tænkning, der reelt adresserer de fortidige, nutidige og fremtidige trusler, der måtte hindre folket i at forfølge sine hverdagsbehov.
Det egentlige værdiskred, der burde optage os, ligger derfor ikke hos de politiske partier. Det ligger snarere hos den mængde intellektuelle, der af frygt for populismens angreb helt eller delvist frasiger sig ansvaret for at tale sammen med folket og hellere vil reservere den historiebevidste humanisme til virkelig katastrofiske begivenheder, man dårligt ænser allerede er oprundet.
Måske er det ligefrem magtkritikkens magtfuldkommenhed, der reelt dømmer folket til den skæbne kun at have sin korttidshukommelse og kulturspecifikke forståelse af humanismen at falde tilbage på.
Michael Dupont er ph.d. i antropologi fra Aarhus Universitet

