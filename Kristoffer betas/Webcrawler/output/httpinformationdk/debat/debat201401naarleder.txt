Når leder og kronik støder sammen
Og om ikke sød musik så dog sand dialog opstår – i gårsdagens avis


 
	Måske er det kun et tilfælde, at gårsdagens kronik så udtrykkeligt svarer på gårsdagens lederspørgsmål. Men selv om det bare er så, gælder det om at gribe dagen, mens tid er.

	Lederen slutter: »Yasuni-visionen (i Ecuador, el.) handler om tilbageholdenhed, om bevaring og skånsomhed, om at brænde mindre fossilt brændstof af, om at skrue ned. Mens GGGI (noget med Lars Løkke Rasmussen, el.) er baseret på det forførende, uunderbyggede løfte om, at verden kan reddes gennem et tryllemiddel ved navn grøn vækst, der fortsætter profiteskaleringen, lader os alle producere, forbruge og æde endnu mere, men blot tryller væksten grøn undervejs. Forskellen består i ikke-handling mod handling.« Men resultatet blev, at Yasuni-initiativet slog fejl. »Hvilket rejser spørgsmålet, om det virkelig er sandt, at kun handling skal belønnes? Om det overhovedet kan kaldes handling at være så hypnotiseret af at udvikle, omdanne, udgrave, indvinde og producere, at vi har mistet evnen til at bevare, om så det gælder livet?«

	Kronikken svarer: »Det moderne kategoriske imperativ og menneskesyn lyder: Får du ikke det maksimale ud af dit liv, berøver du fællesskabet værdier. Du skal arbejde 45-50 år på fuld tid i det job, som dine evner rækker til, og som du hurtigst muligt må lære at komme til at bestride. Det underliggende credo er: Det underperformende menneske ødelægger samfundets sammenhængskraft og er en utilgivelig snylter. Det er i statens og præstationssamfundets tjeneste, hvis alle egeninteresserne lægges sammen til en fælles konkurrencekraft«.

	Fagre nye verden

	Altså: Er det moderne (og post-moderne for ikke at tale om postposthosthost-moderne) menneske så hypnotiseret af at udvikle, omdanne, udgrave, indvinde og producere, at det hellere vil miste dets helt elementære naturgrundlag og livet end opgive sin grænseløse økonomiske vækst i naturforbrug og sine ubegrænsede investeringer i naturbeherskelse? Ja, for »samtiden har fået en til selvophidselse grænsende smag for og udbredt vilje til ’tidlig indsats’, som kronikken konstaterer.

	»Allerede i vuggestuer og børnehaver må dygtige pædagoger lære at spotte, hvem der bliver fremtidens problembørn. Det er dyrt at overse en kommende taber, der falder under radaren. Ved hjælp af lege-, sprog- og hjernescanninger kan det både testes, om børnene præsterer det alderssvarende og det bedste, de individuelt kan formå. Der må sættes forpligtende standarder for udvikling af de motoriske, kognitive, sociale og sproglige egenskaber, men også imple- menteres differentieringer, så de kloge børn ikke kommer til at kede sig unødigt. Talentpolitikken begynder allerede i blealderen«.

	Debattørerne på supplerer på information.dk: Kronikøren »glemte mulighederne for at begynde at måle allerede in vitro«. (...) »Hans (i øvrigt klare) artikel mangler fuldstændigt at inddrage de medicinske landvindinger i udviklingen af de kognitive kompetencer. Staten bør stimulere til videnskabelige, målrettede forsøg med anvendelse af allerede eksisterende ’medicinske specialiteter’ og til at den forskningsbaserede internationale medicinalindustri allokerer kapital til udvikling af nye molekyler, der i organiseret samvirke med den af kronikøren skitserede pædagogiske indsats kan forøge hjernekapaciteten markant«.

	Fagre nye verden – som i øvrigt allerede begyndte at blive gammel, da det moderne fremskridtsprojekt – senest i slutningen af det 18. århundrede – i højreorienterede, centrumorienterede og venstreorienterede udgaver for alvor tog fart. Nu for tiden herhjemme ansporet og anført af en såkaldt rød-grøn regering, der skal have vuggestuer omdannet til lektiecafeer og de universitetsstuderende ud på det private, understreget: Private, arbejdsmarked, før de knap er påført studenterhuerne. Alt sammen for at tilfredsstille det umættelige, hypnotiske behov for at udvikle, omdanne, udgrave, indvinde og producere.

	Det er jo livets mening. Det eneste, det har nu om stunder, hvad enten regeringen er sort, blå, rød eller grøn.

	En grum joke?

	»Den artikel må da være en stor grum joke!« udbryder en af Informations netdebattører fortvivlet forhåbningsfuldt i tråden efter kronikken.

	»Lotte er Gud«, lyder den første apoteose i tråden efter lederen.

	Og kender man blot sporadisk kronikøren, Steen Nepper Larsen, lektor ved Aarhus Universitets Institut for Uddannelse og Pædagogik (DPU), kan ingen nok være i tvivl om det ’jokede’, men slet ikke om det grumme ved hans – tilfældige, og dog så sigende – svar på lederen.

	Og er Informations lederskribent, Lotte Folke Kaarsholm, måske ikke – helt – Gud, kan lederen jo godt være guddommelig.

	Herefter er kun at takke for tråden efter seneste Frie Ord på hjemmesiden. Da en tv-transmitteret offentlig høring om den virkelighed, som også gårsdagens leder og kronik så dramatisk fremstiller, blev foreslået. Og om den slags ikke længere lader sig gøre på grund af public services skræk for den velinformerede hob? Eller om tv-kanalerne tværtimod er bange for at skræmme seerne væk med netop – virkeligheden?

	Gode spørgsmål, som nok kan give anledning til både ledere og kronikker. Plus netdebat.

