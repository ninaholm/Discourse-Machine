Mellem sund debat og paranoia



 "Når man ser verden igennem det her Muhammed-prisme, ser man dem mod os. Så befinder vi os i en konstant kamp mellem to civilisationer, og vi er under en konstant trussel."
Kommentator Niels Krause-Kjær
FOR ET PAR år siden bad et dansk tidsskrift en svensk kulturredaktør om at anmelde debatniveauet i den danske dagspresse. Svenskerens konklusion var ikke overraskende, at den danske offentlighed var besat af islam og islamkritik, mens medierne blev kritiseret for kun at bære ved til bålet, enten fordi de faldt over hinanden for at være med i hylekoret, eller fordi de undlod at gøre noget og dermed vendte ryggen til det, som svenskeren så som et åbenlyst angreb på en minoritet. Medierne gjorde ikke tilstrækkeligt, mente han, for at korrigere debatniveauet og debattonen. Kulturredaktøren diskuterede derefter med sig selv, hvilken strategi der var værst uden egentlig at nå frem til anden konklusion end, at det hele var for meget. 
Den slags anmeldelser udefra - især af en svensker, ville nogen sikkert mene - er aldrig sjove. Nu skal det siges, at anmelderiet foregik i efteråret 2006, mens der stadig var særdeles meget liv i Muhammed-krisen, så derfor var der også særdeles meget liv i debatten om islam og især islamismens forhold til frihedsrettigheder.
MEN INDRØMMES SKAL det, at islam fylder og har fyldt ekstremt meget i den hjemlige debat det sidste årti. Det er langt fra rigtigt, når Lars Hede-gaard i dagens avis hævder, at det hele begyndte, da han for fem år siden tog bladet fra munden i en debatbog og satte islam på den offentlige dagsorden. Det begyndte længe før med en artikelserie i Ekstra Bladet og er siden gået sin ujævne gang med svingende styrke. Men rigtigt er det, at proppen for alvor røg af i begyndelsen af århundredet, da de politiske vinde vendte og det stuerene blev omdefineret, og det, som Hedegaard kalder tabuet, blev brudt. Andre vil måske vælge at kalde den forandring, som debatniveauet oplevede, noget andet og mindre pænt. I hvert fald er der opstået en vis manisk skingerhed i visse kredse, som, hvis man ikke vidste bedre, kunne give folk det indtryk, at landet er besat. Det er trods alt ikke tilfældet.
På sin vis har det været befriende, at det i Danmark - i modsætning til i det svenske - anderledes direkte har været muligt at diskutere kulturforskelle og problemer med integration. Den voksende muslimske tilstedeværelse i Danmark de seneste årtier udgør en af de største forandringer af det danske samfundsbillede nogensinde, og hvis ikke det diskuteres, begår man en stor fejl. Det var erkendelsen i slutningen af 1990'erne, da de problemer, som der vitterligt var, blev synlige. Derfor har det været sundt at diskutere fænomener som halalkød i børnehaver, badeforhæng, forskelle på kønnene og religionens plads i det offentlige rum. Det har været nødvendigt at lægge afstand til andre og mere afskyvækkende fænomener som æresdrab, tvangsægteskaber, angreb på ytringsfrihed og truende adfærd fra fundamentalistiske organisationer, som har benyttet deres grundlovssikrede ytringsfrihed til at kræve den afskaffet. Eksempelvis da stærke kræfter krævede, at Jyllands-Posten trak sine Muhammed-tegninger tilbage og undskyldte over for den muslimske verden.
DER ER GOD GRUND til at være på vagt over for radikaliseret islams fremfærd globalt og her i Danmark. I den forstand er der grund til at betragte de yderligtgående islamister med samme alvor, som man tidligere betragtede nazismen og dermed også lægge afstand til den med samme styrke.
Men når man efterhånden må give Niels Krause-Kjær ret i, at pladen for længe har kørt i den samme rille, skyldes det, at den er blevet monopoliseret af Lars Hedegaard og konsorter, som ikke bare bilder sig ind fra morgen til aften, at verden ikke handler om andet. Men også betragter sig selv som et forfulgt mindretal, der kæmper en ensom kamp truet på deres ytringsfrihed, mens hovedparten af den danske offentlighed apologetisk gemmer sig bag de kulturalistiske argumenter og ikke ser faren og sandheden. Intet kunne være mere forkert. Dels har et folketingsflertal og et ændret debatklima de sidste syv året givet nærmest frit spil i debatten. Dels er der ingen i den offentlige debat, som kunne finde på at forsvare fundamentalismen - ikke engang Tøger Seidenfaden, selv om han ofte anklages for det. 
Men der er sket det, som ofte sker i lange og antændte debatter, at de monopoliseres af ekstremisterne i to lejre, som lever af gensidige aversioner. Og er man så ikke enig, skydes man i skoene, at man er imod ytringsfriheden. Det gør træt og afholder mange af dem, der ved noget om islam og kunne være med til at nuancere forestillinger, fra overhovedet at gide åbne munden, fordi de straks får at vide, at de intet har forestået og desuden er ved at sælge landet. 
Så er der kun den skingre paranoia og de stereotype forestillinger tilbage, og det gavner ikke en debat, som er nødvendig, men er i fare for at ende som parodi. 	 weis

