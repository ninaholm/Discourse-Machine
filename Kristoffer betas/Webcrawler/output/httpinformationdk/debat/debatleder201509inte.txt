Internetetik
LEDER


 Det er primært mennesker og ikke computere, der regulerer indholdet på de sociale medier. Mennesker, som bruger hele deres arbejdsdag på at sidde og kigge på brutale videoer af halshugninger og fra krigszoner. Og som arbejder under stramme tavshedsklausuler. Det fortalte den canadiske forsker i digitale medier Sarah T. Roberts i et interview i fredagens Information.
Trods det ubehagelige arbejde, der er tale om, vil de fleste, som har set en brutal video på internettet ved et uheld, nok være enig med Sarah T. Roberts i, at det ikke er et mål i sig selv, at de sociale medier skal være fuldstændigt uregulerede. For i så fald ville de sociale medier sandsynligvis blive oversvømmet af voldsomme billeder.
Internettets udvikling betyder, at vi i dag er nødt til at forholde os kritisk til en række spørgsmål, bl.a. hvordan de mennesker, som arbejder bag internettets kulisser, bør behandles. Men lige så vigtigt er det, at vi forholder os til de demokratiske problematikker, som også er på spil i forhold til reguleringen af indhold på de sociale medier. For de sociale medier er ikke de superdemokratiske platforme, som de umiddelbart tager sig ud som. De er regulerede af mennesker ansat ved private virksomheder på baggrund af regelsæt defineret af de selvsamme private virksomheder, som ovenikøbet har formået at opretholde en sjælden grad af uigennemsigtighed i forhold til reguleringsprocesserne.
De store sociale medievirksomheder er multinationale. Og den arbejdsstyrke, der sidder og regulerer indholdet på de sociale medier, er spredt ud over hele verden. Derfor er det en international problemstilling, som kræver en international indsats. Den indsats må gerne begynde i Danmark og gerne fra politisk hold. Men som civilsamfund, som brugere af de sociale medier, er vi også nødt til at erkende vores ansvar. Ikke mindst fordi moderatorerne, de sociale mediers skraldemænd, sidder og regulerer indholdet for vores skyld. Men også fordi vi selv – som borgere i et demokratisk samfund som Danmark – har et medansvar for at insistere på den gennemsigtighed, som er afgørende for, at de sociale medier kan komme til at fungere som de demokratiske platforme, de ideelt set kunne være.

