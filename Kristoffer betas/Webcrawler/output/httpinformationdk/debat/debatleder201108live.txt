Livet i skovene
Hvad sker der, hvis et samleje i skovbunden afbrydes af et begravelsesoptog? Skal der være noget, der svarer til forkørselsret?


 NATUREN, DET billige skidt, har ikke haft høj status i Danmark i nyere tid. Folk søger alt andet end skovens dybe, stille ro, men det kan ændre sig. For nylig har en række statsskove åbnet sig for teltovernatninger i spejder- og campingstil, hvilket giver mere liv mellem bøgetræerne. Men ikke nok med det. Snart vil der sandsynligvis også komme mere død i skovene, nemlig begravelser, hvilke også er en slags liv.
En ny undersøgelse fra Megafon for Landsforeningen Liv&Død samt Begravelse Danmark viser nemlig, at overraskende 37 procent af danskerne ikke ønsker sig en traditionel, folkekirkelig begravelse. De fleste af dem efterlyser som alternativ en mere personlig begravelse i Guds frie natur, herunder sågar i egen baghave ligesom Karen Blixen på Rungstedlund. Skovene står øverst på ønskelisten hos mange, en tendens, som også er blevet mere og mere udbredt ved britiske begravelser, hvor kisterne helst skal være biologisk nedbrydelige med gravsten af træ.
Det forståelige og smukke ønske kan næppe i det lange løb negligeres af politikerne og præsterne, hvoraf nogle i forvejen en sjælden gang har ladet sig lokke ud for at foretage en vielse i det grønne. Sangeren Peter Belli var pioner på området, da han i hippietiden giftede sig med sin June.
UNDERSØGELSEN følger lige efter en anden, som Landbrug & Fødevarer af alle lod foretage, og som viste, at en del danskere dyrker sex i naturen. Hele 13 procent af SF's vælgere, men kun to procent af Venstres gør det. Det rejser et helt nyt problem: Hvad sker der, hvis et samleje i skovbunden afbrydes af et begravelsesoptog? Skal der være noget, der svarer til forkørselsret?
Her er oplagt materiale til en ny film, en follow-up til Fire bryllupper og en begravelse, den med Hugh Grant, og Folkekirken kunne passende overveje, om der skal oprettes nogle udflytterkirker, ligesom man har udflytterbørnehaver. Bjørk

