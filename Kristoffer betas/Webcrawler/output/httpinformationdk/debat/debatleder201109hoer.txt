Hør ikke på Obama



 Præsident Barack Obamas tale i Kongressen natten til fredag kunne umiddelbart høres som vand på den mølle, der kværner med vækstpakke på vækstpakke i den danske valgkamp.
Logikken i Obamas jobplan er simpel: Han vil spendere 447 mia. dollar på bl.a. at bygge broer og vedligeholde veje. Det skaber arbejdspladser. Lønnen bruger amerikanerne til forbrug. Forbruget øger private virksomheders produktivitet. Og vupti, så er der gang i den hensygnende økonomi. Smart, ikke?
Herhjemme er valgkampens mange vækstpakker alle baseret på den samme logik og det samme økonomiske reaktionsmønster. Både regeringen og oppositionen vil fremrykke offentlige investeringer, så flere danskere kan få et arbejde, hvor de udbygger motorveje eller renoverer skoler. Desuden vil det være en hjælpende hånd til de mange betrængte håndværksmestre. Men hvad der kan være fornuftigt i USA, er i dette tilfælde ikke løsningen på Danmarks økonomiske trængsler.
Som akut krisestyring kan fremrykning af offentlige investeringer have en vis effekt på bl.a. langtidsledigheden, men løfte os op fra det økonomiske hængedynd kan det ikke.
For i modsætning til USA har Danmark et beskedent hjemmemarked. Konsekvens: I USA vil et stigende privatforbrug skabe stigende omsætning for amerikanske virksomheder. I Danmark vil et stigende privatforbrug til gengæld skabe stigende import af varer fra udlandet, fordi danske virksomheder ikke producerer de varer, danske forbrugere efterspørger. Altså risikerer vi at sende penge ud af landet og dermed forværre den økonomiske krise i anstrengelserne for at løse den.
Så vi skal i dette tilfælde ikke høre på Barack Obama, selv om hans plan umiddelbart lyder ligeså besnærende, som den synes umulig for ham at få igennem Kongressen.
Ved at fortabe sig i detaljerne i de kortsigtede vækstpakker undgår politikerne at besvare valgkampens mest påtrængende spørgsmål:
Hvordan skal vi finansiere og indrette fremtidens danske velfærdssamfund?

