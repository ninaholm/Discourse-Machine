’Man gør det ikke – kun – for pengenes skyld’
Næsten alle sæddonorer donerer af altruistiske årsager. Samtidig spiller den økonomiske kompensation også en rolle for de fleste, lyder det fra direktøren i verdens største sædbank, Cryos


 Selv om den økonomiske kompensation spiller en rolle for langt de fleste sæddonorer, er en større kompensation ikke lig med flere sæddonationer. Det var den erfaring, verdens største sædbank, Cryos, gjorde, da de for nogle år siden fordoblede beløbet pr. donation.
»Vi stod i den situation, at vi havde svært ved at følge med efterspørgslen, så vi spurgte myndighederne om lov til at hæve beløbet fra 250 til 500 kroner i håb om, at det så ville vælte ind med donation. Det fik vi lov til, men vi fik ikke nye donorer, og dem, vi havde, donerede ikke oftere. Det var jo mærkeligt. Så vi satte beløbet ned til det gamle og holdt vejret, for det var jo ikke sikkert, at alle så ville blive ved. Men der skete der heller ikke noget,« fortæller Ole Schou, direktør i Cryos.
Hos Cryos har de lavet flere undersøgelser over folks motiv til at donere sæd. Den første blev lavet i 1992, den næste i 2002, og den seneste i 2012. De to motiver, som går igen i undersøgelserne, er dels det altruistiske motiv og dels det økonomiske.
»Jeg tror, at hvis man vil tegne en kurve over sammenhængen mellem den økonomiske kompensation og antallet af donationer, så ville den stige meget kraftigt i de små beløb, men når den kommer op omkring de 150-200 kroner, vil den stabilisere sig. Så hvis beløbet er under de 200 kroner, gider folk ikke, og hvis vi kommer over, vil det ikke tiltrække så mange flere, for det er ikke for pengenes skyld, man gør det,« siger Ole Schou.
– Men hvis man spørger folk direkte, vil de så ikke altid sige, at de gør det af uselviske grunde for at fremstå bedst muligt?
»Det er et godt spørgsmål, og vi kan ikke svare på det med sikkerhed. Men personligt er jeg ikke i tvivl om, at det altruistiske motiv bestemt er der.«
– Hvorfor er det så nødvendigt at betale en sæddonor, når det ikke er nødvendigt at betale en bloddonor?
»Det ved jeg dybest set ikke, og jeg tror ikke, der er nogen, der ved det. Men man kan forestille sig, at det har noget at gøre med, at når man giver blod, så gør man det for at redde liv, men når man giver sæd, så gør man det for at skabe liv. Det, tror jeg, udgør en væsentlig forskel.«

