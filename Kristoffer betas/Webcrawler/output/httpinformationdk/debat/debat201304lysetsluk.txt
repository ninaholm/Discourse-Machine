Lyset slukkes for nye tamilskandaler
Offentlighedslovens paragraf 24 om ministerbetjening vil rejse en politisk og administrativ tornerosehæk omkring Slotsholmen, som bliver en katastrofe for udviklingen af det danske demokrati


 Så faldt enhver tvivl, der måtte komme regeringen til gode. Det er hverken en svipser eller en finke af panden, når SRSF-regeringen sammen med Venstre og Konservative går til stålet for at begrænse borgernes indsigt i magtapparatets gøren og laden med den nye offentlighedslov.
Ministrene vil kunne kvaje sig i fred. Det står klart efter justitsminister Morten Bødskovs (S) pinlige tv-optræden, hvor han udelukker fremtidig aktindsigt i sager som den om de famøse tab af dagpenge.
Medierne står over for fatale tilbageskridt, når de vil rapportere, hvad der foregår i magtens korridorer. Især vil den lukkede ministerbetjening rejse en politisk og administrativ tornerosehæk omkring Slotsholmen, som bliver en katastrofe for udviklingen af det danske demokrati.
Ministeren disker kun op med fiktive eksempler, så her er to fra det virkelige liv, der viser, hvad åbenhed indebærer.
Forsøg med LSD
I 1983 kom jeg på sporet af en sag, hvor over 400 danske psykiatriske patienter var blevet udsat for ulovlige eksperimenter med stoffet LSD. Det var – og nu lyder det som en knaldroman – led i et gigantisk globalt og hemmeligt CIA-projekt, der skulle teste, hvordan det er muligt at hjernevaske enkelpersoner og hele befolkninger.
I USA fik jeg adgang til mange af CIA’s dokumenter via ’Freedom of Information Act’ – USA’s version af offentlighedsloven. I Danmark var der dengang kun ét smuthul. Med fuldmagter fra tre patienter kunne jeg gå i Indenrigsministeriet og bede om at se patienternes klagesager. Kort fortalt dokumenterede affæren, hvordan danske læger, især på Frederiksberg Hospital, havde ødelagt livet for hundreder af patienter ved at give dem LSD uden deres viden.
Skiftende regeringer, ministre, retslægeråd og domstole havde afvist alle klager. ’Ministerbetjeningens’ refræn var, at lægernes brug af LSD var en behandling, ikke et eksperiment. Det rettede retsvæsenet sig efter, skønt det var åbenlyst usandt.
Affæren vendte først, da jeg kunne bevise, at den ansvarlige overlæge selv beskrev LSD-arbejdet som et eksperiment. Så stemte Folketingets flertal Schlüter-regeringen ned og vedtog en særlov, der gav de overlevende patienter oprejsning og erstatning. Den sag var aldrig blevet afsløret, hvis der ikke havde været partsoffentlighed.
Profeten Ninn-Hansen
Den næste historie er Tamil-sagen. Den gik jeg først ind i, da statsminister Poul Schlüter (K) lagde låg på med sin såkaldte ’Gulvtæppetale’ i april 1989. Jeg tog sagen op, fordi den blev begravet.
Justitsminister Erik Ninn-Hansen (K) fratog en stor gruppe flygtninge fra Sri Lanka deres ret til familiesammenføring i Danmark, og han fik hjælp til at dække over forbrydelsen af højtstående embedsmænd i Justits-, Udenrigs- og Statsministeriet.
Tamil-sagen var i sin kerne én lang, fordækt ministerbetjening. Fysisk kostede den lange ventetid livet for nogle af de ramte tamiler.
Nu var der i 1989-90 ikke blot partsoffentlighed, men i tilgift også den gældende offentlighedslov fra 1987. En minimumslov »af særlig betydning for pressens nyhedsdækning,« som daværende justitsminister Erik Ninn-Hansen profetisk fremhævede. Han tilføjede: »Loven er ikke til hinder for, at den offentlige forvaltning giver aktindsigt i videre omfang eller giver flere oplysninger til pressen og andre … «
Med denne lov i hånden fik jeg adgang til centrale dokumenter i Justitsministeriet. Ganske vist var der store huller. Embedsmændene undlod helst at skrive noget ned og holdt papirerne for sig selv, sågar hjemme i privaten. I en af sagerne fik jeg kun otte A4-ark, skønt ministeriet lå inde med langt flere.
Først brokkede jeg mig i ministeriet. Så klagede jeg skriftligt til den siddende justitsminister, min gamle slagsbroder fra Journalisthøjskolen, Hans Engell, som beklagede de mange ekspeditionsfejl.
Afsløringen af Tamil-sagen udløste en undersøgelse i Højesteret efterfulgt af Schlüter-regeringens fald, domme over to tidligere ministre og fyring af to departementschefer.
Men igen: Uden den journalistiske aktindsigt som murbrækker var det ikke sket.
Pressens opgave
Hvorfor pokker vil lovgivere så forringe denne aktindsigt?
Hvorfor denne krigserklæring mod pressens vilkår som undersøgende og kritisk kontrollant?
Hvorfor vil politikere af hensyn til egen bekvemmelighed knægte de fremskridt, som modige pressefolk gennem tiden har tilkæmpet sig?
Eller sagt med min gamle chefredaktør Børge Outzes ord, efter at han under den nazistiske besættelse af Danmark – ligesom 200 dræbte danske pressefolk – satte livet på spil for det frie ord:
»Pressens Opgave er i en demokratisk Verden at fortælle Sandheden Morgen, Middag og Aften.«
 
Alex Frank Larsen er journalist og tv-producent. Dækningen af LSD-sagen gav ham Cavlingprisen i 1986

