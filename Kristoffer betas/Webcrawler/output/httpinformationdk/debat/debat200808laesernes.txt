Læserne skriver
Debat fra dagens avis


 Rettelse
I lørdagens udgave af Inf. skrev vi, at Anne-Marie Donslund er forstander for Vallekilde Højskole. Det var en fejl. Forstanderen hedder Bo Espersen, mens Anne-Marie Donslund er leder af forfatterlinjen på Vallekilde Højskole. Vi beklager fejlen.
SF og stemmerne
Per Harry Hansen, Horsens
Henrik Guldborg Bøge beskylder i læserbrevsspalten den 15. august - i lighed med så mange andre - SF for at 'acceptere' den menneskefjendske 24-årsregel. Det har SF dog ligegodt aldrig nogensinde gjort. SF har besluttet sig for at 'tolerere' den menneskefjendske 24-årsregel i forbindelse med et kommende valg. Sådan noget gør man i dansk politik for om muligt at kunne fremme en politik, man virkelig brænder for. Der skal tælles til 90 efter valget - den som lever, får se.
Henrik Guldborg Bøge påstår endvidere, at de eneste partier der stadig vil en anstændig og menneskevenlig indvandrerpolitik, er Enhedslisten og Radikale. 
Denne forfatter kan ikke bruge et parti, der er imod EU, til noget som helst. Radikale gør lige nu, hvad de kan for at holde sig uden for indflydelse, det kan jeg heller ikke bruge til noget. SF får min stemme, hvis det skal være i morgen.
Mere puls
Erik Møller Andersen, København Ø
Bertel Haarder blev på tv i fredags den 8. august refereret for at udtale: "Idræt og musik skal opprioriteres i skolesystemet. Derefter bliver teoretiske fag en ren leg med denne nu stærkere basis i bevægelse og lyd."
Bravo Bertel Haarder! 
Efter så mange, mange år som minister og især som undervisningsminister er det stærkt observeret. 
Måske endda en aha-oplevelse - én af de helt store for dig. Dette faktum, at med mere puls - blod gennem årene - samt smukke toner i skoletimerne - vil indlæring for eleverne blive langt lettere end under den konstante og næsten udelukkende skulpturagtige stillesidden og atter stillesidden, som er virkeligheden for vores børn - under den daglige undervisning i de teoretiske fag i Folkeskolen.
Enhver folkeskolelærer kan fortælle dig, og folkeskolelæreren har kunnet - igennem de sidste 20 år - understrege denne simple sandhed for dig. Men selv politikere skal kunne lytte. Netop denne egenskab 'at kunne lytte' forstærkes - også for ministre - især efter idræt (krop og bevægelse) og musik.
Men det er forståeligt, at såfremt du ikke selv har haft fornøjelsen af at være elev i en folkeskole, eller ikke har haft dine egne børn dér, men måske har givet dem hjemme- eller anden form for privat undervisning, da vil du ikke kunne have været vidende om dette faktum.
Copenhagen Pride 
Kirsten Damgaard, København V
At deltage i den kollektive ekshibitionisme om det mest private anliggende. 
At gemme det langt inde i skabet at man(d) stemmer på Dansk Folkeparti for at få de kulturelt bestemte hadefulde overfald på bøsser taget alvorligt.
At ignorere børns rettigheder i forhold til at vokse op med begge biologiske forældre.
Kirkelig arrogance
Nicolas Sommer, Valby
Af og til overraskes man glædeligt af initiativer i den danske folkekirke, der vidner om at den både kan og vil markere sig som en nytænkende eksponent for moderne humanisme og social sammenhængskraft. Som når kirker med fremsynede præster afholder høstmarked, freestylegudstjenestee og sodavandsdiskotek.
Andre gange trættes man i bund, når kirkens folk tager skridtet videre med en arrogant tagen patent på 'meningsfulde' værdier uden for egoismens domæne. Som når Biskop Kjeld Holm i Information 15. august minder nybagte brudepar om, at "det er Vorherre, der er i centrum, ikke dem selv, og det ligger der en vældig befrielse i, for vi har selvoptagethed nok i moderne kultur". 
Et "enten tror du på min Vorherre eller også er du selvoptaget", minder i ubehagelig grad om en "enten er du med os, eller også er du imod os" doktrin, som synes at ride på en bølge for tiden, men som en moderne kirke burde være hævet over.
Der mangler en basal forståelse for, at eksempelvis ægteskab kan baseres på andre større værdier end religiøst indpakkede. Ingredienser som næstekærlighed, respekt og tilgivelse er ikke Guds gaver til menneskeheden, men kvaliteter som praktiseres af et selvstændigt tænkende sind.
Humanismen dækker over en aktiv fornuft, der søger værdierne selv frem for at adoptere de hellige skrifters. På den måde kan uselviske værdier sagtens tage form uden religion - måske endog klarere uden en fernis af fantastiske evangeliske fortællinger. 
Lakajer
Ib Jensen, Søborg
DR-journalisten Morten Løkkegaard springer nu ud som 'Venstreorienteret'. Er det ikke det, vi altid har sagt er DR's problem?
Lige meget hvem du er
Peter Mikkelsen, kommunalbestyrelsesmedlem for Enhedslisten i Rødovre
Tak til Peter A.G. og Gnags for i fredags at give os en flig af glæden ved Dannebrog og de rød/hvide farver tilbage, ved at få en fyldt Plæne i Tivoli til at synge med på stroferne: "Lige meget hvem du er, lige meget hvor du er, så velkommen her."
Det var så hårene rejste sig på mine arme. Af naturlige grunde så jeg ikke Pia, de sorte præster og candy-drengene; men jeg så heller ikke Helle og Villy, der i opposition til den siddende regering er enige med samme om at sætte grænser for kærligheden.
Gammelt guld
Hanne Thygesen
Georg Metz og Mette Bock har en debat om DR's stil og jargon, hvor Mette Bock afviser kritik med den meget brugte: Metz er for gammel. Nej, Metz har da ret, og foruden hans kritik af reklamejargonen er der meget andet, som er af dalende kvalitet.
Jeg har lige hørt en journalist sige. "Det lyder da ret omstændigt", i stedet for omstændeligt. Alle i radioen siger nu problemstillinger i stedet for problemer. Det er to helt forskellige ting, men det ved nutidens journalister, åbenbart ikke. Jeg tror ikke, at det kun er oldinge, som krøller tæer i skoene, når journalisterne ikke forstår at tale almindelig dansk. 
Også udtalen og den galopperende fart, som tilsyneladende skal lyde friskt og oplagt, er et irriterende problem for mange lyttere i alle aldersgrupper. P1 eftermiddag, hedder det vist, kan være en nervepirrende omgang, hvor specielt de kvindelige journalister på grund af farten snapper efter vejret, så man frygter, at et astmaanfald er i opmarch. Udtalen er også derefter.
Nej, DR skulle såmænd havde bevaret nogle af de 'gamle' journalister, som både havde viden, forstod sproget og kunne udtale det. 
Man må håbe, at virkningen af den nye sprogkonsulent snart viser sig.
Alle vanskeligheder forsvinder
Leo Toft, Hørsholm
Det var nu lidt synd for fredagsavisens (15. august) unge par, der ikke fik lov til at give hinanden deres ja-ord i en skov. Det skulle endelig være uden Gud, så derfor kunne formælingen ikke finde sted i en kirke.
Det store problem var imidlertid, at showet gerne skulle være højtideligt, og så måtte parret meget mod sin vilje krybe til.. nå nej, bede om kirkens medvirken.
Som en lille distance til halløjet og som et bidrag til det (selv)højtidelige, tog bruden skoene af, inden hun gik ind i kirken (som i sin tid Moses, dog af en anden grund).
Ak ja, hvad siger ikke Søren Kierkegaard: "Hvortil alle disse vanskeligheder, vær pjat- og du skal se, alle vanskeligheder forsvinder." 
Nazisme og virksomhedsledelse
Claus Schou, Broby
I Inf. 15. august kritiserer Per Thygesen-Poulsen min grove sammenligning mellem nazisme og moderne virksomhedsledelse. Jeg vil dog fastholde, at begge ser bort fra de virkelige interessemodsætninger i arbejdslivet og på en opfattelse af "at vi alle er i samme båd", skaber en dybest set meget skrøbelig og farlig 'ideologi'. 
Tingene er jo ikke altid, hvad de giver sig ud for at være: Den moderne virksomhedsledelse belønner og fremelsker dårlige egenskaber hos mennesker på alle niveauer. 
Som en selvfølge sladrer man om eller klager over kollegerne. Det er blevet naturligt at mase sig frem på andres bekostning. Man taler om demokrati og medindflydelse, men det liberalistiske paradis er lynhurtigt blevet et sted for eftersnakkere, øjentjenere, intrigemagere, udygtige ledere og charlataner.
Det går så galt, fordi ledelsesstilen egentlig er totalitær og korporativ - lidt som nazismen.

