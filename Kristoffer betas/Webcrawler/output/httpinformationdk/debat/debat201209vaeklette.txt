Væk med de lette konklusioner



 Frederik Stjernfelt argumenterer i et polemisk indlæg i Information (15.-16. september) for, at de, der lever sundt, bør betale til de, der ryger, drikker eller spiser for fed mad. Argumentet hviler på én undersøgelse, der konkluderer, at rygere og overvægtige sparer samfundet penge. Undersøgelsen hives jævnligt frem i debatten. Den hollandske undersøgelse fra 2008 har bare i år været genstand for debat i både avisen.dk (3. marts), Weekendavisen (9. marts) og tv-programmet Detektor (27. marts). Det kontroversielle resultat citeres forbavsende ofte uden skyggen af forbehold eller bemærkninger om, at andre undersøgelser konkluderer det modsatte. Således også af Stjernfelt.
Tag sundhedsudgifterne til rygning som eksempel. Jes Søgaard, Eva Prescott og Susanne Reindahl Rasmussen publicerede i 2004 en dansk undersøgelse, der konkluderede, at livstidsudgifterne til rygere er langt højere end til ikkerygere. Ser vi på samfundsudgifterne finder den netop udgivne bog The Price of Smoking, på baggrund af amerikansk datamateriale, at hver cigaratpakke medfører samfundsmæssige omkostninger på 46 dollar. Der synes ikke at være gode grunde til, at fremføre en kontroversiel konklusion så skråsikkert, som Stjernfelt gør.
Selektiv empiri
Særlig ikke når der er god grund til skepsis ved metoden i den hollandske undersøgelse. Undersøgelsen vælger at indregne en antagelse om, at rygere ikke får sygdomme udover de mest almindelige livsstillssygdomme. Det betyder, at 85 procent af sundhedsudgifterne i det hollandske studie tilskrives andre sygdomme og derfor kan det konkluderes, at de der lever længst er de dyreste. Men det synes faktisk ikke at være en rimelig antagelse. Afslutningsvist kan undersøgelsen også kritiseres for, kun at beskæftige sig med sundhedsudgifter. Hvorfor ikke også indregne udgifterne til de ekstra sygedage, som rygere har i løbet af deres arbejdsliv? Det er en væsentlig omkostning ved rygning.
Der kan og bør sikkert føres både moralske og politiske diskussioner af afgifters størrelse, fedtafgift og andre økonomiske incitamenter, der på en gang søger at skaffe penge til sundhedsvæsnet og afholde folk fra at træffe usunde valg. Men det bedste udgangspunkt for den diskussion er, at inddrage den brede pallet af undersøgelser der beskæftiger sig med emnet.
 
Andreas Albertsen, ph.d-studerende ved Aarhus Universitet.

