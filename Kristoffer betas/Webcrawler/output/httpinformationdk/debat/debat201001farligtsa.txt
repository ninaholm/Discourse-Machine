For farligt at sænke aldersgrænsen for knallertkørsel



 Ifølge pressen er der nu flertal i Folketinget for et forslag om at sænke aldersgrænsen for at køre på knallert til 15 år - og for knallert 45 til 16 år. Dette trods advarsler fra Rådet for Sikker Trafik og dets svenske søsterorganisation. I Sverige har man netop oplevet flere knallertulykker efter at aldersgrænsen for at køre på knallert blev sænket til 15 år, det er  blevet forklaret med manglende modenhed hos de yngste.
I 1997 gennemgik jeg på Statens Institut for Folkesundhed registeroplysninger om alle dødsfald hos børn under 16 år fra 1975-1993. Der var et relativt stort antal knallertdødsulykker i slutningen af 1970'erne, men det faldt kraftigt til to til tre ulykker om året hos børn under 16 år. Ulykkerne ramte ikke altid kun knallertføreren, men også børn, der blev påkørt, eller passagerer. Ulykkerne skyldtes jævnligt sammenstød med andre trafikanter.
En stemme er medansvar
Faldet i knallertulykker skyldtes: at knallerter blev mindre udbredt, påbud om styrthjelm i 1977, og påbud om knallertkørekort og hævelse af aldergrænsen fra 15 til 16 år i 1980. Formentlig især at færre 15-årige kørte på knallert, nu det var ulovligt. Forebyggelsesindsatsen virkede: Det er nemmere for politi og forældre at kontrollere og begrunde, hvorfor en ung ikke skal køre på knallert førend det 16. år, end at kontrollere og formane unge om ikke at køre råddent på knallert, dvs. tune knallerten, så den kan køre stærkt, køre for stærkt, køre med passagerer på, stejle på baghjulet, forfølge eller køre ind i nogen for sjov - og køre uden hjelm - sådan som man af og til ser unge mennesker vise sig for hinanden.
Siden 90'erne er knallerter igen blevet mere udbredt, og der er kommet en kraftigere type knallert til: knallert 45, som i øjeblikket kræver kørekort til personbil, og at føreren er fyldt 18 år.
Ifølge Rådet for Sikker Trafik er det op mod 135 gange farligere at køre på knallert end at køre i personbil. Unge under 18 år, især drenge, tegner sig for 1/3 af de alvorlige knallert-ulykker, og af 1/5 af dødsulykkerne. Årsagerne til ulykkerne er bl.a., at de unge tuner knallerten, så den kan køre hurtigere, at de kører fulde, eller kører uden hjelm. Relativt er der næsten lige så mange ulykker på 45-knallerter som almindelige knallerter.
Trods tilsagn om en række sanktioner mod børn og unge, der ikke overholder reglerne, er jeg sikker på, at sænkede aldersgrænser vil betyde flere trafikdræbte børn og unge.
Hvis lovforslaget gennemføres på trods af, at det er i direkte modstrid med den eksisterende viden, må hver enkelt politiker, der stemmer for forslaget have et personligt medansvar for hvert ekstra knallertdødsfald hos en ung!

