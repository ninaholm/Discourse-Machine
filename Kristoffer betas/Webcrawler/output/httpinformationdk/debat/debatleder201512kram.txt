En krammer til Uber
LEDER


 Nogle elsker Uber, andre frygter og foragter den digitale tjeneste, der tilbyder taxikørsel gennem en app. Nu vil LO forsøge sig med en mellemting: At kramme Uber og andre tjenester i den hastigt voksende platformsøkonomi på plads, fremgik det af Børsen i denne uge.
Og det er på høje tid, at fagbevægelsen vågner op og forholder sig til et arbejdsmarked i hastig forandring, hvor flere og flere arbejdstagere kan defineres som en ny udsat klasse af løsarbejdere, daglejere eller ’selvbeskæftigede’ freelancere uden rettigheder. Det såkaldte prekariat.
Ganske vist er det amerikanske arbejdsmarked, hvor Uber og lignende digitale tjenester har vokset sig til milliardforetagender på kort tid, struktureret meget anderledes end det danske. Men når LO-formand Lizette Risgaard vil i dialog med den nye type arbejdsgivere, er det forhåbentlig også i erkendelse af, at platformsøkonomien ikke blot presser fastansatte i eksisterende brancher og underminerer regler – men også af at mennesker, der aldrig har fået fast fodfæste på arbejdsmarkedet, er en voksende gruppe, der kunne have en interesse i at organisere sig.
I Danmark har politiet foreløbig anlagt sag mod tre Uber-chauffører for piratkørsel. Langt hårdere er slaget mod firmaet i Seattle, hvor byrådet netop har vedtaget, at Ubers chauffører må organisere sig. Det er ifølge amerikansk lov ikke tilladt for selvstændige erhvervsdrivende, hvilket Uber hævder, at deres chauffører er. Og i sommer afgjorde det, der svarer til arbejdsretten i USA, at fagbevægelsen har ret til at stille moderselskaber til ansvar for underleverandørers arbejdsforhold.
Til gengæld har Uber afværget et hårdt angreb fra New Yorks borgmester De Blasio via en veltilrettelagt millionkampagne, som fremstiller Uber som et alternativ til byens øvrige taxier, der angiveligt nægter at ansætte etniske minoriteter og samle farvede kunder op. Hvilket, kan man forstå på debatten, er en oplevelse, mange kan relatere til, ligesom mange har opfattelsen af, at Uber leverer konkurrence til en branche, der har glemt, hvad service er.
Så jo, innovation er godt, men der påhviler LO en stor opgave i at kæmpe sig til, at de nye arbejdsgivere også tager samfundsansvar. Hvis det mislykkes, må det være, fordi fagbevægelsen med den nye formands egne ord ikke har formået »at forny sin relevans på det digitale jobmarked«.

