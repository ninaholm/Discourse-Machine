Kan blå mænd lave grøn politik?



 Jean-Claude Junckers Europa-Kommission består af blå mænd. Det er et både sandt og dækkende udsagn – hvis man altså holder sig til overordnede konstateringer og generaliseringer. Det gør man åbenbart i Bruxelles i disse dage, hvor vi har samtlige 27 kommissærkandidater til høring i Europa-Parlamentet.
I tirsdags var det portugisiske Moedas, der skulle igennem den tre timer lange eksamen og dermed både fik og benyttede sig af lejligheden til at brillere med netop overordnede konstateringer og allehånde generaliseringer. Retfærdigvis bør nævnes, at det overordnet gik meget godt for Moedas, som er udset til at skulle have ansvar for forskning, videnskab og innovation. Han er inde i stoffet og på de ufarlige og altomfavnende udmeldinger er han ganske god.
Kommissærkandidaterne mangler dog klare svar på, om de har tænkt sig at gøre grøn og bæredygtig vækst til en topprioritet. Det bad jeg Moedas om garanti for. Det fik jeg ikke.
Vi skal have klare svar på, om han vil prioritere projekter med vedvarende energikilder over traditionelle brændstoffer – også når store virksomheder og højrefløjen kræver billig sort energi. Det bad jeg om garanti for. Det fik jeg ikke. Dagen efter var det spanske Cañete, der måtte i den varme stol. Han brillerede først og fremmest ved at svare på spørgsmålene på et nærmest fuldstændigt uforståeligt engelsk. Det er selvfølgeligt også en interessant taktik.
Om end man måtte spidse sprogøret gevaldigt, så stod det dog alligevel klart, at energi var og blev Cañetes hovedfokus. Det dér med klima var selvfølgelig vigtigt, forsikrede han om, men derudover var der ikke meget at hente.
Uldne svar
På mandag bliver det så slovenske Bratusek, som skal give svar på, hvordan hun vil forvalte sit ansvar som formentligt kommende vicepræsident for Kommissionen med ansvar for at etablere en europæisk energiunion. Så må vi se, om denne sprogmode fra den iberiske halvø også er nået helt til Ljubljana.
Jeg håber stadig på bare tilnærmelsesvise klare og måske bare lidt ambitiøse svar fra den tiltrædende Kommission på, hvordan vi kickstarter den grønne omstilling i Europa.
Men så længe svarene fra kommissærkandidaterne vedbliver at være så uldne og generaliserende, som de har været hidtil, ja, så vil jeg tillade mig også at være lidt generaliserende og konkludere, at Junckers blå mænd hverken kan eller vil lave grøn politik.
Jeppe Kofod, gruppeformand for de danske Socialdemokrater i Europa-Parlamentet

