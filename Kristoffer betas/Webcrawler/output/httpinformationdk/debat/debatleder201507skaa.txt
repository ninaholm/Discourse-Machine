Skål, hr. statsminister



 For nylig kunne Jyllands-Posten beskrive, hvordan offentlighedslovens omstridte ministerbetjeningsregel i paragraf 24, der blev indsat under stramningen af loven i 2013, med tilbagevirkende kraft forhindrede offentlighedens adgang til et syv år gammelt dokument fra Forsvarskommandoen.
Det hemmeligholdte dokument skulle ifølge avisen kunne kaste nyt lys over danske myndigheders samarbejde med det kontroversielle amerikanske sikkerhedsfirma Blackwater, der angiveligt skulle beskytte danske soldater i særlig farlige situationer. Et sagsforløb, om hvilket daværende forsvarsminister Søren Gade (V) slagfærdigt nu har udtalt, at ministeriet dengang ikke ruttede med sandheden. Men at komme dybere ned i dette mulige bedrag af befolkningen kan altså ikke lade sig gøre med offentlighedsloven, som ellers ifølge den første paragraf i lovteksten fastslår, at formålet med loven bl.a. er at understøtte »offentlighedens kontrol med den offentlige forvaltning«.
Senest kunne nærværende avis så skrive, hvordan Statsministeriet i forårsmånederne før valget gav Lars Løkke Rasmussen (V) positiv særbehandling, når medier søgte aktindsigt i forhold, der måske kunne vise sig ubehagelige for oppositionens statsministerkandidat. Selv om Information havde søgt aktindsigten før valget, brugte Statsministeriet hele 30 arbejdsdage på at svare, således at valgkampen for længst var overstået, før oplysningerne kom frem. Ikke færre end ni gange fik Lars Løkke Rasmussens advokat Nicolai Mallet forhåndsorientering om, hvilke aktindsigter ministeriet havde modtaget om f.eks. udskænkning af alkohol i ministeriet eller i de chartrede fly, Lars Løkke Rasmussen havde anvendt, mens han var statsminister fra 2009 og frem til 2011.
Én ting er, at ministeriet orienterer Lars Løkke Rasmussens advokat om, hvad medierne søger aktindsigter om, så han ved, hvad der kan være på vej. Orienteringen synes rimelig, al den stund at medierne naturligvis går efter at afsløre forhold om f.eks. Lars Løkke Rasmussens omstridte alkoholforbrug, der potentielt kunne være afgørende for hans chancer under valget. En sådan orientering svarer stort set til, at en journalist på forhånd orienterer en person, der i morgendagens spalter beskrives i et ufordelagtigt skær.
En helt anden ting er, at Statsministeriet i sine henvendelser til advokat Nicolai Mallet er gået længere end blot at orientere om, hvilke dokumenter ministeriet vil udlevere fra Lars Løkke Rasmussens statsministertid. Advokaten fik nemlig lejlighed til også at komme med sine bemærkninger eller indsigelser, før ministeriet gav et endeligt svar på aktindsigten. Information kunne tilmed beskrive, at ministeriet henholdt sig til »en aftale« med advokaten om denne løbende høringsret.
Denne servicering – som Statsministeriet uden nærmere begrundelse finder »kan være bedst stemmende med god forvaltningsskik« – har fået Oluf Jørgensen, der er offentlighedsrådgiver ved Danmarks Medie- og Journalisthøjskole, til at kritisere ministeriet. Ifølge Oluf Jørgensen, der i sin tid var medlem af Offentlighedskommissionen, skal Statsministeriet og andre myndigheder agere neutralt i forholdet mellem på den ene side journalister, der søger aktindsigt, og på den anden side de virksomheder eller personer, der udsættes for en aktindsigt. Men Statsministeriet agerer ikke neutralt, når ministeriet giver Lars Løkke Rasmussen og hans rådgivere mulighed for at forhåndsspinne om det journalistiske arbejde, mener Oluf Jørgensen.
Forhåndsspinne var præcis, hvad Lars Løkke Rasmussen gjorde, da han den 15. april på sin facebookprofil selv valgte at offentliggøre en række bilag, som Ekstra Bladet dagen før havde modtaget om alkoholudskænkningen i Statsministeriet. Bilagene viste bl.a., at der ved 13 aftenmøder var serveret i alt 25 flasker vin i ministeriet, mens Lars Løkke Rasmussen var statsminister. Ved uden videre at lægge til grund, at samtlige 108 deltagere ved de 13 arrangementer – altså også de to PET-livvagter og ministeriets topembedsmænd – var gået lige flittigt til drikkevarerne, fik Lars Løkke Rasmussen reduceret indtaget til det beskedne 1,4 genstand pr. person.
Formentlig er Lars Løkke Rasmussen, der nu igen er pressens minister, med offentliggørelse af bilagene kommet Ekstra Bladet i forkøbet. I hvert fald skrev den ellers så sensationsglade formiddagsavis ikke om vinudskænkningen i Prins Jørgens Gård.

