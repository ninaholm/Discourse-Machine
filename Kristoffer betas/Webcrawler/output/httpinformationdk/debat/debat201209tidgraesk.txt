Det er tid til græsk bankerot
EU’s, ECB’s og IMF’s pres på et Grækenland vil ikke hjælpe. Spillet er allerede tabt


 I sidste uge var jeg i Athen og tog metroen til Syntagma-pladsen. Som mange grækere har jeg et ambivalent forhold til vores hovedstad. Vi nordgrækere bryder os ikke om at indrømme det, men vi nyder duften af jasmin – den sande duft af Athen. Denne gang lugtede der af krudtrøg.
Syntagma var unormalt rolig: Mange butikker var lukkede, folk shoppede kun halvhjertet, overalt var der uropoliti. Atmosfæren knitrede af forventning om, at noget ubehageligt ville ske. Og på Monastiraki-pladsen, nogle få hundrede meter værk, angreb en gruppe unge mænd da også en butiksejer i endnu en af de voldsepisoder, der har fået Athen til at ligne en krudttønde.
Det er den økonomiske politik, der udgår fra Bruxelles og Berlin, som bærer det primære ansvar for disse opløsningstendenser. I 2009-10 konstaterede trojkaen – Den Europæiske Union, Den Internationale Valutafond og Den Europæiske Centralbank – at Grækenland havde et stort problem med offentlige underskud og gæld som følge af ødselhed, korruption og skatteunddragelse og tilbød derfor den græske regering en redningspakke til gengæld for nedskæringer i de offentlige udgifter, højere skatter og lavere lønninger.
Problemet var, at stramningerne ikke kunne bakkes op med devaluering, da Grækenland blev ved med at være medlem af Den Europæiske Monetære Union. Presset for tilpasning kom derfor til at vende indad, hvilket forårsagede en hidtil uset depression. Det græske BNP faldt med 4,5 procent i 2010 og med 7 procent i 2011. Arbejdsløsheden er eksploderet, og i flere bycentre tangerer situationen en humanitær krise. Læger Uden Grænser (MSF) anslår, at i de seneste mange måneder har størstedelen af deres hjælpemodtagere i Grækenland været nødlidende grækere snarere end indvandrere.
Forgæves lidelser
Men grækerne må klare den, for nu kræver trojkaen en yderligere runde med stramninger: Der er brug for nedskæringer for næsten 12 milliarder euro for at skabe et stort budgetoverskud, så Grækenland kan begynde at nedbringe sin offentlige gæld fra 2014.
Den græske regering har i et desperat forsøg på at forblive i ØMU’en besluttet sig for at skære i pensioner, offentlige lønninger, sociale udgifter og militærbudgetter. Den efterfølgende reduktion i den samlede efterspørgsel, som bliver det uundgåelige resultat, betyder, at recessionen vil fortsætte til næste år, og at den officielle arbejdsløshed måske endda nå op på 30 procent.
I 2013 vil der være mennesker i Athen, som ikke får nok at spise. Tragedien er, at smerten vil være forgæves, fordi heller ikke de nye stramninger vil nå deres mål. Trojkaen undervurderer endnu en gang, hvor dyb den igangværende recession er.
Den fundamentale grund til den dårlige økonomi er en fejllæsning af årsagerne til krisen. Grækenlands problem er det samme som Portugals og Spaniens: En mislykket monetær union, der har delt Europa i kerne og periferi. Periferiens konkurrenceevne er blevet ødelagt, og periferien har akkumuleret en enorm privat og offentlig gæld – til eurozone-banker. En gæld, der sandsynligvis aldrig bliver tilbagebetalt.
Banker er i centrum for krisen i euroområdet, ikke stater. Løsningen kunne have været at lukke de dårlige banker og sanere Europas banksektor. Men dette ville have betydet, at de tyske og franske skatteydere skulle bære omkostningerne ved en omstrukturering af de italienske og spanske banker.
Derfor har de nationale banksystemer været henvist til deres egne nationalstater for af få hjælp, og staterne har stolet nok på deres egne banker til at træde til med lån.
Resultatet er blevet en fragmentering af eurozonens bankvæsen, der skaber enorme forskelle i renterne blandt medlemslandene. Den monetære union er ved at kollapse indefra.
Kortsigtede gældsopkøb
I sidste uge forsøgte ECB-chef Mario Draghi at sætte en stopper for denne udvikling ved at love at købe ubegrænsede mængder af kortfristet offentlig gæld fra stater, der accepterer spareprogrammer. Hans mål var at sammenpresse rentesatserne og modvirke fragmenteringen af banksektoren, men for det meste vil lindringen blive kortsigtet. Bankerne skal omstruktureres, og konkurrenceevnen i periferien skal genoprettes gennem et investeringsprogram, der kan hæve arbejdets produktivitet.
I stedet har EU valgt at satse alt på reduktion af lønomkostningerne. For periferien betyder det høj arbejdsløshed og lav vækst. For euroområdet betyder det, at en opsplittelse er mere end sandsynlig.
For Grækenland, hvor følgerne af denne EU-politik er mest smertelig, er implikationerne forfærdelige. Landet vil blive et fattigt, aldrende, dysfunktionelt og irrelevant hjørne af Europa. De græske lønmodtageres købekraft faldt med 23 procent i 2010-11, og alligevel fortsætter landet sit styrtdyk i de statistiske tabeller over konkurrenceevne.
Alligevel går trojkaen nu så vidt som til at foreslå genindførelse af en seks dages arbejdsuge og forlængelse af arbejdsdagen. Uro på arbejdsmarkedet og optøjer synes uundgåelige.
Eliten køber sig tid
Grækenlands regerende elite frygter en euro-exit og vil gå ind på trojkaens krav i håb om at kunne købe tid, indtil en samlet løsning kan findes for eurozonen. Men de glade dage med kreditdrevet eurozonevækst kommer ikke tilbage. Selv om et eurozone-kollaps bliver undgået, vil det være for sent for Grækenland. Skal det have en chance for at få sin økonomi og samfund på fode igen, må det erklære sig statsbankerot og træde ud af den monetære union.
Gennemgribende politiske forandringer vil følge. Først da vil en eller anden grad af normalitet vende tilbage til Sytagma-pladsen.
 
Costas Lapavitsas er professor i økonomi ved School of Oriental and African Studies på University of London
© The Guardian og Information Oversat af Niels Ivar Larsen

