Tag selv-bord
LEDER


 
	Bag lukkede døre i Washington DC forhandler EU-Kommissionens delegation med USA’s ditto i disse dage om en transatlantisk frihandelsaftale. Det sker med bl.a. Danmarks velsignelse. Medlemmerne af Folketingets Europaudvalg besluttede i maj at give EU-Kommissionen mandat til at forhandle på Danmarks vegne – tilsyneladende uden at medlemmerne havde en anelse om, hvad det reelt var, de sagde ja til.

	Det er det indtryk, man får, når flere af de ansvarlige politikere i gårsdagens Information famlende forsøger at gøre rede for nogle af de centrale elementer i frihandelsaftalen, som indtil videre er kommet frem.

	Senest kunne Information afsløre planer om at etablere et reguleringsråd, som skal sikre, at fremtidige love og regler udformes i tæt samarbejde mellem Bruxelles og Washington for at undgå negative konsekvenser for handlen på tværs af Atlanten. På godt dansk: USA kan få indflydelse på dansk lovgivning. Hverken reguleringsrådet eller de såkaldte ISDS-domstole, som giver virksomheder mulighed for at sagsøge stater for tabt fortjeneste, har de danske politikere sat spørgsmålstegn ved, ja, tilsyneladende knap været klar over, at de ville indgå i forhandlingerne.

	Erhvervsorganisationer i USA og Europa lader til at have en helt anden indsigt i forhandlingerne, end såvel civilsamfund som offentligheden har. Og bliver reguleringsrådet en realitet, er der reelt risiko for, at erhvervslobbyister vil kunne øve indflydelse på national lovgivning, længe inden offentligheden får indsigt i processen.

	Set i det lys, nærmer det sig arrogance, at de ansvarlige danske politikere ikke på rede hånd er i stand til at forklare, hvad ISDS og reguleringsrådet er for størrelser. Skal vi kunne tage vores folkevalgte alvorligt, må vi forvente samme nidkærhed, hvad angår indholdet af en frihandelsaftale, som politikerne udviser, når det gælder sager om flyrejser på 1. klasse eller udvalgsbesøg på Christiania. I modsat fald synes forhandlingerne om en frihandelsaftale ikke at være andet end et tag selv-bord for erhvervslobbyister.chra

