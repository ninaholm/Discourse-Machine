Multikulturalisme er Europas skæbne
Den multikulturelle trængsel er ikke en ondskabsfuld opfindelse begået af Europas fjender og ej heller resultatet af de seneste årtiers migrationsstrømme
Multikulturalisme er Europas skæbne og udfordring, uanset om europæerne kan lide det eller ej.


 »Hvor meget hjem behøver et menneske?,« spurgte forfatteren Jean Améry engang. Jean Améry blev født i Wien i 1912 som Hans Mayer, men efter at være blevet torteret af Gestapo og efter at have overlevet Auschwitz besluttede han sig for at ændre sit navn, da han ikke længere kunne anse sig selv for hjemmehørende i det tyske sprog og tysk kultur og endnu mindre i Tyskland eller i sin bardoms Østrig. Efter befrielsen slog han sig ned i Bruxelles og talte i resten af sit liv fransk.
Og dog fortsatte han med at skrive på tysk. Selv om han i 20 år nægtede at offentliggøre sine værker i Tyskland eller sætte sine ben der, skrev han på tysk. Selv når han tog livtag med eksilets og hjemløshedens problemer, gjorde han dette på tysk.
Det meget tyske ord, som Améry bruger i sit spørgsmål, er Heimat.
Wieviel Heimat braucht der Mensch?, spørger han.
Heimater et ord, som vanskeligt lader sig oversætte, som stærkt betoner stedets, barndommens og røddernes indvirkning på følelsen af tilhørsforholdet, og som derfor kom til at spille en central rolle i nazisternes propaganda. Det er følgelig ikke et ord, man skulle vente at finde hos en forfatter, der overlevede Auschwitz.
Men i spørgsmålet om tilhørsforholdet til hjemmet er Jean Améry meget bestemt. Og meget tysk, tør jeg sige.
»Der findes ingen ny Heimat«, skriver han. » Heimater barndommens og ungdommens landskaber. Den, som har mistet sin Heimat, forbliver en taber.«
Så hvor meget hjem har et menneske brug for?
»Desto mere, jo mindre hun kan tage med sig af det,« svarer Améry.
Jeg er i modsætning til Améry overbevist om, at mennesker, der mister deres hjem, fordi de tvinges til at flygte eller drage i eksil, i reglen vil kunne opbygge et nyt hjem et andet sted uden at miste for meget af sig selv, i særdeleshed hvis de kan tage en smule af deres gamle hjem med sig. Men jeg deler Amérys respekt for hjemløshedens helvede.
Usikkerhed og uvished
Helvede er måske et stærkt ord i denne sammenhæng, men at være hjemløs i Amérys forstand er ikke at savne permanent husly. Det er at savne fast grund under fødderne og føle, at livet gynger. Det er at savne et sted eller en kreds af mennesker eller begge dele, hvor man kan gøre sig forståelig uden at behøve at sige ret meget og blive set uden konstant at måtte gøre sig synlig. Det er at savne en social sammenhæng, hvor det betyder noget, hvem man er, og hvad man gør, uanset hvem man er, og uanset hvad man gør. Det er at være kastet ud i en permanent tilstand af uorden, usikkerhed og uvished, hvilket for nok så mange mennesker er et helvede.
I denne forstand kan vi alle blive hjemløse uden at røre os ud af flækken, og i den forstand kan hjemløshed meget vel være det næste spøgelse, der hjemsøger Europa. I hvert fald risikerer sandsynligvis millioner af mennesker i Europa i de kommende år at se jorden forsvinde under deres fødder uden at have noget, de kan holde fast i endsige et hjem at føle sig trygge i.
Hjemstavne er ellers Europas geopolitiske speciale. Eller mere præcist: Alt for mange hjem i et alt for lille område. I al fald at dømme efter de mange europæiske krige for at flytte grænser og nationer og befæste et hjem på ruinerne af et andet, som dermed gjorde folkefordrivelser og hjemløshed til en ægte europæisk erfaring. Den, som har et problem med en række forskellige sprog, religioner og kulturer, der lever i umiddelbar nærhed af hinanden og i tæt gensidig kontakt, har grundlæggende et problem med Europa. Den multikulturelle trængsel er ikke en ondskabsfuld opfindelse begået af Europas fjender og ej heller et resultat af de seneste årtiers migrationsstrømme (selv om de unægtelig også har ydet deres bidrag). Multikulturalisme er Europas skæbne og udfordring, om europæerne kan lide det eller ej, og uanset hvor mange grænser de historisk har forsøgt at konsolidere indbyrdes.
Sandt at sige har Europa således et problem med sig selv, da europæerne (uanset hvem de er) endnu ikke har formået at danne sig et hjem ud af deres egen skæbne. Mange kulturer har deres hjem i Europa, men Det Europæiske Fællesskab eller Den Europæiske Union har hidtil ikke været et hjem for nogen. På trods af flaget og Europa-Parlamentet og EU-domstolen og euroen er Europa i EU's udgave forblevet et sted, hvor helheden er mindre end summen af dens dele. Dette er om ikke før blevet åbenbart, når helheden svigter, jorden gynger og behovet for at holde fast i noget vokser, samtidig med at alle slags hjemstavnstilhørsforhold, nye som gamle, virkelige som indbildte, tilbyder at erstatte den sikkerhed, som blev væk, og det nye Europa i stigende grad begynder at ligne det gamle.
Det europæiske hus
For at skabe et hjem ud af Europa er ikke nogen enkel sag, og et hjem i Amérys forstand kan Europa aldrig blive. Men uden et europæisk hus, hvor antallet af hjem på det lille areal kan anspores til at dele tag over hovedet, jord under fødderne og i trængselstider brød på bordet, kan der atter åbne sig fladtrådte stier, som fører mod europæisk splittelse, svækkelse og ødelæggelse.
»Det eneste, vi med sikkerhed ved om Europas fremtid, er, at det har en lang historie imod sig,« skrev jeg i en klumme for 17 år siden, og i dag ville jeg nok skrive det samme.
Dengang var jeg imidlertid overbevist om, at Europa kunne overvinde sin historie, og Den Europæiske Union blive til det hjemsted, som omsider kunne huse Europas flerkulturelle skæbne.
Jeg ville ønske, jeg i denne klumme kunne have givet udtryk for den samme overbevisning som dengang, men det kan jeg beklageligvis ikke. Vores behov for et hjem modsvares ikke altid af vores evne til at bygge det hjem, vi har brug for.
 
Göran Rosenberg er forfatter, journalist og uafhængig kommentator. © Göran Rosenberg og Information Oversat af Niels Ivar Larsen

