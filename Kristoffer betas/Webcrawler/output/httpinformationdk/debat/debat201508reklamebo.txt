Reklamebombardementet tager til
Jeg lever fint med reklamer, når de finansierer et indhold, jeg selv har valgt. Det er straks meget sværere, når de ikke bare kommer ind gennem brevsprækken, men tvinger sig vej ind ad alle tilgængelige revner og sprækker


 Engang elskede jeg reklamer. De bedste reklamer var små dramaturgiske mesterstykker, hvor branchens talenter boltrede sig med underfundig humor og sprudlende idérigdom. De findes endnu, men det forekommer mig, at de drukner i en tiltagende reklametsunami.
De gode mennesker, der i juli lånte vores lejlighed havde omhyggeligt lagt samtlige husstandsreklamer i en sirlig bunke. Pludselig gik omfanget op for mig. Bunken med reklamer fra Silvan, El-Giganten, Aldi, Irma, Brugsen, Fakta, TDC, Jysk og masser af andre talte over 600 farverige sider. Post Danmark, der er ved at tabe brevforretningen til e-mails, har derfor udviklet et særligt reklameomslag, og eksperter fortæller mig, at der er en bagvedliggende sortering, så reklamerne rammer de rigtige segmenter. Det virker ikke altid. I bunken lå en reklametryksag fra en ejendomsmægler, som lige har den rigtige køber til vores lejlighed. Vi bor til leje …
Mens de rigtige aviser taber oplag, er der ingen papirkrise, når det drejer sig om husstandsomdelte reklameaviser. Det anslås, at der trykkes to milliarder årligt mod dagbladenes under 300 millioner. Danmark har noget nær en verdensrekord på området, hævdede SF, da partiet i 2004 foreslog en afgift på tryksagerne. Afgiftsdiskussionen genopstod flere år senere, og det blev foreslået, at ’Reklamer, nej tak’-klistermærket skulle afløses af ja-tak-ordning, så kun de, der ønskede reklamerne, fik dem. Men det blev ikke til noget, og det gjorde afgiften heller ikke. Post Danmark og Danmarks største omdelingsfirma, FK Distribution, købte en rapport fra det store rådgivningsfirma Copenhagen Economics, der konkluderede, at papirsvineriet er »informativ forbrugerinformation«, og at lavinen af tilbudsaviser sænker forbrugerpriserne. De læses nemlig flittigt.
En ting er reklametryksagerne. Noget andet er tv, hvor reklamemængden har bredt sig parallelt med udbredelsen af kabel- og satellit-tv. Antallet af udenlandske kanaler overgår langt antallet af danske, hvor reklamer enten er forbudt eller begrænset, som på TV 2, som ikke må afbryde programmet med reklamer. De mange dansksprogede kanaler fra TV3/Viasat og SBS/Discovery-kanalerne er nemlig teknisk set udenlandske. De sender fra Storbritannien, hvor reklamebreaks er tilladt. Netbaserede abonnementskanaler som Netflix er reklamefri. Det er en del af forklaringen på deres succes.
Men når reklamemængden efterhånden nærmer sig min kvalmegrænse, skyldes det ikke mindst nettet, hvor reklamerne breder sig – nu også på sociale medier som Facebook. På Google, som efterhånden kender enhver brugers interesser, identitet og vaner, er reklamerne i det mindste målrettet til mig. Men i faretruende omfang fyldes min mail-indbakke med reklamebudskaber. Senest er moderne og initiativrige (læs: skruppelløse) netmarketingsfolk begyndt at overdænge mig med mails med falske afsendere. Mere end 50 mails den seneste måned fra Ditte Hansen (»Du har ikke afhentet din Android Tablet«) Sjanne Nielsen, Heidi Olsen (»Test og behold en spritny apple laptop«) og Claus Meyer, der tilbyder et gratis Gourmet-ophold. Nej, ikke den Claus Meyer, for bag Hansen, Nielsen, Meyer, Hansen og Olsen gemmer der sig mailadresser som info@danmarkmails.net, info@odin-mail.info eller info@danmarkoffers.net.
Alle forsøg på at standse maillavinen har hidtil slået fejl. Det er formentlig min egen skyld, fordi jeg engang dumt klikkede videre i et fristende tilbud og dermed prikkede et lille hul i dæmningen, så reklamemasserne fik frit løb. Ja, jeg ved godt, at jeg burde skifte mailadresse, men jeg synes, det er en ydmygende kapitulation. Jeg lever fint med reklamer, når de finansierer et indhold, som jeg selv har valgt. Det er straks meget sværere, når de ikke bare kommer ind gennem brevsprækken, men tvinger sig vej ind ad alle tilgængelige revner og sprækker.
Lasse Jensen er mediejournalist. Klummen er udtryk for skribentens egen holdning

