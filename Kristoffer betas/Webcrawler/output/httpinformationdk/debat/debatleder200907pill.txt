Pilletrillerne tager over



 Man går og tror, at patientforeninger er ildsjæle med en rådden økonomi, som man alligevel giver 20 kroner i bøssen, fordi de er anstændige folk med en sag. Og det var de  indtil begyndelsen af 1990’erne, hvor de lod medicinalindustrien betale husleje, lønninger og kampagner til gengæld for eksklusive partnerskabsmøder til gavn for ’deres fælles mål’. Altså patienten.  Den prominente patientforening, International Alliance of Patients Organizations (IAPO), repræsenterer 200 patientorganisationer, og er derfor syge europæeres stemme i EU. IAPO er dog ikke udsprunget af et blødende hjerte for europæiske patienter, men af et samarbejde mellem 38 medicinalvirksomheder, der finder nye veje i kampen for at erobre dagsordenen. Gennem økonomiske donationer til patientorganisationerne sikrer industrien, at de udviser social ansvarlighed udadtil – mens de køber sig til patientorganisationerns loyalitet ved forhandlingsbordet indadtil. I det lys er det ikke overraskende, at en milepæl i IAPO’s historie har været kampen for at hæve udviklingsbudgettet for medicin i EU. Patienten ligner taberen, for hvem repræsenterer egentlig borgeren?
Når man zoomer ind på forhandlingsbordet i EU-Kommissionen er dens største demokratiske slagsideet begrænset embedsværk. Der mangler embedsmænd med en specifik viden om sundhed, som kan rådgive Kommissionen uden en bagvedliggende dagsorden om at sælge medicin eller pushe en bestemt sygdom længere frem på dagsorden. Kommissionen er dybt afhængig af både industriens og interesseorganisationernes specialviden, når de udformer lovforslag. Alle er bare ikke lige velkomne til festen, cirka 70 pct. af de inviterede kommer fra industrien, mens 10 pct. repræsenterer ’borgeren’, fordi der ikke findes klare regler for, hvem, der bør sidde med, når love bliver til i EU. En anden grund til, at industrien er overrepræsenteret
i Bruxelles er, at den har kapitalstærke lobbykontorer, mens patientforeningerne er bagud fra start. De har kun den gode sag og troværdigheden at forhandle med. 
Både patientforeningerne og medicinalindustrien,  lovpriser samarbejde og uafhængighed. Og det lyder fint, at patientforeninger ikke skeler til budgettet, når de skal anbefale eller afvise et EU-direktiv, der vil få konsekvenser i millionklassen for medicinalindustrien. Men den tilstræbte uafhængighed er langt fra sandsynlig. Hvordan skal en patientforening overleve, hvis virksomheden, der donerer to millioner årligt, bliver fornærmet og smækker kassen i? Kommissionen giver ingenting, hvis patientforeningerne for mere end 20 procent dækket af den private sektor. Hvis Kommissionen vil være et korruptionsfrit demokrati, så skal snoren i industriens indflydelse på lovgivning strammes op. 
Hvis patientorgansationer reelt set skal arbejde for Europas syge, bør den direkte forhandling af organisationernes troværdighed til gengæld for medicinmagernes velvillige donationer stoppes. I stedet bør euro-millioner samles i en fælles EU-pulje, hvorefter et panel  fra industri og uvildig forskning kan dele dem ud igen.Det vil vise sig, om industriens omsorg for patienters velbefindende vil forblive intakt, hvis donationerne ikke længere er øremærkede.

