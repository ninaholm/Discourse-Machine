Holdninger kræver fakta
Opfinderen af aviskommentaren vidste det: Holdninger skal baseres på fakta, for at have nogen værdi


 Jeg er ikke en af dem, som begrænser mig til fakta, når jeg udtrykker mig
Sådan sagde Mark Twain engang vittigt. Dette kunne næsten være mottoet for vor tid, hvor holdninger truer med fuldstændig at erstatte fakta – endog når det gælder grundlaget for holdningsbaseret journalistik i sig selv. Genren var oprindeligt udtænkt af en mand, som i dag ville være så frastødt som Frankenstein, over det monster, han havde skabt.
Herbert Bayard Swope (1882-1952) var en højt agtet amerikansk avisjournalist og redaktør, som i sin tid var lige så berømt som Rupert Murdoch er i dag; om end han var uendelig meget mere afholdt, og respektabel. I dag er han næsten helt glemt, men i sin samtid, stjernereporternes storhedstid, var han en supernova, en af de mest indflydelsesrige mænd i Amerika, som gnubbede albuer med både præsidenter og skuespillere, såvel som forfattere og erhvervsledere.
Han var den eneste journalist der var til stede ved underskrivelsen af Versailles-traktaten, og den første der vandt Pulitzer-prisen for journalistik. Mest husket er han i dag, for at afholde ekstravagante og utæmmede fester i sit hjem i 1920’erne, hvilket var en af inspirationskilderne til F. Scott Fitzgeralds roman the Great Gatsby.
Men Swopes mest vidtrækkende indflydelse på sin eftertid er samtidig den, der mest sandsynligt synes at være på vej mod udryddelse fra vores stadigt mere flygtige kulturelle bevidsthed. I 1920 blev han ansat som chefredaktør på avisen New York World. Som enhver anden redaktør stod han her med ansvaret for at vægte den ansvarlige reportage og den populistiske sensationsjagt, i forsøget på at forme journalistikken i sin samtid. Tørt referat af fakta kedede læserne, mens svulstige tabloidhistorier var uansvarlige og værdiløse. Så derfor valgte han et inspireret kompromis for at øget sit salgstal: Holdninger.
Et nyt rum
Udover siden med den traditionelle leder, der tilbød redaktionens officielle holdning til et aktuelt emne, fik Swope den åbenbaring idé at udnytte den modstående side – som indtil 1921 var en rodebunke med tilfældige småting som dødsannoncer, noter, anmeldelser og rubrikannoncer – som et rum, hvor journalister kunne kommentere og perspektivere.
Som han forklarede: »Det faldt mig ind, at intet er mere interessant end interessante holdninger.« Derfor reserverede han siden overfor lederen til opinionsstof; »jeg besluttede at trykke holdninger, og ignorere fakta.« Aviskommentaren var født, og the World’s oplagstal eksploderede.
Swopes geniale vision ligger dog i hans kvalificerede udvalg: holdninger er ikke blot interessante, når de er interessante holdninger. Det lyder måske nok som en tautologi, men det er det ikke, hvilket de millioner af holdningsytringer vi dagligt bliver bombarderet med tydeligt viser. 
Nu vil der utvivlsomt være flere spøgefugle som vil fortælle mig, at min holdning heller ikke er interessant, men min pointe er, at det har megen værdi at være velinformeret, og Swope skulle ikke forstås bogstaveligt, når han påstod at ville ignorere fakta: Det, som gjorde holdninger interessante var netop deres greb om fakta.
Engang beskrev han journalistik som ’en hellig mission’, og udtalte: »Hvis hvert eneste barn fra begyndelsen kunne oplæres i at opsøge fakta, og var trænet i at bruge disse, ville vi være forskånet for uanede mængder at spildt energi og besvær.«
Holdningsjournalistik står i dag ofte i ideologisk og diametral modsætning til fakta – opinion er synonymt med tro, fordomme og forudindtagede holdninger, fejlfortolkninger, fordrejninger, og endda pure opspind. Swope mente aldrig at opinionsstof skulle adskilles fra forpligtelsen til at være oplyst eller fair: 
»Avisers første forpligtelse er akkuratesse,« skrev han. »Det som er præcist er også fair.« Det gælder også for holdninger: De bør baseres på fakta, ikke omvendt.
Sarah Churchwell er seniorlektor i amerikansk litteratur og kultur ved University of East Anglia
© Guardian og Information. Oversat af Espen Fyhrie

