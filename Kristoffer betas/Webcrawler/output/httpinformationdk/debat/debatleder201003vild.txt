En vildfaren nation
Det britiske udenrigsministerium opdaterede i tirsdags sin rejsevejledning til britiske borgere, der ønsker at besøge Israel. Det sker af og til, men denne gang handlede opdateringen ikke om en op- eller nedgradering af risikoen for terror


 Det britiske udenrigsministerium opdaterede i tirsdags sin rejsevejledning til britiske borgere, der ønsker at besøge Israel. Det sker af og til, men denne gang handlede opdateringen ikke om en op- eller nedgradering af risikoen for terror. I stedet advarer ministeriet nu den rejsende om »muligheden for, at dine pasoplysninger vil blive stjålet med henblik på misbrug, mens dit pas er uden for din kontrol«. Britiske rejsende bør derfor ikke udlevere deres pas til fremmede »inklusive israelske embedsmænd« med mindre det er »absolut nødvendigt«.
Den advarsel kom for sent for de 12 britiske statsborgere, der i januar fandt dem selv på forsiden af alverdens aviser som mistænkte i likvideringen af Hamas-lederen Mahmoud al-Mabhouh i et hotel i Dubai. De 12 briters pas var blevet kopieret i professionel stil, alle oplysninger stemte - kun billedet var skiftet ud.
Den britiske ændring af rejsevejledningen har fået mindre omtale end den diplomatisk set langt mere alvorlige udsmidning af en israelsk diplomat samme dag, efter at Myndigheden for Alvorlig Organiseret Kriminalitet konkluderede, at der er »tvingende grunde« til at tro, at Israel står bag kopieringen af de britiske - såvel som tyske, irske, franske og australske - pas, der blev brugt i operationen i Dubai. Uden direkte at beskylde Israel for at stå bag drabet af al-Mabhouh sagde den britiske udenrigsminister David Miliband i en tale i parlamentet, at misbrugen af passene »repræsenterer en dyb ligegyldighed over for Storbritanniens suverænitet«, og at det »faktum, at det blev gjort af et venskabeligt land (...) kun føjer spot til skade«.
Udsmidningen af den israelske diplomat - den første siden 1988 - og den i diplomatisk forstand meget direkte og alvorlige kritik er et udtryk for, hvor rasende Storbritannien er bag den rolige, britiske facade. Rejseopdateringen tilføjer imidlertid historien en ekstra, interessant detalje. Miliband sagde tirsdag, at han havde bedt Israel skriftligt om at love aldrig igen at kopiere et britisk pas. Med udsendelsen af den noget usædvanlige advarsel til britiske rejsende må man formode, at Israel indtil videre ikke har afgivet sådan et løfte.
Den israelskeattitude, der ligger bag dets brud på de normale diplomatiske spilleregler, har vi også set udfoldet over for Israels vigtigste allierede, USA. På trods af Obama-regeringens klokkeklare besked til Israel om at stoppe udbygningen af bosættelser på besat palæstinensisk land, har Israel nu hele to gange ydmyget sin ven ved at nægte at adlyde ordre.
Første gang var da Israel godkendte bygningen af et nyt kvarter i det besatte Østjerusalem under vicepræsident Joe Bidens besøg i landet. Anden gang var i går, da nyheden om godkendelsen af endnu et israelsk boligområde i Østjerusalem nåede Washington under premierminister Benjamin Netanyahus besøg.
Under besøget har han taget skridtet fuldt ud, da han i en tale - kort forinden et møde med præsidenten - sagde, at »det jødiske folk byggede Jerusalem for 3.000 år siden, og det jødiske folk bygger Jerusalem i dag. Jerusalem er ikke en bosættelse. Det er vores hovedstad«.
En 'skråt op'-finger ville ikke have virket malplaceret. Den helt grundlæggende forudsætning for at få selv indledende forhandlinger i gang mellem Israel og palæstinenserne er, at Israel stopper yderligere bosættelser.
Netanyahu har med sin tale sagt, at han ikke er interesseret i forhandling og dermed bedt den amerikanske regering om at pakke dens fredsinitiativ sammen.
Den britiske ogden amerikanske uoverensstemmelse med Israel er separate episoder, men naturligvis forbundne. Tilsammen - påpeger en række iagttagere - kan det udvikle sig til et væsentligt pres på Israel. Der er ingen tvivl om, at Netanyahu leger med ilden. Men han er ikke dum. Han har lært det samme, som småbørn lærer, inden de fylder et - at hvis ikke mor og far straffer uacceptabel opførsel, ja så betyder det, at opførslen ikke var uacceptabel. Ergo kan man bare blive ved.
Både den britiske og den amerikanske sag vidner om, at Israel har udviklet sig til en arrogant nation, der ikke kan rystes i sin tro på, at dets handlinger ikke får konsekvenser; at det er hævet over international lov, samtidig med at det hævder at dele retssamfundets værdier.
Det er svært at klandre Israel og dets ledere for, at det har fået den opfattelse. Årtiers 'laden stå til' og 'holden hånd over' har skabt dette vanskelige, ustyrlige og forkælede barn.
Det er derfor, at Storbritanniens hurtige beslutning om - uden yderligere advarsel - at udvise en israelsk diplomat er god start; men også kun en start.
Før der kan skabes fred i Mellemøsten, skal Israel bringes ud af den vildfarelse, at normale spilleregler ikke gælder for landet. Derfor må Tyskland, Australien, Frankrig og Canada følge briternes eksempel. Og ikke mindst må USA sige stop. Hvis ikke det sker, vil Israel yderligere blive styrket i sin tro på sin urørlighed og muligheden for fred vil yderligere smuldre.

