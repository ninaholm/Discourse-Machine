Sidste efterårssæson med rød og blå
I substansen ligger det lige for, at SR-regeringen indgår finanslovsforlig med SF og Dansk Folkeparti. Men gamle spøgelser står stadig i vejen for den oplagte alliance
 Finansminister Bjarne Corydon kan ikke tale sig fra, at indholdet i SR-regeringens udspil ligger tættest på Dansk Folkeparti. På samme måde som det skete med togfonden tidligere på året, rummer en alliance mellem SR-regeringen, Dansk Folkeparti og mindst ét venstrefløjsparti, f.eks. SF, store strategiske fordele – for alle parter


 Spillet om finansloven for 2015 rummer alle elementer til et skelsættende opbrud i dansk politik: Tirsdag præsenterede SR-regeringen en budgetramme, der helt ned på decimalen er identisk med Dansk Folkepartis krav om en årlig offentlig forbrugsvækst på 0,8 procent.
Regeringens eget udspil indeholder således byggeklodserne til et flertal på over 100 mandater sammen med Dansk Folkeparti og Socialistisk Folkeparti – en ny alliance, som i hvert fald SF’erne er mere end villige til at afprøve i år.
Fronterne i den økonomiske politik følger ikke længere den børnehaveagtige opdeling i rød og blå blok.
Partiernes holdninger passer ganske enkelt ikke til det forsimplede valg mellem Helle Thorning-Schmidt (S) og Lars Løkke Rasmussen (V).
Dagpengedebatten har tydeligt udstillet, at Radikale Venstre i dag ligger tæt på Venstre, mens Dansk Folkeparti placerer sig retorisk til venstre for Socialdemokraterne.
At forlig fortsat tænkes indgået med enten rød eller blå blok skyldes snarere overleveret tradition end en tidssvarende logik.
De senere års turbulente vælgervandringer på kryds og tværs af blokkene tyder også på, at den gamle højre-venstre-akse ikke længere udgør rygraden i dansk politik. Vælgerne er videre.
Opsigtsvækkende nok tog Dansk Folkeparti mest positivt imod SR-regeringens finanslovsudspil. Partiets finansordfører René Christensen ser »bestemt muligheder« for en aftale, mens Enhedslisten lægger behørig afstand.
Tæt på Dansk Folkeparti
Finansminister Bjarne Corydon (S) affejede straks tilnærmelserne fra Kristian Thulesen Dahl & co. med en blanding af arrogance og humor: »Det med at regne rigtigt og blande Dansk Folkeparti ind i det, er som regel en rigtig dårlig idé.«
Den voksende enighed passer nemlig ikke ind i den kampagne, som Socialdemokraterne netop har lanceret, hvor Dansk Folkeparti udstilles som uansvarlige med over 170 ufinansierede valgløfter.
Corydon kan imidlertid ikke tale sig fra, at indholdet i SR-regeringens udspil ligger tættest på Dansk Folkeparti.
På samme måde som det skete med togfonden tidligere på året, rummer en alliance mellem SR-regeringen, Dansk Folkeparti og mindst ét venstrefløjsparti, f.eks. SF, store strategiske fordele – for alle parter. Nøjagtig som det lykkedes for daværende statsminister Lars Løkke Rasmussen at splitte centrum-venstre med dagpengereformen, hvor de radikale stemte for – og senere har været garanten for status quo – ville et større forlig mellem SR-regeringen og Dansk Folkeparti lægge gift ud for blå blok efter næste folketingsvalg.
Et seriøst forsøg på at indgå finanslovsforlig med Dansk Folkeparti vil umiddelbart gavne centrum-venstre: ved at virkelighedsteste den tvetungede tale fra partiformand Kristian Thulesen Dahl om større social balance vil han enten blive tvunget til at lade handling følge ord og dermed skabe bal i den borgerlige, eller også afsløres Dansk Folkepartis taktiske opportunisme som et gigantisk bluffnummer, som vil koste vælgeropbakning.
Isolation af Enhedslisten
SF’s nye formand Pia Olsen Dyhr flirter åbenlyst med muligheden for at skifte Enhedslisten ud med Dansk Folkeparti. Folkesocialisterne mener oprigtigt, at det mest effektive angreb på Dansk Folkeparti er total omfavnelse – og tænker samtidig kynisk, at SF vil styrkes yderligere, hvis Enhedslisten endnu engang isoleres som verdensfjerne idealister.
DF vil også have fordele af en ny alliance under finanslovsforhandlingerne, da Kristian Thulesen Dahl dermed øger værdien af partiets mandater i forbindelse med eventuelle forhandlinger med Venstre om et nyt regeringsgrundlag efter næste valg.
Erfaringerne fra de radikales historiske rolle som tungen på vægtskålen kan i så fald overføres direkte til Dansk Folkeparti. Hvilket bestemt er en skræmmende tanke for de fleste på centrum-venstre – og en reel risiko ved manøvren.
Frygten for endegyldigt at forvandle Dansk Folkeparti til et midterparti er den afgørende årsag til, at finansminister Bjarne Corydon næppe tør forfølge det spor, som finanslovsudspillet reelt lægger op til i både velfærdssatsningerne og den økonomiske ramme.
Med de gensidige tilnærmelser mellem Socialdemokraterne og Dansk Folkeparti i både fordelings- og værdipolitikken, synes det kun at være et spørgsmål om tid, før den gamle dæmning bryder sammen.

