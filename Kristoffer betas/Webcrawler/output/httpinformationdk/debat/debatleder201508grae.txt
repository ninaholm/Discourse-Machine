Grænseløs usolidaritet
LEDER


 Barnet, der skriger. Kvinden, der ligger besvimet i menneskemængden. Mænd klemt sammen med andre mænd med registreringspapirer i hænderne og forfærdelsen malet i ansigtet.
Det er ikke de billeder, vi normalt forbinder med den græske solskinsø Kos. Eller sågar med noget andet sted i Europa. Men de er virkelige og er den seneste konkrete dokumentation for, at der udspiller sig en humanitær katastrofe i EU lige nu. Og billederne viser, hvordan Europa behandler mennesker, hvoraf mange er flygtet fra krig, forfølgelse og brutalisering i Syrien.
Flere end 200.000 flygtninge er nået til kontinentet i år – over 130.000 er endt i Grækenland, som stort set forventes at håndtere krisen på egen hånd på trods af, at landet i de seneste fem år har været på fallittens rand. Det lyder yderst urealistisk, at den græske administration skulle kunne magte den konstant voksende opgave – 50.000 ankom i juli alene – og de seneste billeder fra Kos viser med al grusom tydelighed, at det præcis er tilfældet.
I stedet er nødhjælpsorganisationerne – Røde Kors, Læger Uden Grænser, Grækenlands Flygtningeråd m.fl. – trådt til for at udføre de mest grundlæggende opgaver: At brødføde sultende flygtninge og give dem tøj på kroppen. Men nødhjælpsorganisationer kan og skal ikke løse denne krise. Det kan kun politikerne, og det kan de kun ved en fælles indsats i Europa.
Desværre er særligt de lokale beboere, der har brugt private midler til at udlevere mad, tæpper og tøj, det tætteste Europa kommer på medmenneskelighed og solidaritet lige nu. I nationalstaterne er flygtninge fra brutale krige blevet brugt som politisk kastebold i valgkampe. På EU-plan er landene kun blevet enige om at fordele cirka 32.000 flygtninge. Danmark, Storbritannien og Irland har sågar påberåbt sig deres retsforbehold og tager 0.
EU-landene er dog tidligere på ugen blevet enige om at frigive flere midler til afhjælpning af krisen i bl.a. Grækenland, og det er naturligvis et yderst vigtigt første skridt. Men man kan ikke købe sig til solidaritet. Lige nu foregår der et usmageligt spil Sorte Per i unionen om ulykkelige menneskers liv. Hvis EU vil undgå at miste troværdighed og anseelse i resten af verden, må politikerne bevise, at der eksisterer en mellemstatslig solidaritet i unionen, ved at finde en fælles løsning på den ulykkelige krise.

