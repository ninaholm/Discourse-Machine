Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter, der sikrer dig opmærksomhed ved middagsbordet


 Grindehvalerne
Hvert år slagtes omkring 250 grindehvaler på Færøerne. Ifølge færingerne er det en 1200 år gammel tradition fra en tid, hvor grindekød var en stor del af den færøske kost. Dyrerettighedsforkæmpere kalder det illegitim udryddelse.
Det røde synspunkt: International Union for Conservation of Nature siger, at grindejagten er bæredygtig. Og hvis nogen siger, at noget er bæredygtigt, er det fint med os.
Det blå synspunkt: Tænk, hvis det bliver den amerikanske tandlæge, som sikrer færingerne arbejdsro, og reducerede antallet af trusselsmails i ministerindbakken. Måske skulle vi gøre en undtagelse og tilbyde ham asyl?
Bomben: Vi prøver lige negertesten: Færingerne slagter 250 negere en gang om året. Det er helt okay, for det er en ældgammel tradition, og kødet bliver fordelt mellem de lokale efterfølgende.
Dansk Folkeparti
Ifølge Politiken er de kommunale udgifter på ældreområdet blevet skåret ned i 66 kommuner siden 2011. I 57 af kommunerne har Dansk Folkeparti stemt for nedskæringerne.
Det røde synspunkt: Først muslimerne, så alle andre indvandrere, så de uvorne, så de ældre. Efterhånden omfatter DF’s »værdighedsgaranti« kun den velhavende, strunke, lyshårede, høje, stærke etniske dansker. Skal vi overveje det en ekstra gang?
Det blå synspunkt: Besparelserne er en udenrigspolitisk strategi. Hvis vi får vist alle de mellemøstlige snyltere, at ingen i Danmark lever fedt på overførselsindkomster, kan vi spare penge på både avisannoncer og grænsebomme.
Bomben: Har nogen konsulteret Peter Brixtofte?
Sony
Filmselskabet censurerer sin nye film Pixels. I filmen angriber væsener fra det ydre rum flere af Jordens historiske monumenter som Taj Mahal, Eiffeltårnet og Westminster Abbey, men en scene, hvor Den Kinesiske Mur bliver ramt, er blevet fjernet.
Det røde synspunkt: Sonys produktioner og Adam Sandlers præstationer på det hvide lærred er altid udtryk for en konsumeristisk ideologi. Jo mere de fjerner, jo bedre.
Det blå synspunkt: Kunstnerisk frihed skal ikke stå i vejen for profit. Spørg ikke, hvad det kinesiske marked kan gøre for dig – spørg, hvad du kan gøre for en plads på det kinesiske marked.
Bomben: Der er lighed for loven og lighed for den amerikanske kulturindustri. Sony skulle have beholdt scenen og tilføjet en bombning af Mekka.

