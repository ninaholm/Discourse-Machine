Syv ufede år



 Kunstmuseet ARoS udvidede medarbejderstaben på årets første decemberdag. Fundraiser/businesschef står der på den nytilkomnes visitkort. Hun skal udvikle samarbejdet mellem smilets museum og erhvervslivet. Sikre, at private investorer spytter flere knaster i kunstkassen, når Carina Christensen ikke gør det.
Meget moderne træk. Det er nemlig tid til nytænkning i landets kulturinstitutioner. Venstres kulturordfører har flere gange sagt, at de syv fede år er forbi. Ja, det er faktisk blevet regeringens svar, hver gang kulturinstitutionerne beder om flere penge. De fede år er forbi, venner. Fat det. Få jer en fundraiser.
Men ikke engang de syv fede år har været så fede. Det har Venstre endelig erkendt. Man troede næsten, det var oppositionen, der led af simultane vrangforestillinger, når de snakkede om nedskæringer. Regeringen messede ufortrødent yndlingsmantraet: Der har aldrig været så mange penge, som der er i dag.
Endelig bristede illusionsboblen så, og Venstre stod bundærligt frem i Information med budskabet: Okay - vi har ikke tilført to milliarder, som vi ellers har påstået i flere år. Der mangler rigtignok 81 millioner, men det er jo ikke ret mange penge. 
Ærlighedsstrategien stopper altså i samme åndedrag, som den starter. For skulle man være helt helt ærlig, så er 81 millioner kroner jo ret mange penge.
De syv VK-år har ærlig talt afmagret kulturministeriets budget. Der er gået knogleskørhed i det økonomiske skelet, som holder sammen på museer, folkebiblioteker, teatre. 
Kun det private erhvervsliv har levet fedt de sidste syv år. Med fordelagtige skattefradragsordninger og etisk markedsføring på direktørernes hitlister har erhvervslivets succes holdt nogenlunde gang i den kulturelle mølle. Men så kom den store onde finanskrise jo og kastede sin klamme skygge over den hovedløse forbrugsfest.
Både Kulturministeriets og erhvervslivets investeringslyst er sygnet hen, og den konstante klagesang klinger over hele kulturområdet. Kunstrådet mangler frie midler, nyinvesteringer bruges kun på sport og klimaevents, egnsteatrene er lukket på stribe, bibliotekerne er centraliserede, lånerne er skredet, små unika-museer giver op.
Og Venstres løsningsforslag: 'De må effektivisere noget mere', 'Slå nogle flere museer sammen', 'Man må da profitere af den teknologiske udvikling, som har effektiviseret resten af samfundet'.
Nå, ja. Teknologisk udvikling og effektivisering. Lad os da udlicitere Dansk Skolemuseum til indiske ingeniører eller slå de sidste egnesteatre sammen til et stort hovedstadsteater. Kreativt bud. Realistisk eller hensigstmæssigt er det nok ikke. 
Når der efter syv magre år tegner sig nogle endnu mere magre, så strammer det til. Alle kræver evindeligt flere penge. Men på kulturområdet skulle regeringen nok alvorligt overveje at efterkomme ønsket i stedet for at sætte sin lid til, hvad fundraisere kan udrette i finanskrisetider. march

