Børnenes Verdenshistorie
Og en til de voksne


 Inden vejen mandag middag gik hjem til skriveriet af de hersens – påståede – frie ord, var der lige tid til et kig ind til boghandleren. En af de boghandlere, der stadig også sælger bøger. Selvfølgelig ved siden af alt det andet, alt det elektroniske isenkram, der skal være der. Og som den noget yngre ledsager og ven naturligvis bar et eksemplar af, dog til trøst i displayet slået op på Informations webside.
Men jeg sporede en bog.
En stor, flot, blå, gennemillustreret bog: Børnenes Verdenshistorie, af Nils Hartmann, udsendt i 2. udgave, 2. oplag af Gyldendal for et år siden. Så hvordan mon den ender? tænkte jeg. Og slog op på, hvad jeg troede, var slutningen på historien:
»Røg, støj og møg! Jordkloden har det ikke så godt. Overalt i verden begår menneskene en masse dumheder. De bruger løs af Jordens ressourcer og forurener luften, vandet og jorden. De ødelægger det miljø, som alt skal leve af. (…) I de fattige lande vokser befolkningen så stærkt, at det bliver kaldt befolkningseksplosionen. Nogle siger, at de mange mennesker er en trussel mod livet på jorden. Måske er det store forbrug i de rige lande et større problem.«
Messede jeg. I hvert fald til bøgernes fryd. Håber jeg: »Alt sammen under kapiteloverskriften: ’Miljøet bliver ødelagt’.«
»Det var dog li’godt satans,« afbrød den medbragte ven. »Nu troede jeg, at vi bare skulle have det lidt rart og tale om det sjove, som alle taler om, om det bliver Astrid Krag eller Annette Vilhelmsen her, eller Obama eller den anden nar over there, eller om den røde regering også vil lave finanslovsforlig med de blå og til gengæld nok engang gi’ Enhedslisten alt det røde, en blodtud kan rende til dronningen og anbefale regeringen med, eller om det i tennis overhovedet nogen sinde bliver muligt for Caroline – nej, jeg gider sgu ikke. For ikke at tale om, at vi ku’ have talt om fodbold. Eller kulturnatten på fredag. I stedet går vi ind i en uskyldig bogshop, og du går lige hen til den første, den bedste bog, oven i købet i børneafdelingen. Og får dit yndlingstema bekræftet. Det er tarveligt. Det er uretfærdigt.«
Tak, jeg kender lektien og havde snuppet hans elektroniske isenkram.
»Nå, så se her,« sagde jeg, »hvad Ritzau lige har citeret Helle Thorning-Schmidt for på vores webside: ’Trods enighed om målet har verden fejlet med at få gang i den grønne vækst, siger statsministeren. Verden bevæger sig alt for langsomt hen imod en grøn og bæredygtig økonomi. Det fastslår statsminister Helle Thorning-Schmidt (S) mandag i København på den store internationale konference om grøn vækst, Global Green Growth Forum, som Danmark for andet år er vært for sammen med regeringerne i Sydkorea og Mexico. Og selv om verdens lande på utallige møder har vedtaget erklæringer og målsætninger, så batter det ikke nok i kampen mod klimaforandringer og ressourcemangel, pointerer statsministeren. Vi er blevet enige om overskrifterne, men vi har fejlet, når det gælder at opstille konkrete mål på vejen. Forureningen af kloden fortsætter, og vandknaphed er et voksende problem. I dag lever en femtedel af Jordens befolkning i områder, hvor der er mangel på vand. Helle Thorning-Schmidt minder om, at man i år har målt den varmeste sommer nogensinde på den nordlige halvkugle, og at polarisens udbredelse er rekordlav som følge af global opvarmning’.«
Revolutionen
»Vi kan ikke ignorere disse kendsgerninger.«
»Det kan du heller ikke,« fik den medbragte at vide, »eller det bør du ikke«.
»Tak, jeg kender lektien, men ærlig talt …«
»Ja, ærlig talt. Det er jo ikke dagligdag her, hvor slaget står om Annette eller Astrid. Læs så hvad Pernille Rosenkrantz-Theil (S) skriver i også mandagsudgaven under overskriften »Når klimaforandringer er dagligdag«: » I Bangladesh mærker man klimaforandringerne nu og her i form af oversvømmelser og orkaner. Nutiden for Bangladesh er en ikke fjern fremtid for resten af verden. ’Orkanerne bliver flere og flere, og vejret er blevet helt uforudsigeligt,’ siger landsbyboerne og virrer med hovederne, som om de heller ikke rigtig kan forstå det. ’I regntiden kommer der ikke nok vand til afgrøderne, og i tørtiden kommer der oversvømmelser’.«
Og mens vennen venligt læser sin Information, opdager jeg, at Børnenes Verdenshistorie har et kapitel mere: ’Den teknologiske revolution’:
»Forskerne er blevet livets herrer. De har lært at gensplejse og lave kunstige dyr og planter. Og de kan skabe børn, som har fire forældre. Det er næsten for utroligt til at være sandt. Tænk, hvad der sker, hvis de begynder at lave om på mennesket. Videnskaben har givet folk bedre medicin, som kan udrydde frugtede sygdomme. Og forskerne har skaffet vitaminer og mere mad, så livet er blevet mere sikkert. De snoede landeveje er blevet til brølende motorveje. Nu kan mennesker flyve fra Europa til Amerika på tre timer. Tempo! Tempo! Verden løber med stormskridt ind i fremtiden.«
Så hvad er der at være bange for? Videnskaben, teknologien og den globaliserede pengeøkonomi sikrer jo evig, ubegrænset fremskridt og vækst. Vi ignorerer bare alt det foregående. Ikk’?
 

