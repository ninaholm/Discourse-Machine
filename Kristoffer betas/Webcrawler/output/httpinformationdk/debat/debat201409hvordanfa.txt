Hvordan får man det sorte af panden, når maden brænder på?
Jeg er flyttet hjemmefra. Madlavning, tøjvask, morgenmad, indkøb, rengøring, opvask og madpakkesmøring varetages nu af en og samme person i min nuværende husstand. Mig. Shit!


 Hvor lang tid skal pasta koge, før den kan spises? Er det bedre at bruge solsikke- end rapsolie, når man steger forårsruller? Når man brænder maden på, hvordan får man så det fastbrændte skrubbet af panden? Hvilken slags vaskemiddel skal man bruge til gråt tøj? Og er det bedre at bruge flydende vaskemiddel end tabs? Må man vaske striktrøjer sammen med andet tøj? Spørgsmål som disse har jeg måttet stille min mor igen og igen de seneste uger. Jeg er nemlig flyttet hjemmefra.
På grund af mit studie er jeg flyttet fra Sydsjælland til Østjylland, fra Stensved (tæt på Vordingborg) til Malling (forstad til Aarhus).
For mig er det rigtig langt. Især fordi jeg aldrig har været typen, der gjorde en stor indsats i forhold til det huslige arbejde derhjemme. Jeg er mere ham, der kommer, når mor eller far råber, at maden er klar, men alligevel bliver lidt småirriteret, fordi jeg er midt i første halvleg af et spil FIFA. De kunne da godt lige tage lidt hensyn og time det, så jeg ikke behøvede at slukke spillet midt i min 2-0 føring over Tottenham?
Vores bryggers fungerede for mig som et sted, der på et par dage eller mindre forvandlede mit gennemsvedte løbetøj og sure underbukser til helt nyvaskede. Uden at jeg skulle røre en finger. Jeg kunne tillade mig at sove 10-15 minutter længere om morgen, fordi jeg kunne stå op, tage et bad, og så stod morgenmaden klar. Og så var der også en fin og lækker madpakke, som var klar til at tage med i skole.
Mor arbejder her ikke
Nu er den tid forbi. Madlavning, tøjvask, morgenmad, indkøb, rengøring, opvask og madpakkesmøring varetages af en og samme person i min nuværende husstand. Mig. Og hvis jeg ikke gør det, bliver det ikke gjort, har jeg hurtigt erfaret. Det betyder, at et dejligt spil FIFA, et par afsnit af How I Met Your Mother og hyggelæsning ryger langt ned på prioriteringslisten, for lektielæsningen skal også lægges til oven i husholdningsligningen, som fylder en rigtig stor del af hverdagen. Det er vist nok det, mange voksne mennesker kalder virkeligheden.
Desuden er jeg en håndværksmæssig analfabet. Jeg præsterede i sløjdtimerne i femte klasse at kreere planetens skæveste bordskånere, som jeg gav til mine forældre i julegave. Efter det blev mine forældre og jeg enige om, at det nok var bedst, hvis jeg fik nogle penge, som jeg kunne købe gaver for. Spoler jeg tiden et par uger tilbage fra nu, havde jeg været totalt på Herrens mark, hvis det ikke var for min far, der tog en hel uges ferie for at hjælpe mig med at flytte og samle IKEA-møbler til min fine lejlighed.
Mens jeg vaskede det nyindkøbte service og madlavningsgrej af, lagde mit tøj ind i skabene og puttede billeder i rammer, kunne jeg se, hvordan min far med stor rutine og teknisk kunnen samlede borde, satte lamper op og gjorde min vaskemaskine kampklar. Ting, der for mig ville være fuldkommen umulige. Det tog kun tre dage, fra vi ankom, til den sidste flyttekasse var pakket ud. Og så var jeg pludselig på egen hånd. Nu var farmand her heller ikke til at hjælpe mig.
Dan Jørgensen ville flippe
Tanken om at flytte hjemmefra havde længe ligget latent i mit baghoved, men først når man står midt i det, bliver det virkeligt. Rengøring, madlavning og alt ind imellem kræver øvelse og erfaring, før det bliver rigtig godt, har jeg indset. Jeg er begyndt helt fra scratch, og jeg priser mig lykkelig over, at jeg ikke har mere end 30 kvadratmeter at gøre rent. Mine kulinariske færdigheder er endnu så begrænsede, at jeg kun kan lave retter, der ville få Dan Jørgensen til at gå helt balalajka, men nu har jeg da næsten fået lært at koge min pasta al dente.
Pointen med dette skriv er udelukkende at anerkende det store stykke arbejde, som mine forældre har udført for mig gennem 19 år. Nogle vil måske mene, at de skulle have tvunget mig til at tage større del i de huslige pligter, men til gengæld gav de mig tid og overskud til en masse andet. De skabte de perfekte rammer. Mine vinger bærer, men det ville de ikke gøre uden dem.
Mads Oddershede er studerende

