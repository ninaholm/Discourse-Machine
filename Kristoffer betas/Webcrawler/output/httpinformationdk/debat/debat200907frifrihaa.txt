Fri os fra frihåndstegninger og fantasier
Er Information virkelig interesseret i at få en mudret fortid kritisk og dokumentarisk belyst omkring PET-Kommissionen og Jørgen Dragsdahl? Jeg har mine tvivl


 Chefredaktør Palle Weis har ret i, at spørgsmålet om Jørgen Dragsdahls troværdighed også er et spørgsmål om Informations troværdighed (lederen »Skeletter i skabet« 11. juli).
Jeg har tidligere i en kronik givet nogle eksempler på Dragsdahls journalistik og den mangel på troværdighed, der ofte prægede den. Jeg vil gerne udbygge dette emne, hvis avisens chefredaktør virkelig er interesseret i at få sagen belyst. Bare sig til! Jeg har dog foreløbig mine tvivl, om Information virkelig er interesseret i at få en mudret fortid kritisk og dokumentarisk belyst.
Information har også i dag store problemer med at beskrive virkeligheden. Jeg har tidligere i en tætpakket kommentar gjort opmærksom på, hvor mange fejl og fordrejninger det var lykkedes avisen at klemme ind i en kort artikel. Flere af disse fordrejninger optræder igen i chefredaktør Weis' leder:
'Det fældende bevis'
1) »Som leder af det nye koldkrigscenter, som ikke mindst med DF's mellemkomst havde fået en millionbevilling, havde Bent Jensen fået adgang til PET's arkiver,« skriver Weis. Forkert! Jeg havde adgang til PET's arkiv (jeg vidste ikke, at PET havde flere arkiver) flere år, før Center for Koldkrigsforskning (CFKF) blev oprettet. Min artikel blev skrevet flere måneder, før jeg efter ansøgning og i konkurrence med andre ansøgere blev ansat på CFKF.
2) »... ifølge Bent Jensen var det fældende bevis en note, som en kriminalassistent foretog under disse møder,« skriver Weis. Forkert! Der er ikke tale om en 'note'. Der er tale om et flere sider langt referat af et møde, som cand. jur. og vicepolitimester i PET, Mikael Lyngbo, efter aftale med PET's chef havde indkaldt Dragsdahl til. Referatet er renskrevet og uden rettelser eller anmærkninger af nogen art; der findes ikke andre referater af mødet. Hvis Lyngbo havde fundet referatet misvisende, ville han nok have gjort anmærkninger.
3) Jeg har aldrig omtalt referatet som »det fældende bevis« på, at Dragsdahl var KGB-agent. Jeg har brugt referatet som en af adskillige kilder til PET's og KGB's opfattelse af, at han var agent. For mig er Dragsdahls konspiratoriske møder med KGB-officerer i ind- og udland mere interessante som udtryk for, at der ikke var tale om normal journalistisk virksomhed.
Utroværdigt
4) »Bent Jensens offentliggørelse af de fortrolige oplysninger fra PET-arkivet,« skriver Weis. Forkert! Det pågældende referat var for længst blevet afklassificeret i forbindelse med DIIS-udredningen. Hans Davidsen-Nielsen offentliggjorde de samme afklassificerede oplysninger fra samme dokument næsten samtidig.
5) »Ligesom DIIS-rapporten i 2005 er også PET-kommissionens beretning () med til at rense Dragsdahl for anklagerne,« skriver Weis. Forkert! DIIS-udredningen rensede ingenting, men tilslørede blot Dragsdahls meriter. PET-Kommissionens beretning dokumenterer derimod, at PET's chef i november 1985 i en orientering af regeringen betegnede Dragsdahl som 'meningsagent' og 'agent'. At kommissionen trods dette - og andre håndfaste vidnesbyrd om PET's syn på Dragsdahl  - krampagtigt og aldeles utroværdigt forsøger at få læserne til at tro, at PET's chef nok ikke mente det, han mente, er et problem for kommissionen - ikke for mig.
Kære redaktør Weis: Prøv dog i det mindste at få styr på de helt basale ting i stedet for disse frihåndstegninger og fantasier.
Bent Jensen er koldkrigshistoriker

