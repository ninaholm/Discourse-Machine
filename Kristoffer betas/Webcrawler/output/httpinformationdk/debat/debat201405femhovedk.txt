Fem hovedkrav fra Venstre



 
	Statsminister Helle Thorning- Schmidt (S) bebudede i julen, at regeringen ønskede at tage tyren ved hornene og fremlægge en vækstpakke i foråret. Men hvad Venstre håbede ville være en ambitiøs vækstpakke, der ville skabe arbejdspladser, ligner mest af alt en fuser.

	Regeringen gambler med Danmarks fremtid, hvis den ikke kommer med mere ambitiøse initiativer. Mens regeringen vil gøre verdens offentlige sektor endnu større, ønsker Venstre et udgiftsstop og en række reformer i den offentlige sektor, der tilsammen skal skabe vækst. Det er derfor, Venstre kommer med fem hovedkrav til de kommende forhandlinger med regeringen.

	Venstre vil forlænge BoligJob-ordningen, som VK-regeringen indførte, og som har vist sig at være en succes. Alene i 2012 skabte ordningen 5.000 job. Regeringen ønsker ikke at forlænge ordningen efter 2014, og det er meget ærgerligt, fordi regeringen dermed sætter de mange job på spil, der er skabt som en direkte effekt af ordningen.

	Venstre vil øge udliciteringen af offentlige opgaver. Regeringens egen Produktivitetskommission har selv peget på, at der er et stort potentiale i at sende en større del af den offentlige sektor i udbud for at konkurrenceudsætte opgaver og styrke effektiviteten og sænke omkostningerne.

	Det er vi i Venstre positive over for, så vi får den offentlige sektor til at gå længere på literen. Velfærdsopgaverne bør løses der, hvor vi får mest velfærd for pengene.

	Energiafgifter skal ned

	Venstre vil gøre det lettere at drive virksomhed, blandt andet ved at indføre et nabotjek, der skal sikre, at vi ikke overimplementerer lovgivning. Det er konkurrenceforvridende for danske virksomheder, hvis Danmark altid går længere end vores nabolande, når vi implementerer lovgivningen fra EU.

	Venstre vil kræve flere energiafgifter sat ned. Det danske skatte- og afgiftsniveau er for højt – så højt, at det koster danske arbejdspladser. I Danmark er danske virksomheder blandt andet tynget af stigende PSO-omkostninger, som gør det dyrere at drive virksomhed, og det forringer konkurrencevilkårene for danske virksomheder.

	Endelig vil Venstre sikre, at det altid kan betale sig at arbejde. For det er ikke rimeligt, at den ene i et kontanthjælpspar skal tjene 35.000 kr. om måneden, hvis parret skal have 1.000 kr. mere til rådighed.

	Venstre er klar til at tage fat og sikre vækst og arbejdspladser. Nu mangler vi bare regeringen.

Kim Andersen, MF, Venstre

