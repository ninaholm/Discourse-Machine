Norge om velfærdsdebat: Folk kommer for at arbejde
Norge sender flere velfærdskroner til nordmænd i udlandet end udlændinge, siger statsminister Erna Solberg.


 Norge tager den såkaldte "velfærdsturisme" med ro, hvor udlændinge får beløb i børnecheck, dagpenge eller SU, når de arbejder i Norge.
Det fastslår Norges borgerlige statsminister, Erna Solberg, som besøger sin danske kollega Helle Thorning-Schmidt (S) for at fejre 200 året for Norges første grundlov i 1814 i Eidsvoll efter friheden fra Danmark.
- Der er en diskussion, om vore velfærdsordningers udformning kan invitere til, at man kommer som "velfærdsturist". Men det store billede i Norge er, at folk kommer for at arbejde. Vi har mange flere end Danmark og Sverige, siger Erna Solberg.
Siden 2004 har Norges høje økonomiske aktivitet tiltrukket mange udlændinge. Selv om Norge står udenfor EU, skal Norge som EØS-land følge sociale sikringsordninger, så EU-borgere ikke diskrimineres, forklarer statsministeren.
- Vi har lidt eksport af velfærdsgoder. EU-Domstolen har krævet, at Norge skal sende støtte til børn i udlandet, som ikke går i børnehaven. Men den store eksport af sociale ydelser fra Norge går til nordmænd i Spanien, siger Erna Solberg.
- De store tal går til nordmænd, som ikke længere arbejder og har valgt at bosætte sig andre steder. Så det er en mere teoretisk diskussion i en globaliseret verden end et reelt problem.
Helle Thorning-Schmidt gentager advarslen om, at Dansk Folkepartis velfærdsforbehold vil tvinge Danmark ud af EU. DF bør sige til danskerne, at partiet vil ud af EU, mener hun.
- Det er utrolig interessant at få indblik i den norske diskussion.
- Hvis Dansk Folkeparti slet ikke vil have, at vi skal have nogle af goderne i det indre marked, så skal man rigtig langt fra EU, hvis man også skal undgå at være en del af det indre marked, som Norge jo også er, siger Helle Thorning-Schmidt.
