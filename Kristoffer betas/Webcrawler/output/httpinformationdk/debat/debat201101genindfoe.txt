Genindfør gruppeeksamen
Danmarks dygtigste undervisere og forskere kan naturligvis godt bedømme den enkeltes præstation, selv om han eller hun sidder ved siden af et par kammarater


 Der er mange fordele ved gruppeeksamination. Denne prøveform kan være med til at skærpe evnerne til at samarbejde om et emne eller en opgave. Det er samtidig en bedømmelsesform, der fremmer planlægning, organisering og blik for de studerendes forskellige arbejdsgange og styrker. Det er netop via en eksamensform, der prioriterer samarbejde, man opnår fokus på de kompetencer, som efterspørges i brede dele af erhvervslivet. Det kan derfor heller ikke undre, at netop erhvervslivet i årevis har efterspurgt en genindførelse af gruppeeksamination.
Mangler argumenter
Desuden er det dokumenteret adskillige gange, at individuel eksamination er yderst omkostningstung. Der bruges enorme ressourcer på at teste og efterprøve i det danske uddannelsessystem, og de ressourcer, universiteterne fik mulighed for at spare, kunne kanaliseres over i flere undervisningstimer, bedre faciliteter og mere forskning. Det ville i øvrigt være en fornuftig afløser til den sparekniv, som regeringen ellers har svunget over universiteterne de seneste 10 år.
Krikken af at det ikke skulle være muligt at bedømme den enkelte studerende i en gruppe er også uden hold i virkeligheden. For med gruppeeksamener opnår underviserne mere tid til den enkelte eksamen, f.eks. til at gå endnu mere i dybden med pensum eller til krævende praktiske prøver. Ved en individuel mundtlig prøve er der sjældent mere end 15-20 minutter til eksamination. Man skal ikke være professor for at forstå, at det ikke altid er den bedste bedømmelsesform, f.eks. ved meget detaljerige emner.
Det står klart, at regeringen mangler gode argumenter for at fastholde modstanden mod moderne eksamensformer. I stedet får man indtrykket af, at holdningen bygger på en dyb mistillid til de danske uddannelsesinstitutioner; for Danmarks dygtigste undervisere og forskere kan naturligvis godt bedømme den enkeltes præstation, selv om han eller hun sidder ved siden af et par kammerater.
Der er brug for en mere moderne lovgivning, der også belønner samarbejde og fleksibilitet. Derfor skal studerende igen kunne sidde ved det grønne bord mere end én ad gangen. Desuden skal tilliden tilbage til universiteterne, og derfor bør det være op til den enkelte uddannelsesinstitution selv at vurdere, hvordan viden, kvalifikationer og kompetencer bedst efterprøves hos de studerende.
Thomas Medom er folketingskandidat for SF i Aarhus

