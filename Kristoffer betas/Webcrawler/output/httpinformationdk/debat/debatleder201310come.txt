Et come-back for USA’s demokrati
LEDER


 
	Demokrati kan være en frygtelig rodebutik, som tit spænder ben for de »fornuftige« initiativer og lægger en blokerende dæmper på samfundsøkonomiens potentiale for at vokse og komme alle borgere til gavn. Det har hele verden fået bekræftet efter at have fulgt den politiske farce i Washington, D.C. gennem de seneste godt to uger.

	Men det paradoksale resultat af det republikanske mindretals gidseltagning af den amerikanske forbundsstat og gældsloftet kan blive, at det i sidste ende giver et positivt udfald.

	Efter republikanernes betingelsesløse overgivelse i deres udsigtsløse bråvallaslag for at afmontere præsident Barack Obamas sundhedsreform fra 2010, har den indre magtbalance i partiet pludselig svinget i retning af de »fornuftige«, de moderate eller mindre konservative kongresmedlemmer og senatorer.

	Ekstreme Tea Party- og konservative politikere har med deres kompromisløse og destruktive fremfærd formøblet noget af den goodwill blandt deres tilhængere, som de havde opbygget i forbindelse med deres legitime kritik af visse aspekter ved Obamacare. Paradoksalt nok er sundhedreformen blevet mere populær. Før nedlukningen af forbundsadministrationen den 1. oktober nød den kun tilslutning fra et mindretal. Men i dag får den støtte fra et flertal; det til trods for alle de tekniske problemer, optagelsen af forsikringsløse i private sygesikringsordninger har været plaget af siden den 1. oktober.

	Befolkningen er så rasende og frustreret over alle de gener, den seneste to en halv uges unødvendige lukning af forbundsstaten har påført dem, at de lægger ansvaret for hele miseren på alle involverede parter, herunder præsidenten. Men republikanerne står til flere klø end demokraterne. Deres opbakning i meningsmålinger er faldet til et historisk lavpunkt på 24 pct.

	Det ydmygende nederlag til de konservative republikanere vil næppe føre til en ændring i deres holdning eller taktik i Kongressen. De vil fortsat obstruere og søge at lamme enhver lovgivning, som strider mod deres og deres vælgeres overbevisning.

	Forskellen bliver, at partilederne i Repræsenternes Hus fremover vil give mere råderum til moderate republikanere. De kompromisvillige republikanske politikere vil med andre ord løbe en mindre risiko for at få en Tea Party-kandidat på halsen i primærvalgene i 2014, hvis de taler de konservative midt imod. De kan endda regne med større valgkampagnebidrag fra erhvervsfolk, som har fået nok af Tea Partys yderligtgående metoder.

	Pludselig svinger pendulet i amerikansk politik altså mere mod midten end mod yderfløjene. Det vil forøge chancen for en tværpartisk helhedsløsning på USA’s langsigtede finansielle udfordringer og muligvis føre til en indvandrerform og vedtagelsen af en landbrugslov, der bl.a. har til hensigt at reducere de alt for høje støtteordninger til amerikanske landmænd. Andre lovinitiativer til gavn for økonomien kan følge næste år.

	Afstanden mellem de to partier er stadig betydelig og svær at bygge bro over. Den tværpartiske gruppe, der skal barsle med en finanspakke – som udover besparelser på pension og sygesikring også vil rydde op i den amerikanske skattejungle og formentlig pålægge de velhavende højere skatter – vil blive anført af formændene for budgetudvalgene i Senatet og Repræsentanternes Hus. Sandsynligheden for at et kompromis indgås, øges af deres ry for at være pragmatikere.

	Den største forhindring bliver, hvorvidt formand John Boehner vil lade en pakke vedtaget i det demokratisk styrede Senat komme til afstemning i Huset. Muligheden anes, fordi der efter denne seneste pinlige politiske farce efter alt at dømme findes et nyt, alternativt flertal bestående af moderate politikere fra begge partier. I et demokrati positionerer politikere sig for at opnå genvalg. Næste års midtvejsvalg vil drive flere af dem mod midten, fordi det er dér, de fleste amerikanske vælgere ligger efter dramaet i Washington.

	Onsdagens tværpartiske aftale indeholder tidsfrister, der er fastsat med et blik mod den politiske kalender. Budgetkommissionen skal have pakken klar den 15. december, og den skal være vedtaget inden den 15. januar, ellers lukker forbundsstaten ned. Herefter indledes valgkampen. Måske kan amerikansk demokrati alligevel få et come-back.

