Åben konsultation
Et bredt flertal i Folketinget i færd med at gennemføre en bekendtgørelse, så myndigheder fremover bliver beskyttet mod borgerne, hvor retssamfundet normalt kendes på det modsatte


 Hvem vil betro sig til sin læge, hvis medarbejdere på landets rådhuse kan lytte med fra konsultationsværelset? Nok de færreste.
Derfor burde det kalde på anfægtelse, at der i disse dage i ly af det sidste vintermørke sniges en bekendtgørelse igennem, der reelt ophæver den helt nødvendige fortrolighed mellem læge og patient.
Umiddelbart fejler hensigten med ændringen af sundhedsloven ikke noget: Ingen kan være modstander af, at landets regioner og kommuner lærer af hinandens erfaringer. Hvis Hørsholm finder et særlig effektivt behandlingsforløb for alkoholikere, skal det selvfølgelig hurtigst muligt spredes til Horsens og Hanstholm. Det er sund fornuft.
Men ubegribeligt er det, hvorfor denne deling af viden forudsætter, at identiteten på eksempelvis tørlagte nordsjællændere skal rundsendes til hele landet. Og det bliver den uomgængelige konsekvens af den udvidede adgang til offentlige registre og elektroniske patientjournaler, som lovændringen indebærer.
Hvorfor ikke bare bruge erfaringerne og anonymisere personerne, som Danske Regioner i denne avis tidligere har bragt i forslag. Det afgørende må da være, hvordan – og ikke på hvem – behandlingen virker.
Nu har vi ingen grund til at tillægge sagsbehandlere i landets regioner og kommuner skumle hensigter. Men når det handler om myndigheders omgang med borgernes private oplysninger, bør politikerne sikre, at lovene aldrig kan gøres til redskab for urimelig magtudøvelse eller kontrol.
Med ændringen af sundhedsloven deponeres borgernes retssikkerhed reelt hos embedsmænd i kommuner og regioner. Det bliver op til deres moral, hvad borgernes private oplysninger skal bruges til.
Med andre ord er et bredt flertal i Folketinget i færd med at gennemføre en bekendtgørelse, så myndigheder fremover bliver beskyttet mod borgerne, hvor retssamfundet normalt kendes på det modsatte.
Dermed får betegnelsen ’åben konsultation’ en helt ny – og ubehagelig – betydning. cj

