Spændt forventning
LEDER


 
Hvis man skulle sidde derude og være i tvivl om, hvorvidt der stadig er behov for en institution som Kvinfo, behøver man bare at klikke sig ind på Sjællandske Mediers hjemmeside. De valgte nemlig at bringe nyheden om den nye direktør, Nina Groes, under overskriften »Magnus Heunickes hustru skal være direktør for Kvinfo«.

	Det var lidt tragisk, men faktisk langt overvejende morsomt. For der har med stor sandsynlighed ikke ligget en eneste ond vilje bag. Bare manglende refleksion over lagkagekomikken. For journalisten bedrev vel egentlig bare klassisk, velafprøvet og langt hen ad vejen solid nyhedsjournalistik ved at indlede en historie med dét, der gør den mest genkendelig, bemærkelsesværdig, og ja, interessant for et bredt nok antal læsere af en webavis.

Vi skal da give Sjællandske Medier lidt røg over bommerten. Men også erkende at der i første omgang ikke er så utrolig meget bemærkelsesværdigt at sige om Kvinfos nye direktør. Hun er helt sikkert en klog og foretagsom erhvervskvinde. Men hun har meget få meritter i køns- og ligestillingsdebatten. Og da Information fangende hende i går, hvade hun heller ikke på stående fod noget spektakulært at komme med.

	Bevares, Nina Groes skal have lov til at sætte sig i stolen. Det er meget at kræve, at hun på dagen for offentliggørelse skal rulle en femårsplan ud. Men alt tyder på, at Kvinfos bestyrelse har truffet et sikkert valg, der er tænkt mindst ligeså meget som en styrke internt, såvel som en ekstern stemme. Det kan have været nødvendigt – ingen organisation lever alene af tv-tid og spalteplads. Men det må nødvendigvis være med en kalkuleret risiko for at tabe en afgørende stemme udadtil.

Vi venter i spænding. For nogen skal jo hele tiden minde om, at der er løbet en del vand i åen, siden dengang kvinder primært var nogens hustru. Og at der er brug for langt stærkere strømme, hvis »Nina Groes husbond« en dag skulle blive »ny dittendatten for Socialdemokraterne«.

