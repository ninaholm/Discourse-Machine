Vissengrønne visioner



 Se, her er, hvad I skal vurdere jeres nye regering på.
Med den attitude præsenterede Helle Thorning-Schmidt i dag for præcis et år siden befolkningen for sin nye regerings nye regeringsgrundlag – ’Et Danmark, der står sammen’.
Statsministeren kunne med fordel bruge et kvarter af årsdagen på at repetere på den politik, hun stillede danskerne i udsigt. At dømme efter den tale, hun i går åbnede Folketinget med, har hun nemlig svedt dele regeringens grønne visioner ud.
For et år siden slog regeringen sig op på et nyt og ægte visionært klima- og energibegreb, der for første gang forenede vækst, globalisering og udvikling. Hør engang: »Omstillingen til en grøn økonomi vil styrke Danmarks energipolitiske uafhængighed, skabe grundlag for nye danske job og give danske virksomheder et forspring på markederne for grøn teknologi.«
Smukt lyder det, dengang som i dag. Men i sin åbningstale visnede dele af den grønne vision i tre noget mere jordstrygende budskaber: »Vi skåner klimaet. Vi får renere luft. Vi får grønnere virksomheder,« sagde statsministeren. Ingen kan være uenig. Dernæst fulgte en lovprisning af Danmark som et samfund, hvor »vand smager af vand«, og det skal vand også gøre i fremtiden. Vi skal passe på miljøet. Ingen kan være uenig. Statsministeren vil desuden have undersøgt klimaforandringernes påvirkning af havmiljøet i farvandene omkring Grønland og Færøerne. Vi skal passe på miljøet. Ingen kan være uenig. Men hvad med visionen om »omstillingen til en grøn økonomi«? Det bliver foreløbig ved ordene. Fra sidste år.
Hvor regeringens første år primært handlede om hårde økonomiske 2020-planer, indledes det nye folketingsår med en mere borgernær dagsorden, og hertil hører den grønne omstilling altså ikke.
Nu handler det om fremtidens folkeskole, og igen leverer Helle Thorning-Schmidt besnærende visioner. I modsætning til Anders Fogh Rasmussen går hun uaggressivt og konstruktivt til arbejdet med at skabe »den dygtigste generation i danmarkshistorien«. Væk er mistilliden til lærerne og tom retorik om fremherskende rundbordspædagogik. Danske skolebørn skal undervises mere, og alle skal blive klogere. Særligt til dansk og matematik, lød det fra statsministeren.
Ingen kan være uenig. Men som Helle Thorning-Schmidt selv påpegede: »Det er visionen. Og så er det store spørgsmål naturligvis, hvordan vi gør visionen til virkelighed.«
Så foreløbig bliver også det ved ordene. I hvert fald indtil undervisningsminister Christine Antorini (S) senere på året ventes at fremlægge en plan.
Helle Thorning-Schmidt undlod ikke at bruge taletiden fra Folketingets talerstol i går til at holde regeringens resultattavle for det første år op for befolkningen. Omfattende politiske resultater er leveret: kickstart, skattereform, tilbagetrækningsreform og en visionær energiaftale, der i år vil blive ledsaget af en klimalov. Det tegner lovende. Problemet er blot, at mange vælgere ser den nye regering gennemføre den gamle regerings økonomiske politik. Passer ikke, påpeger Helle Thorning-Schmidt:
»Det er hårde tider for mange familier. Tusindvis af danskere har mistet deres arbejde. Mange er usikre på fremtiden. Vi skal hjælpe dem, der står uden arbejde,« sagde statsministeren i går med henvisning til den såkaldte akutpakke, der giver nye muligheder for bl.a. jobrotation. Den forsikring klinger dog hult for broderparten af de op mod 20.000 danskere, der fra årsskiftet rammes af regeringens halvering af dagpengeperioden. For dem var der intet nyt at hente fra statsministeren, der ligeledes i går affejede en stribe fagforeningers protester mod dagpengereformen indrykket som annoncekampagne i dagbladene. Men regeringen står fast: Vi giver danskerne arbejde, ikke offentlige ydelser. Problemet er imidlertid, at arbejdsløsheden herhjemme stiger, og intet tyder på, at hverken regeringens kickstart eller de aktuelle økonomiske prognoser i eurozonen vil ændre radikalt på det billede.
Derfor synes der efterhånden ingen vej tilbage. Helle Thorning-Schmidt må tilbage til det bedste i det regeringsgrundlag, hun for et år siden præsenterede. Regeringen har selv anvist vejen til den grønne omstilling. Nu må den betrædes.

