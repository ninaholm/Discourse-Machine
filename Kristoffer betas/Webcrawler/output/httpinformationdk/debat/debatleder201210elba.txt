Elbæks forlig



Kulturminister Uffe Elbæk (R) har grund til at glæde sig. Han har fået et bredt politisk flertal til at stemme for sit nye medieforlig, hvis indhold vi alle har grund til at glæde os over.Salget af TV 2 suspenderes definitivt, og Danmarks børn og unge kan nu se frem til, at Danmarks Radio opretter en særlig kanal med særlige nyheder og særlige programmer til dem.Begge dele er fornuftigt, men de afledte konsekvenser af forliget tegner til at blive betydeligt større, end beløbsrammen umiddelbart tilsiger.Det brede forlig – kun Liberal Alliance stiller sig udenfor – kan således kun tolkes som en fælles politisk tilbagetrækning fra Danmarks Radio som foretrukken kampplads i værdidebatten. Det er godt for DR, det er godt for armslængdeprincippet, det er godt for alle.Forliget arbejder imidlertid med en interessant dobbelthed. På den ene side viser politikerne DR stor tillid ved at poste i omegnen af 100 millioner kroner i en børne- og ungdomskanal. Men netop ved at øremærke pengene siger politikerne samtidig til DR-ledelsen: I skal levere public service til Danmarks børn og unge. Her og nu!Politikernes balanceakt mellem tillid og kontrol ligner afslutningen på en tilbagevendende ideologisk diskussion: De frie markedskræfter kan ikke på børne- og ungeområdet sikre programmer af en kvalitet og med en mangfoldighed, vi kan være tjent med.Netop denne erkendelse bør alle politikere tage med, når kulturministeren en af de nærmeste dage vil indlede forhandlinger om støtte til de øvrige medier – herunder dagbladene.Lad os håbe, at politikerne vil vise den samme ansvarlighed og indgå et bredt forlig også på det område. Alle har brug for langsigtede løsninger midt i en omstillingstid.Men lad os først og fremmest håbe, at politikerne husker på deres egne argumenter fra tirsdagens forlig: Heller ikke på nyhedsområdet kan markedskræfterne levere den mangfoldighed og kvalitet, der er nødvendig for vort demokrati.
