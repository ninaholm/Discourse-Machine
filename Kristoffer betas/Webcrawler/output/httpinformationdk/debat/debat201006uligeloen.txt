Uligelønnen lever endnu - desværre
Alle virksomheder med mindst 10 ansatte - og mindst tre mænd og kvinder inden for samme arbejdsområde - bør fremover udarbejde kønsopdelte lønstatistikker hvert år


 Uligelønnen lever - desværre - i bedste velgående. Overskrifter som 'Myten afkræftet: Ingen uligeløn i det offentlige' og 'Der er ligeløn' kunne ellers få én til at tro det modsatte.
Den debat, der er fulgt i kølvandet på Lønkommissionens rapport, har nemlig bakket op om meget bekvemme konklusioner: At der ingen ligelønsproblemer er i det offentlige, fordi den største del af lønforskellen kan 'forklares' med det køns-opdelte arbejdsmarked. Og at ligelønsloven fungerer. Det er en fortolkning, som kommissionens formand, Michael Christiansen, finansminister Claus Hjort Frederiksen og beskæftigelsesminister Inger Støjberg især har talt for.
Lønkommissionens egne undersøgelser giver et mere nuanceret billede. Rapporten viser, at der er en uforklaret lønforskel mellem mænd og kvinder på tre procent i den offentlige sektor - og i staten og regionerne er den endda noget større. Rapporten indeholder også en analyse af ligelønsforskellen inden for de enkelte fag, der viser, at kvinder i en overvejende del af tilfældene tjener mindre end mænd. Så uligelønnen bliver altså ikke modbevist, som overskrifterne i medierne kunne tyde på. Og rapportens sammenligninger af forskellige mandefag og kvindefag viser også, at kvindefagene halter bagefter.
Sparket til hjørne
Derfor er det også lodret forkert, når regeringen bruger rapportens konklusioner til at sparke problemer med ligeløn til hjørne. De bruger simpelthen forkerte tal.
Udover at de skaber myten om, at der ikke findes ligelønsproblemer i det offentlige, skaber de også myten om, at ligelønsloven fungerer perfekt, men Lønkommissionen har slet ikke taget stilling til, om ligelønsloven fungerer godt nok.
Der er heller ikke nogen grund til, som beskæftigelsesministeren, at glæde sig over, at der har været få sager om uligeløn. Uligeløn kommer sjældent frem i lyset og fører derfor ikke til sager. Det underbygger den nyeste undersøgelse, vi har foretaget blandt HK'erne, hvor hver fjerde har oplevet uligeløn, men kun få har gjort noget ved det, fordi de frygter at blive fyret. Derfor er det umådelig svært at få dokumentation nok til at føre en retssag - og derfor er der ikke mange ligelønssager.
Men for regeringspolitikerne er det bekvemt at tolke Lønkommissionens rapport, som de har gjort det. De bider sig fast i de dele af rapporten, der handler om, at en stor del af lønforskellen mellem mænd og kvinder skyldes, at de vælger forskellige uddannelser, brancher og job. Det kønsopdelte arbejdsmarked udpeges som hovedskurken. Med det bliver uligeløn ufarlig for regeringen, fordi det så ikke længere er arbejdsgivernes ansvar, men i høj grad et problem, 'alle' bliver sat til at løse.
Bør forpligtes
Derfor må vi simpelthen ikke arkivere diskussionen om ligeløn under forklaringen om det kønsopdelte arbejdsmarked. Vi er nødt til at tage fat på, hvordan vi kan undgå, at mænd og kvinder forskelsbehandles og ikke får det samme i løn for det samme arbejde. Vi har haft en ligelønslov i over 30 år, men vi har stadig en gennemsnitsforskel mellem mænds og kvinders løn på 17,7 procent ifølge EU-Kommissionens beregninger, hvoraf cirka en tredjedel ikke kan forklares. Så det nytter ikke at sige, at ligelønsloven fungerer perfekt - vi er nødt til at forholde os til uligelønsproblemet og løse det.
Derfor skal vi have en lov, der sikrer, at langt flere virksomheder forpligtes til køns-opdelte lønstatistikker. HK foreslår, at alle virksomheder med mindst 10 ansatte - og mindst tre mænd og kvinder inden for samme arbejdsområde - fremover skal udarbejde kønsopdelte lønstatistikker hvert år, som langt flere virksomheder og medarbejdere bliver omfattet. Såvel fagforeninger som tillidsrepræsentanter skal have adgang til statistikkerne, og de skal også have adgang til yderligere løninformation ved begrundet mistanke om uligeløn.
Lønstatistikken kan være et effektivt værktøj til at sikre ligeløn, viser erfaringerne fra bl.a. MMD. Virksomheden har i et par år lavet både kønsopdelte lønstatistikker og ligelønsredegørelser, så  de kan fortælle, at det er et fremragende redskab til at sikre ligeløn. Et særligt lønudvalg går her statistikkerne igennem tre-fire gange om året for at se, om der er lønforskelle mellem mænd og kvinder. I cirka 80 procent af tilfældene findes en naturlig forklaring. Men der, hvor lønforskellen er uforklarlig og urimelig, skal chefen forklare sig. Kan han ikke det, bliver den enkelte medarbejder kompenseret.
Det er den vej, vi skal gå. Og det er noget, vi har mulighed for, hvis vi udvider ligelønsloven.
Regeringen foretager en del kovendinger i deres planer og politikker med ordene 'Vi har lyttet til befolkningen' - det håber vi også, de vil gøre i denne sag.
For uligelønnen lever - og det bør den ikke have lov til.
Mette Kindberg, næstformand, HK

