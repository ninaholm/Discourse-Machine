Hader vesterlændinge islam?
Hvorfor forarges Vesten mere over iransk end over egyptisk valgsvindel? Hvorfor gør vestlige medier en myrdet iransk kvinde til hovedhistorie, men nedtoner, at en egyptisk kvinde i Tyskland blev myrdet, alene fordi hun bar hijab?
I Dresden i Tyskland slog en tysk mand tidligere på året en egyptisk kvinde ihjel, alene fordi hun bar hijab. Her demonstrerer pakistanske kvinder i Karachi for at respektere den internationale Hijab-dag.


 Denny Pattyn er en amerikansk præst af en særlig slags. I 1996 fandt han på et omdiskuteret program ved navn »The Silver Ring Thing«, hvis basale mål var at tilskynde unge amerikanere fra at afstå fra sex før ægteskabet og overbevise dem om, at sex uden for ægteskabet er syndigt hor. Pattyn taler ved massemøder for unge amerikanere, som læser Bibelen med ham og i Guds navn sværger at bevare deres jomfruelighed intakt til kommende ægtefæller. Som afslutning på disse ceremonier sætter de unge mænd og kvinder en sølvring med indgraverede bibelcitater på deres venstre ringfinger. Denne bærer de så til den dag, hvor de vælger at gifte sig. Det bemærkelsesværdige er nu, at Pattyns kampagne har fået stor tilslutning i USA. Programmet fik desuden finansiel støtte fra Bush-regeringen.
I fransk tv så jeg en udsendelse om pastor Pattyn. Her kunne man høre hans tilhængere lovprise jomfruelighed som målestok for dyd. En fransk psykolog medvirkede også og diskuterede denne anskuelse, idet han - med al respekt - gav udtryk for sin uenighed.
Så var det, jeg begyndte at undre mig: Pattyns forestilling om kyskhed som mål for dyd er fuldstændig i tråd med arabisk muslimsk kultur. Men på fransk tv blev han behandlet med udsøgt høflighed - velsagtens fordi han er amerikaner, kristen og hvid. Havde en araber eller muslim udtrykt samme holdning, var han omgående blevet mødt med en bredside af anklager om, at han var en tilbagestående, barbarisk kvindeforagter. Vestlig dobbeltmoral af denne art er udbredt. Eksempler forekommer hyppigt. For nylig var der valg i Iran, og præsident Mahmoud Ahmadinejad blev udråbt som vinder. Men resultaterne blev bestridt, og det føg med beskyldninger om svindel. Forargelsen og ophidselsen var udtalt hos de vestlige regeringer, der formulerede stærk støtte til demokratiet i Iran.
Det foranlediger mig til at spørge: Nu har Egypten praktiseret valgsvindel i stor stil i årtier, og Hosni Mubarak har gang på gang sikret sig at kunne fortsætte på præsidentposten med sådanne metoder - hvorfor har det ikke fremkaldt en tilsvarende forargelse blandt Vestens politikere? Svaret er, at hele meningen med ramaskriget ikke er at fremme demokrati, men at udskamme det iranske regime, som er fjendtligt sindet over for Israel og stræber efter at udvikle atomare kapaciteter, som kan true vestlig imperialisme. Egyptens regering derimod er nok korrupt og despotisk. Men den er også underdanig og lydig, og dens politik har i årtier tjent Amerikas og Israels interesser, hvorfor vestlige medier ser igennem med dens skurkestreger, hvor modbydelige de så end er.
Forskel på menneskeliv
Under de seneste demonstrationer i Iran blev en ung iransk kvinde ved navn Neda Shultan skudt af en ukendt gerningsmand, og hendes blodige endeligt trak store overskrifter i verdensmedierne. Vestlige politikere var bevægede, og en grædefærdig præsident Obama kaldte tragedien hjerteskærende. Et par uger senere, i Dresden i Tyskland, overværede en egyptisk kvinde ved navn Marwa el-Shirbini en retssag imod en tysk mand, som havde udsat hende for racistisk overfusning, fordi hun bar hijab. Da domstolen idømte manden en bøde på 2.800  euro for hans fornærmelse, gik ekstremisten helt amok og overfaldt Marwa med en kniv. Hun blev dræbt på stedet.
Menneskeliv må have samme værdi, og den sorg, som Marwas familie må føle ved hendes død er næppe mindre end den sorg, som den iranske kvinde, Nedas familie føler. Mordet på Narwa og mordet på Neda bør opfattes som forbrydelser på samme barbariske plan og med lignende betydning. Men mordet på den egyptiske kvinde blev aldrig til hovedhistorie i vestlige medier. Grunden er, at mordet på Neda belaster det iranske regime, som er fjendtligsindet over for Vesten, hvorimod mordet på Marwa viser, at terrorisme ikke er forbeholdt arabere og muslimer - en hvid tysk terrorist myrder en uskyldig kvinde, fordi hun er iført hijab. Men det budskab formidler vestlige medier ikke.
Det dominerende synspunkt i Vestens medier - og den politik, som føres af vestlige politikere - er altså en generaliseret modvilje imod arabere og muslimer.
Men er arabere og muslimer så uskyldige ofre for vestlige fordomme? Bestemt ikke. Vi kan ikke anvende begrebet 'Vesten' i så primitivt sammenfattende forstand. 'Vesten' betyder ikke kun én ting. Selv om vestlige medier og politikere er fordomsfulde, er der millioner af vesterlændinge, som hverken elsker eller hader islam - af den simple grund, at de intet ved om islam.
Islam og vesterlændingen
Hvilket billede af islam formidler muslimerne selv? Hvis en almindelig vesterlænding skulle beslutte sig for at finde ud af sandheden om islam, ud fra hvad muslimer gør og siger - hvad ville han eller hun så finde frem til? En skummel Osama bin Laden, der dukker frem fra en middelalderlig hule og forkynder, at islam har beordret ham og hans disciple til at myrde så mange vestlige 'korsfarere' som muligt, uanset om de er uskyldige civile.
Siden vil vor vesterlænding kunne læse om, hvordan Taleban har beordret alle pigeskoler lukket i de områder, den kontrollerer, med henvisning til, at islam forbyder uddannelse til kvinder, idet de anses for intellektuelt og religiøst underlegne. Eller studere erklæringer fra personer, som kalder sig selv 'islamiske retslærde' og slår fast, at hvis en muslim konverterer til nogen anden tro, vil islam stille ham over for valget imellem at angre og omgøre denne beslutning eller at få skåret halsen over. Nogle af samme 'retslærde' vil også hævde, at islam ikke anerkender demokrati, og at det er en pligt at adlyde en muslimsk hersker, uanset om han undertrykker og udplyndrer sine undersåtter. Mange vil også kunne fortælle, at profeten Muhammed ægtede sin hustru Aisha, da hun blot var et barn på ni år.
Jo, vor vesterlænding vil kunne læse al dens slags - uden at finde nogen sandhed. Han eller hun vil ikke finde ud, at profetens hustru var 19 og ikke ni. Eller at islam giver mænd og kvinder lige rettigheder og pligter. Eller at den, som begår mord på uskyldige, i islams øjne handler, som dræber han hele menneskeheden. Han eller hun vil aldrig finde ud af, at den heldækkende klædedragt niqab ikke har noget at gøre med  islam, men er en skik, som har vundet udbredelse med pengene fra tilbagestående ørkensamfund, som pludselig blev til nyrige Golfstater.
Vesterlændingen vil aldrig finde ud af, at islams virkelige budskab er frihed, retfærdighed og lighed. At islam garanterer trosfrihed, således at de, som ønsker at tro, kan tro. Og de, som ikke ønsker det, kan lade være. Eller at demokrati er essentielt i  islam, idet ingen muslimsk hersker kan bestride sit embede uden opbakning og samtykke fra muslimerne.
Men kan vi trods alt bebrejde vesterlændingen, hvis han ser islam som en tilbagestående, terroristisk religion?
Muhammeds børn
Sidste år vandt jeg Bruno Kreiskys litteraturpris i Østrig, og den blev overrakt mig af Østrigs statsminister. I dagens anledning var jeg blevet bedt om at holde en tale om 'islams virkelighed'. Jeg fortalte forsamlingen, at profeten Muhammed var så mild af sind, at når han knælede for at bede, kunne hans sønnesønner Hassan og Hussein ofte finde på at springe op på hans ryg for at lege, men Muhammed forblev så i knælende stilling for ikke at afbryde børnenes leg og genoptog først sin bøn, når denne var slut. Jeg spurgte publikum:
»Kan I forestille jer, at en mand, som indstiller sin bøn af hensyn til børns leg vil kunne være fortaler for at myrde og terrorisere uskyldige mennesker?«
Publikum lyttede med interesse, og mange henvendte sig til mig for at spørge, hvor de kunne søge sand viden om islam. Vel er det sandt at den vestlige politik fremdeles opfatter os som koloniserede folkeslag, som ikke fortjener at samme rettigheder som vestlige borgere, og vel er det sandt, at de vestlige medier i alt overvejende grad har negative fordomme over for arabere og muslimer. Men sandt er det også, at den reaktionære wahhabistiske læsning af islam, som nu er blevet så udbredt i den islamiske verden, er med til at befæste et urimeligt og fejlagtigt billede af islam.
Det er vores pligt at begynde med os selv. Vi må redde islam fra alt det sludder, fra alle disse falskheder og reaktionære forestillinger, som helt uden grundlag har knyttet sig til islam. Demokrati er vejen frem.
Alaa Al-Aswany er Egyptens mest berømte forfatter. Hans bøger er - efter Koranen - de mest læste i Mellemøsten i disse år. På dansk foreligger 'Yacoubians hus' og 'Chicago'
© The Wylie Agency og Information Oversat af Niels Ivar Larsen

