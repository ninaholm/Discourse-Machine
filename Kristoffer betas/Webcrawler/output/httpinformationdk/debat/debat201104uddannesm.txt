Vi skal ikke uddanne små velfærdssoldater
Læreruddannelsen er ved at miste kontakten  til de pædagogiske traditioner, som Europa og Danmark er gjort af


 Uinspirerende pædagogisk forskning har invaderet vort land. Sammen med politiske og organisatoriske interesser ødelægger den alt, der er noget værd, og i stedet indsættes det mest kulturløse regime, som Danmark har været udsat for i årtier.
På DPU fremturede dekan Lars Qvortrup med, at man skal gå fra »dannelse til metode«, han fyrede tre filosoffer og ingen andre, og taler alle værdifulde ting ud af pædagogikken. En anden DPU-professor, Jens Rasmussen, mener, at lærere ikke må være semisociologer eller semipsykologer, som han siger. To af de videnskaber, som har båret lærerstanden frem i de sidste 40 år ud med dem!
Samme Rasmussen har endda 'vist' i en pinlig rapport, at jo mindre filosofi, de lærerstuderende udsættes for, desto bedre klarer vi os på PISA. En rapport, der nu rejser rundt i hele landet.
Hvad der virker
Så ud med filosofi og videnskab. Og hvad så i stedet? Jo, vi skal have evidensbaserede metoder og et fintmasket måltyranni, som man samler op i Singapore, samt kurser i klasseledelse og relationsdannelse ud fra intellektuelt set søvndyssende ekspertlærebøger. Man kalder det endda for en 'akademisk læreruddannelse', selv om det er helt uakademisk, hvad man foreslår nemlig en læreruddannelse, som er uden kontakt til de pædagogiske traditioner, som Europa og Danmark er gjort af.
Og i en anden bog fra samme hold kan man læse, at »'Hvad virker' er blevet ledespørgsmålet par excellence til uddannelsesforskningen. Det er især politikere, der stiller spørgsmålet (...). Der må findes bestemte undervisningsmetoder, som er mere effektive end andre uanset målgruppe, fagligt indhold og institutionel kontekst nemlig dem der virker (...). Ikke mindst de middelmådige elevresultater i PISA-undersøgelserne har drevet denne interesse frem«.
Dette er ikke en kritik af videnskabens underdanighed. Det er tværtimod et forsvar for samme. Man mener simpelthen, at forskningen bør underkaste sig PISA. Pædagogikken skal tømmes for holdninger, videnskab, etik og dannelse. Og en lærer er en lille maskine, som kan medvirke til at plastre PISAriet ud over alle vores kulturelle genskabelsesprocesser.
Drømmen fra Singapore
Professionshøjskolerne er ikke bedre. De indgår i globaliseringskonsortier(!), og i en kronik sammenlignes Lars Løkkes drøm med Luther Kings, og ligesom Amerikas befolkning støttede op om King, kommer rektorerne også dansende. Løkke og King. Suk. Og igen kan man læse, at det er slut med dannelse og holdninger til fordel for evidensmetoder. Den holdningsløse pædagogik: Store leder hvad drømmer du, vi adlyder!
Politikerne da? Endnu værre. Lars Løkke har sat hele undervisningssystemet på total underdanig mekanik med sin drøm som han fik i Singapore om, at Danmark i 2020 skulle være nummer fem på PISA. Ingen drømme om retfærdighed, frihed eller videnskabelighed. Og vores undervisningsminister løber stampende efter alle, sidst skolelederne, og siger, at de bør finde sig et andet arbejde, hvis de slår den mindste prut og ikke synes, at Løkkes drøm er en dyb tallerken.
Men kommunerne? Ja, de er snart de værste. De buldrer ud over skolerne og børnehaverne med et nysprog uden lige. De dræber al virkelyst med deres værdier, kontrakter, strategier og konceptpædagogikker.
Men så erhvervslivet? Det er det mest åndsforladte sted for tiden. F.eks. kritiserer Lars Goldschmidt, direktør for DI, gymnasierne for at undervise i fagene for »fagenes egen og for skønhedens skyld«. Hvad skal man stille op med sådan en gang 'Rambo'? Man tror, at uddannelse er lig økonomisk vækst. Men det er altså som at sammenligne en græsplæne med et skrivebord. Udover at de er lavet af de samme atomer, så er det helt forskellige ting.
Tiltrækningskraft
Og hvorfor skal vi være nummer fem? Jo, siger man. Det er fordi, at vi så kan tiltrække globale virksomheder. Vi er velfærdssoldater i nationernes konkurrence om multinationale koncerners gunst. Det er det nye dannelsesideal. Det er ifølge Qvortrup også den primære grund til, at vi skal være glade for at være nummer et i demokrati (som vi er blevet). Det er, fordi virksomhederne så vil vælge at lægge deres arbejdspladser i Danmark, så vi kan sikre vores pension i 2090(!). Det er niveauet i en tid, hvor hele verden vender og drejer sig: Nummer fem, pension, 2090 og velfærdssoldater. Næste skridt bliver afmonteringen af demokratiet selv. Først instrumentalisering, så besværlighed og så ud.
Nej, må vi bede om skoler og børnehaver, der er spækket med holdninger, ideer, videnskab, kultur, udsyn, skønhed, materialer, sange og besvær. Og må vi bede om at blive fri for underdanig drengevidenskab, der reducerer pædagogik til dorsk anvendelse og omdanner vores lærere og pædagoger til metodemaskiner og vores børn til åndsuniformerede velfærdssoldater.
 
Thomas Aastrup Rømer er filosof, forfatter og lektor ved DPU

