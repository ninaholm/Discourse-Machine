Et let valg



 HELIKOPTERE, der konstant går i stykker, computersystemer, der aldrig kommer til at virke, spionfly, der til sidst må skrottes. Listen over katastrofale materielanskaffelser i Forsvaret er lang. Og dyr. 
Inden for det næste år skal Folketinget tage stilling til århundredets største offentlige investering - indkøbet at 40-50 kampfly til afløsning for de nuværende F-16-fly. Valget står mellem Saabs lille Gripen-fly, Boeings velafprøvede F-18 Super Hornet og Lockheed Martins superavancerede Joint Strike Fighter, JSF.
Nu kunne man tro, at et af verdens førende demokratier vil gøre alt for at sikre, at en offentlig investering på mindst 20 milliarder bliver besluttet efter alle den demokratiske kunsts spilleregler. Men desværre. På papiret er det Folketinget, der afgør, hvilket af de tre fly, Danmark skal købe - om nogen. Men i realiteten er kortene pakket. De tre konkurrenter har alt andet end lige vilkår. Beslutningen om at undtage JSF fra det normale krav om 100 procents modkøb hos dansk forsvars- og sikkerhedsindustri har allerede fået en leverandør, Eurofighter, til at trække sig i vrede. Dertil kommer, at Danmark allerede har forlovet sig med JSF ved at skyde flere milliarder i udviklingen af flyet. 
I SIDSTE UGE meddelte Lockheed Martin så overraskende, at Danmark kunne købe 48 JSF-fly for under 20 milliarder. Det er flere milliarder billigere end de svenske Gripen-fly og dermed det faktum, der formentlig bliver udslagsgivende - også for oppositionen, som formentlig vil foretrække Honetterne eller Gripen, måske kombineret med nye fragtfly, som Forsvaret står og mangler i Afghanistan. 
Når Forsvaret selv efter nytår kommer med sin såkaldte militærfaglige vurdering, vil pilen også pege på JSF, og dermed er sagen så godt som afgjort. For der er ingen tvivl om, at JSF er det teknologisk mest interessante valg for flyvevåbnet, og endelig er der så hensynet til, hvilke opgaver Forsvaret fremover skal løse. Ifølge forskerne bør det hensyn være afgørende. JSF er tilsyneladende det bedste angrebsfly, udstyret som det er med stealth, der gør det næsten usynligt på radar og med større bombekapacitet, mens Gripen ifølge eksperterne er bedst til luftforsvar. Valget står altså mellem en offensiv og en defensiv forsvarspolitik, hævder de. Men det er en sandhed med modifikationer, for alle tre fly kan anvendes til både offensive og defensive opgaver og operere sammen med andre NATO-fly. 
Det, der for alvor afgør århundredets flykøb, er noget helt andet - nemlig Danmarks ønske om at alliere sig tættest muligt med USA, og det kan bedst ske ved at være med i allerforreste linje, både når det gælder flykøb og krigen mod terror.
I andre lande, f.eks. Schweiz, har politikerne insisteret på, at alle leverandører behandles ens. Og at den slags gigantinvesteringer varetages af et uafhængigt organ, der ikke styres af forsvarets og politikernes våde drømme om at være med, når den næste al-Qaeda-base skal bombes. Det eksempel burde Danmark følge. Om ikke andet for at sikre, at flykøbet ikke ender som en ny katastrofeinvestering.

