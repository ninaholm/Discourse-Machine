Integration via arbejdsmarkedet



 SF har en ambition om, at langt flere flygtninge og indvandrere skal i arbejde langt hurtigere end i dag. Det får Anton Geist i en leder den 2. februar udlagt, som om vi går ind for diskrimination på arbejdsmarkedet. Intet kunne være mere forkert.
Det er ganske rigtigt, at vi gerne vil have kortlagt de brancher, hvor der i dag arbejder mange ufaglærte østeuropæere. Det ønsker vi, fordi der i disse brancher åbenbart er stillinger, som man kan bestride uden perfekte danskkundskaber eller en dansk uddannelse i baghånden. Det giver da kun god mening, at vi forsøger at få nogle af de job besat af udlændinge, der allerede bor her i landet.
Modsat de borgerlige partier – og åbenbart også Informations lederskribent – tror vi ikke, at markedets usynlige hånd automatisk kommer til at sørge for det, uden at vi fra politisk hold hjælper til. Særligt fordi mange af de danske flygtninge, som ofte kommer fra krigszoner, mangler en særligt fokuseret indsats for at kunne konkurrere med arbejdskraften fra øst.
Social dumping
Anton Geist mener også, at Venstrefløjen kun fokuserer på østeuropæerne som et problem. Her må jeg også sige, at Informations skribent må have holdt fri de mange gange, SF har lanceret tiltag for at modvirke social dumping og sørge for ordentlige forhold på for eksempel byggepladser og gartnerier.
For SF handler det om, at vi ikke accepterer, at arbejdsgiverne bruger østeuropæerne – såvel som danske arbejdere – til at dumpe løn- og arbejdsvilkår. Når det sker, taber både danske og østeuropæiske arbejdere.
Jeg vil gerne slå fast, at SF’s integrationsudspil handler om, at vi skal gøre en særlig indsats for de flygtninge og indvandrere, der ellers risikerer at hænge fast i kontanthjælpssystemet i stedet for at komme ud og bruge deres ressourcer – ikke om at diskriminere østeuropæere.
Karina Lorentzen, integrationsordfører, SF

