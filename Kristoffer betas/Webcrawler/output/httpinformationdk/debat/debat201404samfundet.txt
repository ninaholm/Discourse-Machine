Samfundet har gavn af arkitekter



 
	Innovation er et af tidens mest brugte buzzwords. Få ved, hvad det dækker over, men alle vil have det – i vækstens og konkurrencens navn. Derfor klinger det hult, når uddannelsesminister Sofie Carsten Nielsen (R) stiller arkitektuddannelsen i farezonen, når det gælder reducering af antallet af studiepladser. Særligt fordi meldingen går stik imod regeringens egen vækstplan for kreative erhverv, som netop anbefaler en styrkelse af de kreative uddannelser som led i bestræbelserne på at skabe vækst på baggrund af kreative og innovative kompetencer.

	Ministeren har ret i, at det er foruroligende, at der er så mange arbejdsløse arkitekter, men vi skal ikke glemme, at arkitektfaget er konjunkturfølsomt, og at vi har været gennem snart seks års massiv finanskrise, der stadig trækker dybe spor i arkitekternes arbejdsløshedsstatistikker.

	Der, hvor vi står nu, ligger løsningen ikke i at skære i antallet af arkitektstuderende. Den ligger blandt andet i at få omsat de mange kreative kompetencer, Danmark rent faktisk har endnu bedre. Center for Kultur- og Oplevelsesøkonomi har lavet en undersøgelse der viser, at 40 procent af de danske virksomheder gerne vil bruge kreative kompetencer, men kun 5 procent rent faktisk gør det. Derfor er der et stort arbejde at gøre i forhold til at udbrede viden om de kreative fags kompetencer til områder af arbejdsmarkedet, hvor vi ikke traditionelt set har set anvendelse af kreative kompetencer.

	Vi skal satse på kreativitet

	At udbrede viden om de kreative fags komptentencer er et arbejde, vi i Arkitektforeningen tager på os, men som også indebærer en ændret indstilling hos arbejdsgiverne.

	I dag er omkring 40 procent af de danske arkitekter ansat på arkitekttegnestuer, mens de resterende 60 procent er beskæftiget i blandt andet den offentlige sektor, hvor de for eksempel arbejder med planlægning, grøn omstilling og forskning. Andre arbejder i det private i virksomheder som Velux og Lego.

	Hvis Danmark skal bevare sin position som videns- og velfærdssamfund, har vi hårdt brug for de kreative løsninger. De er nemlig en del af svaret på, hvordan vi løser udfordringer, der handler om at bygge og planlægge, så vi kan håndtere klimaforandringer som øgede vandmængder, demo-grafiske udfordringer som befolkningstilvækst i nogle byer og affolkning i andre samt velfærdsproblematikker som indretningen af skoler, plejehjem, hospitaler med mere. Derfor er det en kortsigtet og ubæredygtig løsning at skære i arkitektuddannelsen.

Jane Sandberg, adm. direktør i Arkitektforeningen

