God reform, men hvor er finansieringen?
Børne- og ungdomsborgmester i Københavns Kommune, Anne Vang, mener, regeringens udspil har mange gode elementer, men der er ikke afsat de penge, det kræver for at gennemføre den


 »Regeringens ønsker for folkeskolen er rigtig gode. Desværre rækker deres lommer bare ikke lige så langt, som deres ønsker for den danske folkeskole,« siger Anne Vang, børne- og ungdomsborgmester i Københavns Kommune, om regeringens udspil til en folkeskolereform.
En del af regeringens 2020-mål er, at Danmark skal have en folkeskole i verdensklasse. Det vil Anne Vang gerne være med til, men den socialdemokratiske borgmester påpeger, at det 50-sider lange udspil fra regeringen ikke er udstyret med reelle finansieringsforslag ud for hvert initiativ.
Regeringsudspillet nævner dog, at folkeskolen vil have 851 millioner kroner mere i 2015. Men ifølge beregninger fra Københavns Kommune skulle folkeskolen minimum tilføres over to mia. kroner, hvis regeringsinitiativerne skulle gennemføres.
Den manglende finansieringsmodel betyder, at Vang karakteriserer regeringens udspil som »hyklerisk og uærligt«.
»Alle gode ting uden finansiering er jo blot hensigtserklæringer. På den måde har jeg været meget skuffet over reformen. Politikere er ikke i en position, hvor de kan fremlægge en ønskeseddel og i stedet kalde det for et reformudspil,« siger hun.
Det sætter kommunerne i en vanskelig situation, fordi forældrene, berettiget når en statsminister og undervisningsminister taler om en folkeskole i verdensklasse jo forventer, at der sker noget på området. Men det er svært, når regeringen ikke giver pengene til finansieringen, kritiserer Vang.
Der er »mange initiativer i øst og vest«, men dog også flere gode forslag i regeringens 19-punktsplan for folkeskolen, siger Anne Vang.
Det er blandt andet flere timer i indskolingen, hun modtager positivt. Ligesom brug af undervisningsassistenter også var et af de punkter, hun så på med glæde.
»Vi skal have en folkeskole, der kan rumme flere forskellige indlæringsstile. Børn lærer jo forskelligt, og det skal folkeskolen være parat til.«
Anne Vang karakteriserer folkeskolen som en 80-procentsskole, hvor man er rigtig god til 80 procent af eleverne. Men man er for dårlig til at få fat i dem, der er dårligere stillet rent fagligt, og så er man ikke gode nok til at hjælpe dem, der er bedre end flertallet.
Det er blandt andet der, en undervisningsassistent kan være rigtig god, så man kan hjælpe dem under og over middelklassen. Derfor vil hun gerne, at regeringen opprioriterer læreruddannelsen. Et sted, hvor regeringen har planlagt at spare fire procent og senere 10 procent fra det nuværende budget, fortæller Anne Vang.
Interviewet udgør den ene halvdel af Duellen - to synspunkter på samme emne - i dagens avis. Læs det andet synspunkt "Der skal være mere niveaudeling i folkeskolen" ved borgmester i Fredericia Kommune, Thomas Banke (V).

