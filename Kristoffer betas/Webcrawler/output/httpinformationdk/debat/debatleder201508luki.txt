Luk Integrationsministeriet
LEDER


Normalt siges det, at embedsmænd består, mens ministre forgår. Men i sagen om Danmarks årelange konventionsstridige afvisning af statsborgerskab til herboende statsløse forholder det sig stik omvendt.To embedsmænd blev således i går hjemsendt fra Integrationsministeriet som en direkte konsekvens af den redegørelse fra Statsløsekommissionen, der efter Informations journalistiske afdækning har brugt fire år på en juridisk undersøgelse af sagen.Den 3.000 sider lange redegørelse fastslår klart og tydeligt, at ja, Danmark har brudt FN-konventioner, vi selv har tiltrådt. Ja, embedsmænd spillede særligt i perioden fra 2008-2010 en aktiv og yderst kritisabel rolle i de fortløbende konventionsbrud. Men nej, kommissionen kan ikke ud fra sagens skriftlige materiale godtgøre, om daværende integrationsminister Birthe Rønn Hornbech (V) var personligt ansvarlig. En stribe embedsmænd har under afhøringer i kommissionen samstemmende forklaret, at ministeren var orienteret om konventionsbruddene, men ingen har kunnet fremlægge fældende beviser.Derfor må de to embedsmænd &ndash; daværende departementschef Claes Nilas og afdelingschef Kim Lunding &ndash; nu tage skraldet, mens Birthe Rønn Hornbech slipper for yderligere påtale.Statsløsesagen viser os først og fremmest, hvor skrøbelig selv den stærkeste retsstat er, hvis embedsmænd tilsidesætter deres forpligtigelse til på vegne af befolkningen at sikre, at der administreres efter gældende lov. Og det er netop, hvad de to hjemsendte embedsmænd har gjort. De har taget reglerne i deres egne hænder og gjort sig til herre over både konventioner og skæbnen for en gruppe særligt unge mennesker, der uvidende om deres rettigheder er blevet nægtet dansk pas.Embedsmændenes rolle er grum, men den har i årevis været velkendt. Den har væretbeskrevet her i avisen,og den er dokumenteret ned i mindste detalje i sagsmapperne i Integrationsministeriet. Derfor kan det undre, hvorfor Claes Nilas og Kim Lunding overhovedet blev ansat i det Integrationsministerium, Venstre-regeringen har valgt at genopføre med Inger Støjberg som minister? Svaret må være: De to embedsmænd har nogle kompetencer, der skønnes helt nødvendige. Jo tak, vi kender metoderne og manipulationerne.Men vil det nogensinde i et retssamfund som det danske kunne ske, at en regerings politiske vilje udmønter sig som pression helt ude i sagsbehandlingen af den enkelte borger? Ja, det er netop en anden vigtig lære fra statsløsesagen. Integrationsministeriet blev oprindeligt grundlagt af Anders Fogh Rasmussen for primært at vise Dansk Folkeparti, at den daværende VK-regering mente den stramme udlændingepolitik alvorligt. Ingen kan i dag tvivle. Eller som en central embedsmænd under kommissionsafhøringerne udtalte om muligheden for at give de statsløse, hvad de havde krav på: &raquo;Vi vidste jo, at det var noget, Dansk Folkeparti ville have store problemer med.&laquo;Ministeriet følte sig altså &ndash; ifølge nogle af dets egne embedsmænd &ndash; under et så stort politisk pres, at de hellere så stort på reglerne end risikerede politisk ballade. Spørgsmålet er nu: Kan det ske igen? Ja!Udlændingemyndighedernes embedsmænd er i hvert fald ikke kommet under et mindre hårdt pres. Hverken fra regering eller Dansk Folkeparti. Statsminister Lars Løkke Rasmussen har som én af regeringens fire succeskriterier erklæret, at der skal færre asylansøgere til Danmark.&raquo;Det er det, vi helt overordnet skal kunne levere på, hvis vi skal kunne se os selv i spejlet og kalde os selv en succes,&laquo; har Lars Løkke Rasmussen udtalt.Regeringen hæfter for løftet, men de kan ikke selv levere resultatet i en tid, hvor der ikke siden Anden Verdenskrig har været flere flygtninge og fordrevne i verden. Vi har ingen grund til at betvivle danske embedsmænds moral. De er helt sikkert samvittighedsfulde og ordentlige mennesker, men statsløsesagen viser, at politiske pres og løfter kan få fatale konsekvenser for forvaltningen af borgernes helt basale retskrav.Det er den kultur, der bør gøres op med. Derfor var det rigtigt at lukke Integrationsministeriet. Og derfor giver det bange anelser, når Venstre-regeringen ikke alene genopretter ministeriet, men kører videre med netop de to embedsmænd, der først i går blev bremset af en kommissionsredegørelse. Man mærker hensigten og bliver forstemt.
