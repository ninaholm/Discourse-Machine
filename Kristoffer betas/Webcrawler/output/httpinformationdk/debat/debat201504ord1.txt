Et ord til den 1.
Partierne bliver mere og mere tag selv-borde for udvalgte segmenter


 De mest konsekvente i økonomisk politik on demand er indiskutabelt Dansk Folkeparti med ufinansierede tilbud i milliardklassen, gerne rettet mod ængstelige vælgergrupper der i første række tiltales af partiets spekulation i småfolks skepsis over for fremmede, forandringer og dokumenteret fornuft. Partiet er til for de ængstelige med hang til overskuelige løsninger på komplekse problemer: Luk grænsen og send nogle håndører til nærområderne. Partiet er kommet langt med hin kvart fordøjede mørkets livsløgn, fantasten Glistrup i sin tid med slagkraftigt ordforråd skabte, mens fars skattehammer hang truende over hans 0-skattecirkus og dementerede partiejerens påståede geni. Partiets kernetropper er børn af denne demagogiske forenkling i bestandig formuleret skinsyge over det, der går ens næse forbi og over ens forstand. Grønlands indlandsis smelter jo heller ikke på tirsdag, i øvrigt rager det os en fjer, vi har Lomborg. Så hellere billige cerutter og strengere straf, skønt retsordføreren i rankrygget forargelse sikkert godt ved, at det skader mere end gavner.
Rivalen i det segment, det skulle man tro når Inger Støjberg taget fat, kunne være Venstre, der dog ifølge Hjort Frederiksen står DF ideologisk nær. Men skønt de to partier bejler til samme slags vælgere, vil Venstre i et eller andet ubestemmeligt omfang stadig smalhalsstaten, det skal man ikke tage fejl af. Pengene ligger bedst i borgerens lommer. Især hvis andre betaler tøjet. Når det kommer til stykket, lader DF borgerligheden gå forud for social tryghed. Man kan altid kompensere nedskæringer til benet med en lille check til de gamle.
Tog fejl af kakkelbordene
DF’s rival nummer 1 A – førhen som hævdet De Konservative – er nu åbenlyst Socialdemokraterne, hvis nedvurdering af DF’s grundsegment har kostet partiet så dyrt, at Helle Thorning trods bedre tal stadig risikerer at blive engangsstatsminister. Thorning tog i sin tid fejl af kakkelbordene og blev insisterende elegant en tand for fremmedartet.
Men store armbevægelser og indforstået kulturradikalisme, der som socialdemokratisk dannelse svævede over partiet i Krags og Ankers dage, og som Auken og Lykketoft på hver deres måde viderebefordrede til Nyrups begreb om en bredere folkelig sammenhæng med ikoner og datid, er ikke forenelig med de tabte vælgere i angst og bange-segmentet. Dobbeltmordet i hovedstaden for nylig – som i medierne fastslås som terrorangrebet i København – gav uanset det tragiske i tre menneskers voldelige død statsministeren enestående mulighed for at fremstå som landsstoresøster, der mildnede luften for de klippede kreaturer. Thorning tog opfyldt af tilsyneladende ægte bevægelse angsten på sig, stod krisen bravt igennem midt i den hævdede terror skulder ved skulder med folket på Østerbro, der sammen signalerede fodslag. Der vandt hun.
Den rest af dialektik, der er tilbage i landets politiske kultur, er på Enhedslistens menu. Men tilhængerne må se i øjnene, at partiet trods dygtigt Christiansborgarbejde næppe bliver mere end en studenterforening, der aldrig rigtigt imødekom deres egen legitime interesse i europæisk skysovs. Ærgerligt, eftersom kompetencen i det lille parti er større end i flere af de store tilsammen.
En mere blødagtig venstreorienteret folkelighed er tilbage i SF efter misforstået regeringsdeltagelse, da partiets råstyrke ikke var mere overbevisende, end at en selvglad fynbo kunne vælte hele lortet. To skridt frem, tre tilbage, hvor en ny formand nu forsøger at omdefinere folkesocialismen, så den igen kan rumme både Margrete A’s grænseoverskridende dynamo og fynsk fjällräv.
Alternativerne Liberal Alliance og Alternativet lider begge af overdrevne forestillinger om sig selv og det, de tror på. Farligst selvsagt hos de liberalistiske bytosser, hvis politiske regnestykker ligner noget, Dirch Passer engang spillede som sprøjtegal sporvognskonduktør i en gammel dansk borgerlig protestfilm før Glistrup. Det vender vi tilbage til en anden god gang. Ligesom De Radikales krise er et halvtrist skue, der nok bør tilstås en ristet rune, før gruppen igen kan rummes i en gammeldags telefonboks.
Appellerer til dumheden
Men det er dog De Konservative, der er interessantest for tiden. Fordi de er så uinteressante. Såfremt nu DF tæt fulgt af S appellerer til angsten, Venstre og LA til det samme parret med grådighed, småfup og fiduser, Enhedslisten taler til intellektet uden EU, Alternativet at vi skal have det sjavt, som stifteren siger, og SF til fortiden, kan man ikke se bort fra, at De Konservative kun appellerer til den dumhed, Rifbjerg nåede at forklare som den altdominerende ulykke i Danmark. Men det gode gamle parti foretrækker åbenbart betisen som livs- og valggrundlag. Lige så åbenbart i pinagtigt overspil, så appellen bliver ufattelig dum. Partiet vil stoppe både det ene og det andet. Stop islam, camoufleret i nazisme. Stop grundskylden. Men i grumset neongrønt står: Stop grund skyl den. Og: Hjerte løs heden. De kan ikke stave, men vil stoppe. Stop grundskylden! Jamen, det går jo ikke. Kategoriske vræl er DF bedre til. Ydermere har pæne traditionelle konservative vælgere på Frederiksberg skrupler, så såre de konservative DNA-bestemte følelser for Gud, Bjærgsomhed, Den Private Ejendomsret, Dronningen og Fædrelandet bliver vulgære.
Der er sågu langt fra en net borgmester i Viborg, der siger stop det hele – hvor kort tid siden hans egen folketingsgruppe sagde stop for bøsseægteskaber – til klassiske dyder med stort C i Gentofte, Hasseris og Risskov. Så når De Konservative efter alt at dømme – måske ikke denne gang, men næste – sætter stop for sig selv, er det deres eget grønt lysende idiotis skyld.
Appellen til dumheden var for dum. Det må stoppe.

