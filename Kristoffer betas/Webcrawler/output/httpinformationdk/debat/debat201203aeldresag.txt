Ældresagen: ’Vi må ikke blive lalleglade’
Elendighedsretorikken om ældre skal bekæmpes. Men en stor gruppe af ældre vil altid have brug for hjælp, lyder det fra Ældresagen


 Aldersbegrebet skal fjernes. I stedet skal man se, hvad den enkelte person har brug for. Sådan lyder det fra Ældresagen, som arbejder ud fra mottoet ’personen før alderen’. Udtrykket er defineret i fællesskab med politikere, erhvervslivet og den offentlige sektor.
Som dagens kronikører, mener Ældresagens direktør, Bjarne Hastrup, at der er behov for, at samfundet og arbejdsmarkedet erkender, at en høj alder ikke nødvendigvis behøver at betyde, at man er svag og har behov for at trække sig tilbage.
»En frisk ældre har måske ikke lyst til at gå på pension, men vil gerne blive længere på arbejdsmarkedet. Det skal personen have lov til uden at føle, at samfundet betragter ham eller hende som udslidt,« siger Bjarne Hastrup. Han mener, at alle de ældre, som både kan og vil, skal have lov til at arbejde og engagere sig i samfundet på lige fod med unge og voksne uden at blive udsat for aldersdiskrimination. Alligevel vil der altid være en stor gruppe af ældre, som behøver hjælp. Også i en tidlig alder.»Det kan derfor ikke nytte noget, at vi går hen og bliver lalleglade og siger, at vi alle sammen er blevet meget friskere. En stor gruppe ældre vil altid have brug for hjælp. Det er derfor, Ældresagen eksisterer.«
Retorisk kurskifte
I Bjarne Hastrups øjne er der behov for et kursskifte i retorikken om alderdommen, så der kan tages højde for forskelligheden.
»Vi har brug for en meget mere klar retorik omkring ældre. Enten taler man om plejekrævende ældre, eller også taler man om friske ældre,« siger Bjarne Hastrup.
Han frygter, at en negativ diskurs om ældre kan begrænse mulighederne for en ældre person, som ikke betragter sig selv som gammel, men som frisk og rørig.
Ældresagen ser derfor bekæmpelsen af aldersdiskriminationen som en af sine største opgaver, og det er ikke en nem kamp, indrømmer Bjarne Hastrup. Han sammenligner udfordringen med kvindekampen. Det er en stor opgave at ændre fordomme og vaner.
— Men når I kalder jer Ældresagen, bidrager I så ikke til elendighedsretorikken ved at vise, at de har brug for en organisation, der kan tale deres sag.
»Da vi stiftede Ældresagen besluttede vi netop, at der ikke skulle være nogen aldersgrænse for, hvornår man kan blive medlem, og vi har faktisk en del medlemmer mellem 18 og 65 år,« siger Bjarne Hastrup.
— Men bidrager I ikke til at gøre ældre er en særlig gruppe, som er alderledes en resten af befolkningen ved at insistere på kun at tale de ældres sag?
»Nej. Vi arbejder jo netop på at ændre retorikken omkring ældre.«

