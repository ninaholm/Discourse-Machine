Sesam sesam luk dig op
Løsenet for de fastlåste klimaforhandlinger findes det? Før det er for sent...


 I Kitab alf layla wa-layla på arabisk, på persisk Hezar-o yek sab, altså i Tusind og én nats eventyr på slet og ret dansk opretholder Scheherazade (og hendes tilhørere og læsere) håbet om overlevelse ved, at den endelige afslutning på historierne udsættes fra nat til nat til næste nat igen og så fremdeles. Nat efter nat. Som COP15 i København, der i 2009 udsatte afslutningen på menneskehedens egen systematiske CO2- og metan-ødelæggelse af klimaet til det efterfølgende COP16 i Cancún, der i år, 2010, lige har besluttet påny at udsætte afslutningen til næste år, COP17 i Durban i Sydafrika i 2011. Der efter alt at dømme igen vil udsætte den endelige aftale om at afslutte drivhusgassernes udpumpning og holde den menneskelige opvarmning af Jorden under to grades stigning til året efter, COP18 i 2012 et eller andet sted på den formentlig endnu ikke glohede planet. Og så fremdeles. COP efter COP, år efter år efter år. Indtil ...
Blot det, at man i år i næsten total enighed kunne udsætte det hele til næste år, opretholder for FN (og dets medlemmer og befolkninger) håbet om overlevelse: »Det er bevægende at se mange tusind forhandlere fra alle verdens lande minus Bolivia rejse sig efter døgn uden søvn og klappe i flere minutter, mens lettelsens smil bryder igennem, og tårerne står i øjnene«, berettede Informations udsendte Scheherazade i avisen i går. »Det er FN, når det er smukkest. Og sådan var scenen lørdag morgen, da forhandlingerne sluttede på klimamødet COP16 i Cancún, Mexico«.
Samme eventyr fortæller noterede dog også: »Når man ser igennem den ud-glattende diplomatiske retorik i aftalen fra Cancún, så har mødet ikke formået at flytte de fundamentale, hårdnakkede konflikter mellem de centrale aktører én millimeter. (...) Ikke ét land har i Cancún skærpet deres gældende nationale CO2-mål, som sammenlagt indebærer, at man (...) i virkeligheden er på vej til en fire grader varmere verden. () Derfor: Glem forestillingen om, at COP17 i Durban, Sydafrika, om et år vil give verden en juridisk forpligtende, global klima-aftale med mål, der respekterer to graders-grænsen. Det kommer ikke til at ske«.
Med sine egne grænser
Et af eventyrerne, som den arabisk-persiske Scheherazade oprindelig fortalte for at udsætte slutningen og dermed opretholde håbet om livet, handler om Ali Baba. Der af de fyrretyve røvere lærte løsenet »Sesam sesam luk dig op«, som åbner adgangen til det eftertragtede, til skattens hule.
Men eventyret handler også om den bror til Ali Baba, Casim, som i grådigheden efter at øge sin erhvervelse og sit forbrug af skatten havde glemt løsenet, da han skulle ud af hulen.
Casim endte med at gå til grunde i sin materielle rigdom og beherskelse.
Som han ikke kunne komme ud af.
Kan menneskeheden i dag finde det Sesam Sesam luk dig op-løsen, der åbner vejen ud af dens egen Casim-situation modernitetens afhængighed af stadig stigende naturmaterialeforbrug og beherskelse? Der nu truer med at tilintetgøre dens eget naturgrundlag.
SF's energipolitiske ordfører, Anne Grete Holmsgaard, bliver i Cancún-eventyret her i avisen i går citeret for et bud på et sådant løsen: »Der er behov for en dobbelt strategi, hvor de mest klimabevidste lande går sammen og intensiverer arbejdet med at investere i energibesparelser, vedvarende energi og skovrejsning sideløbende med, at FN forhandlingerne fortsætter. EU må påtage sig denne opgave ved at hæve sit eget CO2-mål og ved at indgå alliancer med de mest fremsynede lande. Denne type alliancer er i sidste ende det, der kan presse USA og andre uvillige lande til at komme med på klimatoget.« Og Informations egen Scheherazade tilføjer: »Læg hertil det måske allervigtigste: Et fortsat og forstærket konkret engagement hos de virksomheder, kommuner og aktører i det globale og lokale civilsamfund, der har indset, at den konkrete omstilling til en grøn økonomi ikke blot er forudsætning for overlevelse, men ligefrem livgivende«.
Læg yderligere til: Påbegyndelsen af en konkret udarbejdelse af den daglige grønne og livgivende lokale og globale økonomi, der i praksis på alle leder og kanter indrømmer og indordner sig under, at naturen, herunder klimaet, faktisk er der i sin egen ret med sine egne grænser. I modsætning til de nuværende moderne, kapitalistiske, socialistiske og socialdemokratistiske økonomier, hvor naturen stort set antages og behandles som alene underlagt menneskehedens ubegrænsede forbrug og beherskelse.
Se! Sammen kan det måske begynde at ligne noget ...

