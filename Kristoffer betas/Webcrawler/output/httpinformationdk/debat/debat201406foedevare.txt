Fødevaresektoren skal reformeres



 
	Vi hører for tiden trusler fra Danish Crown og nødråb fra Bornholm. Lad os i stedet udvikle visionen for en bæredygtig fødevaresektor. Selv om miljøet ikke har meget at takke tidligere statsminister Anders Fogh Rasmussen for, så satte hans vision om et Danmark uafhængigt af fossil energi gang i udviklingen af klimaplaner fra mange organisationer.

	Lige nu er en stor del af den danske fødevaresektor i krise. Der skal igen tænkes visionært. Men Natur- og Landbrugskommissionen og Vækstplan for Fødevarer vil have mere af det samme: filtre på stalde og øget husdyrproduktion. Det er ikke bæredygtigt for hverken miljøet, økonomien eller arbejdsmiljøet. Det viser de ’tilbud’, som Danish Crown giver arbejdere landet over, inklusive Bornholm: Gå ned i løn, arbejd hårdt, investér pengene i virksomheden, men forvent ikke indflydelse til gengæld. Hvis du ikke accepterer, så lukker vi.

	Selv om landbruget bruger 50 procent af det danske landskab og et kæmpeareal i Sydamerika til at dyrke foder til danske husdyr, og selvom grisene hyler, og arbejderne knokler, så er det ikke nok. Dansk svineproduktion har nået et omfang, hvor den ikke kan konkurrere til trods for de favorable vilkår, samfundet tilbyder. Vi må udvikle en anden strategi for, hvad landbrug, industri og arbejdere skal leve af i fremtiden.

	Sammen om en ny sektor

	Danish Crown har allerede flyttet meget arbejde ud af landet. Tyske arbejdere er billigere, og det er skruen uden ende. Men ministrene for fødevarer, miljø og erhverv har ikke – som Anders Fogh gjorde det – formuleret en anderledes vision.

	Derfor må fagbevægelse, forbrugerbevægelse og miljøbevægelse sammen med landbrug, virksomheder og detailkæder udvikle en vision for en sektor, der tjener mere ved at producere mindre, bedre og anderledes. Måske skal lønmodtagernes banker og pensionskasser med for at sikre finansiering af omstillingen til en sektor, der producerer bæredygtigt i hele landet.

	Vi skal omstille til meget mere økologisk og dyrevenligt landbrug, producere flere vegetabilske fødevarer og udvikle produkter med højere værditilvækst. Nogle slagterier må omstilles til andre fødevarer. Jeg tror, at slagteriarbejdere har ideer til andre og bedre produkter. Lad os forestille os en fødevaresektor med færre dyr, bedre miljø og uden nedslidende arbejde.

Michael Søgaard Jørgensen, København

