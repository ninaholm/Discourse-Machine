Tostatsløsningen - illusion og bedrag?

Selvstyrets forhandler Saeb Erekat udtalte for nyligt, at anerkendelsen af Israel som jødisk stat ville være at tage luften ud af forhandlinger om de palæstinensiske flygtninges ret til at vende tilbage til Israel.


 To år er gået, siden Gazakrigen begyndte, og palæstinenserne har endnu ikke bevæget sig afgørende frem til en tostatsløsning i Mellemøstkonflikten. Tostatsløsningen i Mellemøstkonflikten er et fatamorgana, som Israel har løbet efter siden FN's delingsplan i 1947.
For FN, USA og EU en gordisk knude, og i arabisk og palæstinensisk selvforståelse et mareridt trods ordflom om det modsatte. Tostatsløsningen forudsætter, at konfliktens par-ter har samme interesse i fred. Det er en fejl, at tro dette.
Det jødiske samfund sagde ja til delingsplanen, som var en tostatsløsning. Araberne sagde nej. Alle i næsten alle Knessets jødiske partier støtter en tostatsløsning. Premierminister Netanyahu går mere ind for en tostatsløsning, end tidligere premierminister Golda Meir gjorde. Fred Nu bevægelsen i Israel, trods den af Hamas's terror forårsagede svækkelse, har ingen pendant hos palæstinensere og arabere, og islamisterne i Hamas og Hizbollah har ingen pendant i Israel - heldigvis.
Esmann har ret
Ingen palæstinensisk leder vil anerkende Israel som en jødisk stat med egen identitet, historie og kultur. Politiske udtalelser samt stort set alle tv- og radioprogrammer - både underholdning og dokumentar - i de af selvstyret kontrollerede medier afspejler dette. Palæstinenserne forberedes ikke på jødisk og palæstinensisk sameksistens i to stater, men opfordres til delegitimering af Israel og fortsat konflikt. Selvstyrets forhandler Saeb Erekat udtalte for nyligt, at anerkendelsen af Israel som jødisk stat ville være at tage luften ud af forhandlinger om de palæstinensiske flygtninges ret til at vende tilbage til Israel. Samtidig fastholder palæstinenserne, at de israelske bosættelser skal ud af Vestbredden. Palæstinenserne mener, at 'hvad der er dit er også mit, men hvad der er mit, rager ikke dig'. FN, USA og EU holder kæft og sætter kikkerten for det blinde øje. Der gælder et sæt af regler for jødiske bosættelser - de skal væk. Et andet sæt for palæstinensiske flygtninge, de skal tilbage til Israel.
Danmark må ændre kurs og i FN og EU kræve, at araberne og palæstinenserne anerkender Israel som en jødisk stat. En løsning på bosættelserne og afvisningen af palæstinensiske flygtningens ret til at vende tilbage til Israel løsrevet fra dette krav er utopi. Frank Esmann har ret i, at en FN-resolution, en pendant til FN resolution 181 fra d. 29/11 1947, der sigter mod dannelsen af en palæstinensisk stat, er en mulighed.
Men da arabere og palæstinensere på den anden side set ikke har flyttet sig grundlæggende fra tanken om et geografisk Palæstina uden en jødisk stat, vil en sådan resolution næppe bane vejen for fred i højere grad, end FN resolution 181, der var en tostatsløsning, gjorde det i 1947.
Flemming Bengtsson, cand.mag, historie

