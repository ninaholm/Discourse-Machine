Tv-nyheder skal være hurtige
Nyhedsudsendelserne i tv kæmper om seerne. Derfor skal vi lægge øjne til følelsesporno, live-reportere, der skal indgyde nærvær, samt evige opfordringer til at blive på kanalen, for lige om lidt bliver det nok spændende


 
	De traditionelle tv-nyhedsudsendelser har i flere år konstant mistet seere. Den tid er forbi, hvor TV 2-Nyhederne klokken 19 havde en million seere. I dag er tallet halveret. DR1’s Tv-aviser er trods en mindre fremgang stadig langt fra fordums størrelse. Den tid rinder ud, hvor vi ser nyheder på faste tidspunkter.

	I stedet ser vi nyheder på nettet, og 625.000 seere kigger forbi TV 2 News hver dag. Ideen om en halv times udsendelse, der sammenfatter dagens nyhedsstrøm, har det svært – til gengæld skærpes kampen om det faldende antal seere, og de to store statsejede stationer bruger alle midler – journalistiske og ikke mindst ikke-journalistiske.

	Tv-nyheder skal være hurtige, nærværende, og de skal helst tale til følelserne, ofte på bekostning af troværdighed, perspektiv og væsentlighed. Der skal allerhelst være en såkaldt case i hvert indslag. Et ’almindeligt menneske’, der illustrerer historien, giver den et menneskeligt ansigt og postulerer en slags bevisførelse. For eksempel da TV 2-Nyhederne fortalte om HPV-vaccinens mulige skadevirkninger, hvor enkelte grædende og lidende cases overskyggede en historie, som i øvrigt ikke var nogen historie, fordi TV 2 glemte at nævne en ny rapport fra Kræftens Bekæmpelse, som faktisk dementerede historien. Efter kritik fra TV 2’s egen seerredaktør medgav nyhedschef Jacob Nybroe at »en grædende kilde med smerter får meget stor eksponeringskraft ... vi taber til følelserne og det er en huskekage til næste gang.«

	Forleden så vi i 21 Søndag tidligere departementschef Peter Loft og forhenværende spindoktor Peter Arnfeldt gå tur med deres hunde og fortælle, hvor slemt de havde det. I bedste fald en parentes, i værste fald et partsindlæg i den verserende kommissionsundersøgelse. Men det var da underholdende.

	Angsten for at kede får nyhedsproducenterne til at fylde programmerne med reklamer for sig selv. »Bliv på kanalen for lige om lidt bliver det spændende!«

	Et andet fænomen er brugen af live-indslag, der ikke nødvendigvis forbedrer journalistikken, men til gengæld giver en følelse af nærvær og aktualitet. Den samlede længde af live-indslag i Tv-avisen kl. 18:30 er fordoblet på fem år, viser en rapport om DR’s nye nyhedsproduktionssystem, fra lektor Ralf Andersson fra Syddansk Universitet. Undersøgelsen, Den industrialiserede nyhedsproduktion, konkluderer, at aktualitet og tilstedeværelse er blevet bedre, men at der er færre originale historier, færre kritiske interview og færre velfortalte billedhistorier. Sagt med andre ord: tv-journalistik er på vej til at blive en industri i stedet for et håndværk. En sideeffekt er, at arbejdsglæden hos et flertal af de adspurgte journalister er blevet mindre. ’Live-reportere’ på landevejene forsyner løbende centralredaktionen med journalistiske råvarer, kilder, cases og billeder, der så tilberedes og serveres centralt til DR’s voksende antal platforme: tv, radio, web. Et måske nødvendigt samlebåndssystem, når det samme antal journalister skal betjene flere og flere platforme døgnet rundt. Og et system, der ifølge DR-Nyheders ledelse frigør flere fagjournalister til at arbejde selvstændigt, gravende og journalistisk. Men systemet – den såkaldte ’nyhedsmotor’ – har ifølge undersøgelsen betydet, at mange af de adspurgte reportere synes, at kvaliteten af deres arbejde er faldet.

	Men seerne mener ikke, at kvaliteten er faldet, siger DR-Nyhedsproduktionschef Jacob Kwon. »Seertallet er gået op og kvalitetsbarometrene går i den rigtige retning,« siger han til Berlingske i forbindelse med rapporten.

	Han har ret i, at DR’s tv-nyhedsudsendelser har fået en større andel af det generelt faldende nyhedsseertal. Men blindt at bruge seernes kvalitetsbedømmelse kan lyde som en kommerciel glidebane. Når Ekstra Bladet har succes på nettet og megasucces på smartphones, er det fordi kunderne ser en kvalitet i det. Ikke mindst en underholdningskvalitet. Journalistik er en vare, som ligger i krydsfeltet mellem information, perspektiv, underholdning og følelser. For en licensfinansieret public service-station som DR, der ikke for enhver pris skal stræbe efter at være nummer et på seertalsbarometret, gælder det om at holde tungen lige i munden. Det er svært.

Lasse Jensen er vært for P1-programmet ’Mennesker og Medier’

