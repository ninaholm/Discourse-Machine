Respekt, tak
Den danske model har måttet respektere, at oppositionen har mange spidser


 
	Mere folkelig respekt for Folketingets debatter. Det er målet med den nye debatform, som Folketinget har indført: ’Spørgetime med statsministeren.’ Forbilledet er det britiske Underhus, hvor regeringsleder og opppositionsleder ugentligt udveksler markante synspunkter, mens de velærvær-dige medlemmer hujer og hepper. Den bramfri orddyst viser, hvor de politiske skel går.

	Den danske model har måttet respektere, at oppositionen har mange spidser. Nok får lederen af det største oppositionsparti – for tiden Lars Løkke (V) – dobbelt spørgetid, men de andre borgerlige – og Enhedslisten – må også spørge. Fint nok.

	Knap så fint er, at den danske model i sine to første forløb ikke har været særlig egnet til at øge respekten for Folketinget. I første runde i oktober gjorde Lars Løkke sig til grin ved fjollede fortalelser, bl.a. om skopriser.

	I næste forsøg – som refereret i onsdagens Information – havde de borgerlige partiledere lagt den strategi at hænge statsministeren ud for ikke at ville svare. De kom med snedige spørgsmål, hvor anmodninger om et faktuelt svar alle havde en krog, som det kunne være farligt for Helle Thorning-Schmidt (S) at bide på. At forløbet nærmede sig en farce, bidrog statsministeren til med gjaldende tomme svar, som hun fulgte op med selv at spørge tilbage.

	Bemærkelsesværdigt var det Enhedlistens Johanne Schmidt-Nielsen, som med sine spørgsmål spurgte uden gustne finter, men til reelle politiske uoverensstemmelser. F.eks. om statsministeren er enig i sin finansministers udtalelse om, at et lovfæstet socialt kædeansvar for hovedentreprenører »skader konkurrenceevnen«?

	Også hun fik fra statsministeren en sludder for en sladder. »Kædeansvaret forvaltes bedst af regioner og kommuner,« lød Thorning-Schmidts svar.

	Hvis ikke de borgerlige oppositionsledere sammen med statsministeren kan finde frem til en meningsfuld brug af spørgetimen, vil det gavne respekten for Folketinget at afskaffe den.

