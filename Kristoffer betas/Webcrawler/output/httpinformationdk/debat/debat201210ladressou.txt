Lad ressourcerne følge opgaverne



 LEON’s liv er i fare. Hjælpen skal sættes ind nu, for vi har ikke råd til, at LEON går tabt.
LEON er imidlertid ikke en person, men et princip, som kan sikre, at begrænsede ressourcer i sundhedsvæsnet bruges bedst muligt, ved at alle får den hjælp, de har behov for på Laveste Effektive Omkostnings Niveau.
Det er et princip, som alle med indflydelse på sundhedsvæsnet, vil erklære højlydt, at de sværger til at arbejde efter. Det er desværre ikke ensbetydende med, at de lader handling følge ord.
Vi har ellers gode forudsætninger for at følge LEON herhjemme, fordi vi har en primær sundhedssektor med praktiserende læger i spidsen, som er yderst effektiv og meget økonomisk i drift.
De praktiserende læger tager sig af ni ud af 10 lægekontakter, som danskerne har, selv om mindre end én ud af fem læger er praktiserende læge, og omkostningerne til almen praksis kun udgør knap seks procent af de samlede sundhedsudgifter.
Sådan skulle det gerne blive ved med at være. Rent faktisk er de fleste i de ansvarlige myndigheder enige om, at flere opgaver bør løses uden for sygehusene. Men når det gælder om at skabe de rammer, som gør det muligt, lader man sig begrænse af snæver kassetænkning og vil ikke erkende, at ressourcerne skal følge opgaverne.
Ressourcerne skal følge med
Regionernes tilgang til at forny overenskomstaftalen om de praktiserende lægers arbejde truer LEON-princippet, fordi regionerne ikke er indstillet på at skaffe almen praksis nogle rammer, som kan sikre, at vi kan fortsætte med at færdigbehandle og viderevisitere med den effektivitet, som sundhedsvæsnet har brug for.
Hvis ikke princippet om, at ressourcer følger opgaver, bliver anerkendt og efterlevet, vil de praktiserende læger være nødt til at afvise alle ønsker om at påtage sig yderligere opgaver og indføre begrænsninger i det serviceniveau, patienter i dag oplever, fordi der må foretages reduktioner i omfanget af klinikpersonale.
Det vil øge opgavemængden på de dyre sygehuse. Resultatet vil være mindre sundhed for pengene.
 
Henrik Dibbern, formand for Praktiserende Læger

