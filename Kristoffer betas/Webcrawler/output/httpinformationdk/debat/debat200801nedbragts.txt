Vi har nedbragt sagsbehandlings-tiden
Information bragte den 3. januar et indlæg fra Mette Bylling Pinto, hvori hun kritiserer, at vi har været for længe om at behandle en ansøgning om forlængelse af hendes mands opholdstilladelse


Information bragte den 3. januar et indlæg fra Mette Bylling Pinto, hvori hun kritiserer, at vi har været for længe om at behandle en ansøgning om forlængelse af hendes mands opholdstilladelse, og at vi under sagsbehandlingen har stillet uforståelige krav om dokumentation for familiens oplysninger.For læsernes skyld vil jeg starte med at oplyse, at ansøgere i sådanne sager har ret til at være i Danmark under sagens behandling og i øvrigt fortsætte med at arbejde og lignende. Men det ændrer ikke ved, at det for den enkelte naturligvis er meget vigtigt hurtigt at kunne at få bragt sine papirer i orden. Derfor prioriterer vi det også meget højt at nedbringe sagsbehandlingstiden i disse sager.Vi er i Udlændingeservice enige i, at 11 måneders sagsbehandlingstid ikke er tilfredsstillende. Vores målsætning er maksimalt tre måneder for ansøgninger om tidsbegrænsede forlængelser, og det holder vi i langt de fleste sager.I det hele taget arbejder vi systematisk og målrettet på at nedbringe sagsbehandlingstiden for alle ansøgningstyper - bl.a. ved en gennemgribende LEAN-optimering. Det mest markante resultat har vi opnået i forhold til behandlingen af førstegangsansøgninger om familiesammenføring. Her er sagsbehandlingstiden nedbragt fra gennemsnitligt syv måneder i 2006 til under tre måneder for nye ansøgninger i 2007. Vi bestræber os på at opstille mål, som vores ansøgere kan bruge til noget, og som de kan stole på. Derfor har vi indført såkaldte servicemål for alle de vigtigste sagstyper. Servicemålene angiver, hvor lang tid ansøgeren maksimalt må regne med at skulle vente på en afgørelse. F.eks er vores servicemål for ansøgninger om familiesammenføring på tre måneder for enkle sager. Det har vi i 2007 overholdt i 98 pct. af sagerne. Servicemålet er syv måneder for mere komplicerede sager. Det har vi overholdt i 96 pct. af sagerne.For den enkelte borger kan det være svært at overskue, hvilke oplysninger og dokumenter vi har brug for. Derfor har vi i løbet af 2007 udviklet målrettede ansøgningsskemaer på de fleste sagsområder netop for at klargøre det for ansøgerne, hvad de - trin for trin - skal gøre, og hvad vi har brug for. Vi kalder de nye skemaer for ansøgningspakker, fordi de er meget udførlige og grundige. Der er også kommet nye ansøgningspakker for den type ansøgning, som Mette Bylling Pintos ægtefælle har indgivet. Jeg er overbevist om, at de nye ansøgningspakker hjælper nye ansøgere til bedre at forstå forløbet af en sag og de krav, der er til sagsbehandlingen. Man kan finde ansøgningspakkerne på brugerportalen www.nyidanmark.dk
