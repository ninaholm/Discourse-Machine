Liste øøøøøøøøø
Enhedslisten har her taget parti for magten imod den borger, der måske er blevet overvåget uden grund, og de holder hånden over det system, som de er sat i verden til at kritisere


 Enhedslisten er stærkere end nogensinde før: De har tolv mandater i Folketinget og deres leder Johanne Schmidt-Nielsen bliver set og hørt overalt.
De har altid været væsentlige som det parti, der forsvarede principperne mod overmagtens manipulationer. Mens andre partier stod for forvaltning af systemet, leverede Enhedslisten systemkritik. De har forsvaret retssikkerheden, når andre råber op om benlås, overvågning, terrorpakker og minimumsstraffe.
Men det Enhedslisten, der i disse dage når et historisk højdepunkt i meningsmålinger, præsterede i sidste uge et politisk lavpunkt.
TV 2 afslørede torsdag aften, at PET har haft en aflytning rettet mod socialdemokraten Henrik Sass Larsen. Efterretningstjenesten skulle have overvåget en demokratisk valgt politiker — uden at rejse sigtelse. Venstre krævede straks en undersøgelse, men Enhedslisten lod det nye medlem af Folketinget Pernille Skipper afvise al snak om undersøgelser.
Hun talte i stedet vidt og bredt om retningslinier og kontrol, men hun sagde nej til en undersøgelse af de forhold, der betyder, at en folkevalgt svæver rundt i retsløs tilstand.
TV 2 har trukket historien tilbage, men sagen er stadig skandaløst uafklaret. Offentligheden ved, han ikke kan blive minister, men ikke hvad han har gjort.
Enhedslisten har her taget parti for magten imod den borger, der måske er blevet overvåget uden grund, og de holder hånden over det system, som de er sat i verden til at kritisere.
Hvis ikke deres stemmer havde været afgørende, havde de helt sikkert krævet undersøgelse og kommission og kontrol med hele affæren. Men nu hvor de har de afgørende mandater, har Enhedslisten valgt at holde hånden over efterretningstjenesten og svigte den mand, der er dømt ude.
Enhedslisten har fået så meget magt, at de synes at miste indflydelse: Hvis de freder statsministeren, svigter de alt, hvad de står for.

