Lærerens rolle er ikke at være politi
Uddannelsesvejlederne i København har for nylig fundet ud af, at der er ved at blive skabt en større udfordring med unge indvandrere, som bliver mere og mere 'radikaliserede'
Et pilotprojekt med en telefonrådgivning, hvor bl.a. lærere kan hente vejledning i at bremse de unge i en potentielt radikaliseret løbebane? Dårlig idé, mener Jens Bohlbro.


 Uddannelsesvejlederne i København har for nylig fundet ud af, at der er ved at blive skabt en større udfordring med unge indvandrere, som bliver mere og mere 'radikaliserede'. Alene definitionen på udfordringen får mig til at ryste lidt:
» ... første del af et pilotprojekt med en telefonrådgivning, hvor bl.a. lærere og pædagoger kan hente vejledning i at bremse de unge i en potentielt radikaliseret løbebane ...«
Siden hvornår er det blevet en negativ ting, at unge går i nye retninger, og hvorfor skal vi stoppe/bremse dem i det?
Jeg forstår såmænd udmærket godt BIF-borgmester Jacob Hougaards bevæggrunde og tanker med disse nye tiltag, men politikerne bliver altså nødt til at være mere skarpe omkring, hvad de helt præcis vil have af lærerne. Hvornår kan en lærer vide om et barns intentioner? Og skal jeg som lærer i København til at lære arabisk for at forstå indvandrerdrengene nu?
Rollen forandres
Jeg vil gerne sige, at det klart giver god mening at sætte ind mod unge knægte, som på den ene eller anden måde er på vej ind i ekstremistiske grupper, og forslaget om, at lærerne kan være med til at finde de mulige unge, der er på vej, er også en god ide. Men når Københavns kommune begynder at give lærerne nye arbejdsopgaver og retningslinjer, så må der uomtvisteligt også gå noget tabt af undervisningen (enten kvaliteten eller kvantiteten), og hvor ender vi så?
Lærernes rolle i dag er stor og udfordrende nok, og vi bør begynde med at give dem og pædagogerne den respekt, de fortjener, for det arbejde, de gør, i stedet for at give dem flere arbejdsopgaver og forandre deres rolle over for børnene til at blive opsyns-/politifolk.
Jeg håber derfor, at Jacob Hougaard vil ændre indsatsen over for de unge, som er på vej mod kriminelle afveje, til, at lærerne kan give de rette myndigheder besked herom, for så derefter at koncentrere sig om at forebygge flere af den type unge gennem lærerens rolle og mål: at lære børn om åndsfrihed, ligeværd og demokrati. Så kan de sociale myndigheder og politiet tage over og gøre det, de er bedst til.
Lærere og pædagoger skal have frihed til at undervise og udvikle vores kommende samfundsborgere, ikke bebyrdes med flere regler og arbejdsopgaver.
Jens Bohlbro er spidskandidat  for Borgerligt Centrum, København

