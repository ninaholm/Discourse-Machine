En debat om skat på velhavere
Mitt Romney siger, at lavere skat til de rige vil stimulere økonomien. Det afviser Barack Obama. Kun middelklassen skal nyde en lavere skat, siger præsidenten
Republikansk præsidentkandidat Mitt Romney taler til en forsamling i Ohio. Romney og præsident Obama har diametralt modsatte bud på, hvor meget rige amerikanere skal betale i skat.


 I sin første tv-debat med Barack Obama for 12 dage siden lovede den republikanske præsidentkandidat, Mitt Romney, vælgerne noget, som ingen præsident i amerikansk historie nogensinde har kunnet leve op til i virkeligheden.
Den tidligere guvernør i Massachusetts sagde, at han vil sænke skatten med 20 pct. for alle indkomstgrupper og samtidig nedbringe forbundsstatens budgetunderskud og gæld.
Romney’s koncept bliver kaldt ’trickle-down economics’.
Idéen er simpel og kontroversiel. Teoriens ophavsmand, George Gilder, fremførte i slutningen af 1970’erne, at en lavere skatteprocent for de højeste indtægter giver dem et incitament til at investere i lønsomme projekter. Det vil skabe flere arbejdspladser, hvilket øger de beskæftigedes indkomst og skaffer flere penge til statskassen.
Med et enkelt slag har Romney dermed løst to af USA’s største udfordringer: den høje ledighed og det store budgetunderskud.
Republikaneren undlod dog i den første debat at bruge udtrykket ’trickle-down economics’ – altså, at hvad man giver til de rige, drysser senere ned på de mindre bemidlede. I stedet talte han om ’trickle-down government’.
Dette nye udtryk beskriver ifølge Romney en filosofi, ifølge hvilken en »større stat, højere skatter, flere offentlige udgifter og mere regulering af virksomhederne« kommer middelklassen til gode i form af flere job og en højere indkomst.
Obamas opskrift
Obamas økonomiske opskrift er kendt som keynesianisme, opkaldt efter den britiske økonom John Maynard Keynes.
De to præsidentkandidater er altså tilhængere af to vidt forskellige økonomiske modeller.
Præsidenten påstår, at en midlertidig forøgelse af de offentlige udgifter – en kickstart af økonomien – kan skabe flere arbejdspladser, hvilket skulle føre til en stigning i statens revenue og et lavere budgetunderskud.
Hans republikanske udfordrer siger, at de seneste fire år har modbevist ’trickle-down government’. Der er ikke blevet skabt nok nye arbejdspladser til at reducere gæld og budgetunderskud.
Tværtimod er det på tide at prøve noget andet. Romney lover en skattelettelse på 20 pct. til alle indkomstgrupper, men almindelig aritmetik tilsiger, at de højeste indkomstgrupper vil drage størst fordel – dem, der af Occupy-bevægelsen bliver kaldt de én procent.
En nyomvendt fan
Mitt Romney er en nyomvendt fan af trickle-down-filosofien. Da han i 1994 stillede op mod den demokratiske senator Edward Kennedy i Massachusetts, tog han afstand fra præsident Ronald Reagans skattelettelser i 1980’erne.
Han kritiserede præsident George W. Bushs skattelettelser i 2001 og 2003. Og som guvernør i New England-staten fra 2002 til 2006 øgede han afgifter og gebyrer på bl.a. virksomheder for at skabe ligevægt på Massachusetts budget.
At Romney i dag er vendt på en tallerken skyldes efter alt at dømme, at trickle-down economics er blevet den toneangivende økonomiske filosofi i hans parti. I Repræsentanternes Hus har det republikanske flertal siden midtvejsvalget i 2010 afvist at hæve skatter for de højeste indtægtsgrupper.
Muligheden for højere skatter opstår i forbindelse med udløbet i år af den 10 år lange lavere skatteprocent, som præsident George W. Bush fik igennem Kongressen i 2003. Obama og demokraterne foreslår, at den store middelklasse i USA fortsat skal nyde godt af Bush-tidens lavere skat, mens husstande med en indtægt over 250.000 dollar om året bør vende tilbage til den højere skatterate fra før 2003.
Men det vil republikanerne i Kongressen ikke gå med til. De kræver en bevarelse af Bushs skattelettelser for de høje indtægtsgrupper og – med Romney som deres leder – foreslår de nu en yderligere skattelettelse på 20 pct.
De fremfører to argumenter – dels vil lavere skatter anspore økonomisk vækst, dels vil højere økonomisk aktivitet resultere i en højere skatteindtægt til forbundsstaten og dermed lukke budgetunderskuddet og nedskrive en gæld, som svarer til næsten 100 pct. af BNP.Men denne teori hviler erfaringsmæssigt på et spinkelt grundlag, siger kritikerne, der bl.a. tæller nogle konservative økonomer.
Vicepræsidentkandidat Paul Ryan, der er en tro tilhænger af modellen, hævdede i sin debat med vicepræsident Joe Biden, at præsident Kennedys reduktion af den marginale skatterate fra 91 til 70 pct. i 1964 stimulerede økonomisk vækst.
Men ifølge en nylig artikel i Boston Globe viser historiske data, at Kennedy-Johnsons skattelettelser fandt sted i en periode med moderat økonomisk vækst. Økonomen Bruce Bartlett, en tidligere tilhænger af trickle-down, peger på, at kun en tredjedel af den statsindtægt, der forsvandt i kraft af en lavere skat, blev genindtjent.
Præsident Reagans nedsættelse af marginalskatten fra 50 til 28 pct. i 1986 førte ikke til en højere vækst. I begyndelsen af 1990’erne oplevede USA en recession. Værre gik det med Bushs skattelettelser, som førte til et spekulationsboom i boligsektoren og inflation i aktiemarkedet med en finanskrise til følge.
Det er formentlig pointer, præsident Obama agter at nævne i tv-debatten i aften.

