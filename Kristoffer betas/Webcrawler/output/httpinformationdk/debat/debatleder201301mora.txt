Moralpolitiet



 I går besluttede Politimuseet at nedtage udstillingen Kvindedrab – In Memoriam med Birgitte Skallgaards malerier af drabsofre. Den officielle begrundelse for at droppe udstillingen er »den megen diskussion i medierne«, hvor det er kommet frem, at de pårørende til de dræbte kvinder ikke på forhånd var blevet kontaktet af kunstneren eller museet.
Dertil kommer som begrundelse, at selve diskussionen om udstillingen er kommet til at dække for selve udstillingen i en grad, så det ikke har »været muligt at få de oprindelige intentioner bag udstillingen frem«.
Ud fra en kunstnerisk betragtning er det en lykkelig beslutning at nedtage udstillingen. Museet burde aldrig have accepteret Skallgaards malerier, som er dårlige bearbejdninger af værker af Schiele og Modigliani og dermed ingen hyldest til de dræbte kvinder, som intentionen ellers var. Bedre sent end aldrig, kunne man sige, om museets beslutning.
Problemet er bare, at Politimuseet har valgt den forkerte grund til at stoppe udstillingen. For dybest set vælger man at droppe en udstilling, fordi man er bange for at krænke nogle følelser.
At være bange for at krænke følelser har aldrig været nogen gyldig grund til at censurere et kunstnerisk udtryk. Tænk på hele balladen med Muhammed-tegningerne, der er blevet forsvaret under henvisning til det princip. Skallgaards malerier fortjener ikke at skulle bruges i et forsvar for et grundlæggende princip, men blot fordi hun er en dårlig kunstner, forsvinder princippet jo ikke.
Når Politimuseet nu begynder at bedrive selvcensur, fordi man er bange for at krænke, må andre råbe vagt i gevær. Ikke for at forsvare Birgitte Skallgaards klatmalerier, men fordi det er en principiel sag. Ikke mindst når det samtidig fremgår, at Politimuseet fremover bliver underlagt en række etiske og moralske retningslinjer. Så har alle tabt!

