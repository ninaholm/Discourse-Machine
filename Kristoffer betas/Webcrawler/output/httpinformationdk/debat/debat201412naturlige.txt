Den naturlige kvinde findes ikke



 Roxie Hunt, ung frisør, feminist og blogger fra Seattle, spurgte for et par måneder siden sin kollega Rain, om hun måtte farve hendes hår under armene. Kollegaen sagde ja. Rain havde i forvejen farvet sit hår lyseblåt, så de besluttede sig for at lade hendes hår under armene matche. Det farvestrålende resultatet forevigede Roxie Hunt på sin Instagram-profil og en trend og diskussion om kvinders ret til kropshår var født.
Siden har hundredvis af kvinder farvet deres hår under armene i vilde farver og lagt resultatet ud på Instagram. Med de farverige armhuler ønsker kvinderne ifølge Roxie Hunt at vise, at de »ikke underlægger sig samfundets krav om at køre en skraber hen over deres bløde hud«. Hendes indspark i debatten er, at ingen længere kan være i tvivl om, at håret under armene er et aktivt valg og farverne under armene signalerer tydeligt, at en kamp er i gang.
Der er noget revolutionerende ved denne nye trend, men ikke af den grund, Roxie Hunt præsenterer. Ved at henvise til den bløde hud, der lider skade under skraberens vold, abonnerer hun på en forestilling om kvinden som svag, passiv. Kvindens bløde hud er bedst tjent med at forblive uberørt af den brutale skraber. Herfra er der ikke langt til den forestilling om kvinden som natur, som mange så ofte forfalder til: En rigtig kvinde er en kvinde, der har hår under armene og mellem benene.
Kultur i armhulen
Jeg er kritisk over for forestillingen om den naturlige kvinde. Men grunden til, at jeg alligevel finder Roxie Hunts handling revolutionerende er, at hun ved at farve armhulerne dekonstruerer hele debatten om kropshår.
Hvad hendes ord ikke formår at sige, formår hendes handling at vise: Den naturlige kvinde findes ikke. At kvinden fra naturens side har hår under armene, betyder ikke, at hun skal blive ved med at have det. Det er derimod kvindens ret at have hår under armene, hvis hun har lyst til det, lige meget hvad kulturen ellers dikterer.
At farve håret under armene er som at kaste en masse kultur ind i armhulen. Det viser, at kvinden ikke har nogen naturtilstand, at hun i forvejen altid er andet og mere end sig selv. Og det må hverken porno eller kropshår tage fra hende.
Tone Frank Dandanell, phd studerende i filosofi, Aarhus Universitet

