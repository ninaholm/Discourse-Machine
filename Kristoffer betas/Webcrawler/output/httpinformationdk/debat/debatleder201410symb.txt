Symbolstrandet
LEDER


 De syv danske F16-kampfly har i 12 dage stået på jorden i Kuwait. De er udsendt til lynsnar indsats i krigsførelsen mod Islamisk Stat (IS). Alligevel har de danske fly endnu ikke deltaget i kamphandlinger. Først i går kom de en tur på vingerne – men kastede ingen bomber.
Hvad i alverden er meningen? Oppositionen er helligt forarget. Sagde regeringen ikke, at sagen hastede mere, end den jagede. Ha, ha, fadæsen må skyldes, at SR-regeringen ikke har samme faste greb om militæraktioner i fremmede egne som dens borgerlige forgænger. Eller hvad?
Flyenes stranding på den kuwaitiske Ahmed Al Jaber-base skyldes ifølge Berlingske, at landets myndigheder ikke havde givet tilladelse til, at flyene benyttede luftrummet.
Det er jo flovt. Men for hvem? Det mangler der en afdækning af, før et ansvar kan placeres. Er det kuwaiterne, der har smølet? På grund af bureaukrati – eller politisk uvilje? Er det militæroperationens anfører, USA, der ikke har lagt det fornødne pres de rette steder? Eller har de danske instanser ikke kendt de kuwaitiske kommandoveje?
Man må gå ud fra, at den samlede opposition – inklusive Enhedslisten – vil grille regeringen herom.
Fast står imidlertid, at når flyene har kunnet blive stående så længe, skyldes det, at der ikke for alvor har været brug for dem. Krigen mod IS kan føres uden dansk bidrag.
Dermed er også afsløret, at hele forløbet har bestået af symbolhandlinger. Det var på grund af symbolværdien, at USA bad Danmark deltage i koalitionen. At Venstres Lars Løkke Rasmussen svarede hurtigere ja end regeringen. At regeringen hersede rundt med Folketinget, så Tinget på én dag sendte Danmark i krig. At flyene fluks derefter gik i luften med kurs mod Kuwait.
Og nu er det så symbolsk, at de har stået strandet i det arabiske ørkensand. Meget symbolsk.

