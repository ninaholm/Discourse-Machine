Kære Claus Hjort - angående dit angreb på dagpengereglerne
Prisen for samfundet, hvis man ændrer i dagpengereglerne, vil være, at man kraftigt nedbarberer en stor del af kulturlivet - selvfølgelig bortset fra den allermest kommercielle del af det


Kære Claus Hjorth Frederiksen,I anledning af dit 'angreb' på systemet med supplerende dagpenge sidder jeg med en følelse af, at du ikke har den store indsigt i arbejdsvilkårene for bl.a. musikere, og jeg vil derfor gerne oplyse dig lidt om disse, samt stille dig et spørgsmål om min fremtidige beskæftigelse.Min personlige baggrund er 20 år som professionel musiker samt en fem-årig musik-læreruddannelse fra musikkonservatoriet. Jeg ernærer mig ved dels at spille 'løse' koncerter på spillesteder, festivaler, caféer osv, dels har jeg indimellem lidt længerevarende engagementer som turnéer, teaterforestillinger og skolekoncertrækker. Derudover underviser jeg i en fast deltidsstilling på en musikskole samt som løst tilknyttet timelærer på musikkonservatoriet. Og endelig modtager jeg supplerende dagpenge i de perioder, hvor der ikke er nogle spillejobs. I alt modtog jeg sidste år 22.000 kr i supplerende dagpenge (ivrigt ca. det samme beløb jeg betalte i arbejdsmarkedsbidrag).Du har et billede af, at vi, der indimellem modtager supplerende dagpenge, gør det, fordi vi ikke gider arbejde på fuld tid, men i stedet nyder et behageligt liv, hvor vi arbejder mindre end andre borgere.Det rene våsDenne påstand er det rene vås; der er da ikke noget, jeg hellere ville end at kunne kræve minimum seks måneders fuldtidsbeskæftigelse, når et spillested henvender sig for at få levende musik en aften, eller en musikskole gerne vil have en lærer til at undervise deres tre baselever time om ugen, men sådan er virkeligheden jo ikke skruet sammen. Hvis arbejdsgiverne skulle ansætte musikere og musiklærere på fuld tid, ville et musiksted jo have det samme band til at spille hver aften, og musikskolen have den samme lærer til at undervise i alle instrumenter...Jeg synes, du overser, at der er visse brancher, hvor der simpelthen ikke findes faste fuldtidsjobs, samt at vi i Danmark har et fleksibelt arbejdsmarked, hvor arbejdsgiverne forholdsvist let kan op og nedjustere arbejdsstyrken med løs- og deltids-ansættelser - til gengæld har lønmodtagerne en tryghed i form af dagpengesystemet. Og hvis lønmodtagernes vilkår bliver forringet, må man også kunne stille større krav om beskæftigelsesgrad til arbejdsgiverne.Da det kun er 10-15pct. af min årsindtægt der udgøres af dagpengene, ville jeg kunne klare mig uden økonomisk hjælp, men det ville være svært at undvære trygheden i at kunne vide sig sikker på, at man har en vis minimums-indkomst, også i de 'stille' måneder.At fjerne muligheden for supplerende dagpenge er et angreb på og en underminering af de brancher, der er afhængige af løs- og deltids-arbejdere, og vil betyde at kun de allerbedst lønnede musikere, skuespillere, billedkunstnere, forfattere osv vil kunne have en anstændig årsindtægt. Resten vil så enten skulle skifte branche, eller hutle sig igennem uden økonomisk tryghed.Prisen for samfundet vil være at man kraftigt nedbarberer en stor del af kulturlivet - selvfølgelig bortset fra den allermest kommercielle del af det. Gevinsten for samfundet vil være, at man får besat nogle få ubesatte stillinger, samt sparer lidt understøttelse til de der vælger at droppe a-kassen.Så mit spørgsmål er som følger: Mener du virkelig at jeg skal sige mine jobs op, droppe min branche og min uddannelse, for i stedet at tage et ufaglært fuldtidsjob - som måske endda ikke findes om to-tre år?Joakim Øster er musiker og musiklærer
