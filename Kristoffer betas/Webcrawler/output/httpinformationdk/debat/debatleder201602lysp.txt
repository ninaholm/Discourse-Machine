Et lyspunkt
LEDER


 Både demokratiet og miljøet har i denne uge betalt en høj pris for en dumstædig miljø- og fødevareminister, der nægter at lytte til både uvildige eksperter og det folketingsflertal, der siger, hun skal træde tilbage. Ikke noget at sige til, hvis tilliden til vores politikerne er sunket til et nyt lavpunkt.
Derfor faldt den første delaftale i de igangværende trepartsforhandlinger fredag eftermiddag som et lyspunkt i en ellers bælgmørk politisk uge. Aftalen mellem regeringen, arbejdsgiverne og fagbevægelsen skal forsøge at løse det, de fleste er enige om er en af de største samfundsudfordringer: Integrationen. Og med fredagens delaftale tændes et håb for de mange flygtninge, der står foran at skulle integreres rundt om i kommunerne.
Efter tre årtiers fejlslagen integrationspolitik er et radikalt opgør med den hidtidige indsats påkrævet. Frem for at flygtninge indskrives på sprogskole, skal de fremover langt mere direkte ud på arbejdsmarkedet.Det er lige så rigtigt i sin ambition, som det kan vise sig vanskeligt at realisere i praksis. Men trepartsforhandlerne skaber nogle af de nødvendige forudsætninger ved at pege på, at den fremtidige fordeling af flygtninge bl.a. skal koordineres efter, hvor der er størst jobmuligheder. I dag fordeles flygtninge efter kvoter og uden skelen til de enkeltes kompetencer og jobmuligheder. Desuden vil parterne arbejde for at fjerne unødvendige sprogkrav- og -forhindringer i kommunerne.
