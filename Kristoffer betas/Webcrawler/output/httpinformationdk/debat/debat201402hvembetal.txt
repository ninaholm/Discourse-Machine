Hvem betaler prisen for billigt østarbejde?
Fuskerfirmer, der underbyder danske løn- og arbejdsvilkår, er ikke kun et problem for det danske samfund og danske håndværkere. Østarbejderne, der systematisk udnyttes og snydes for løn, er også blandt taberne
 
	De østeuropæriske håndværkere er også ofre for de firmaer, der benytter sig af deres arbejdskraft til at underbyde markedet, mener dagens kronikører: I stedet bør krudtet rettes mod de virksomheder, som henter østarbejderne til Danmark for at arbejde for lavere løn, dårligt arbejdsmiljø og usle indkvarteringsforhold


 
	KRONIK – Der bliver ofte skudt med skarpt, når snakken i værkstedet på teknisk skole eller i skurvognen falder på polakker og andre østeuropæere. Det er ikke uden grund. Man bliver bekymret for sin egen fremtid, når man skal konkurrere med folk, der går til 60 kroner i timen. En bekendt, der er betonarbejder, søgte for nylig job på det store byggeri på Panum på Københavns Universitet. Han fik at vide, at han godt kunne opgive, fordi han var dansker. Man må gå ud fra, at problemet ikke er, at han er dansker, men at han skal have dansk løn.

	Men det er vigtigt, at det ikke er vores kolleger fra Østeuropa, der bliver skydeskive for frustrationerne over social dumping. Vi skal rette skytset mod de firmaer – både østeuropæiske og danske – der spekulerer i at hente udenlandsk arbejdskraft til Danmark og betale lavere løn og høste en større profit. Det er deres forretningsmodel, der presser danske lønninger, underminerer den danske model og som udnytter østarbejderne.

	Fuskerfirmaerne, der lever af at snyde østarbejderne, opretter ikke lærerpladser. De bidrager heller ikke med job til alle de arbejdsløse her i landet. Derfor er det ikke så underligt, at de igen og igen hyres som underentreprenører på store opgaver. Det må være en del lettere at skrue det billigste tilbud sammen, når man budgetterer med den halve løn. I det tømrerfirma, hvor den ene af os står i lære, fortæller mester, at han ikke giver tilbud på sager, hvor et firma baseret på østarbejdere også byder. Det er simpelthen spild af tid.

	Det er ikke underligt, at mange fristes til at vælge det billigste tilbud. Men i det lange løb, er det bare sjældent en god forretning. Metro-byggeriet, hvor en af os har arbejdet, er et glimrende eksempel. Konkursramte Pihl & Søn brugte underentreprenører fra Polen, der gang på gang blev taget i at snyde deres ansatte for løn. Når et firma fik en bod i arbejdsretten, lukkede det ned og løb fra regningen. Herefter hyrede Pihl & Søn et nyt firma – sjovt nok var både ejerne, mellemledere og mange af de ansatte i det nye firma de samme som i det tidligere firma. Det skete flere gange i træk på det samme byggeri, hvilket netop er blevet dokumenteret i den seneste udgave af Fagbladet 3F. Metro-byggeriet har fra begyndelsen været plaget af skandaler; påbud fra Arbejdstilsynet, mangel på lærlinge og løndumping.

	Måtte sove i haven

	Den virksomhedsmodel går ud over østarbejdere, som bliver snydt for løn og ofte arbejder under meget dårlige forhold. 3F gør et kæmpe arbejde for, at også de bliver dækket af overenskomsterne og får ordentlige arbejdsvilkår. Men det er en ulige kamp, som arbejdsgiverne og regeringen gør meget lidt for at støtte op om.

	Der er mange kreative metoder til at snyde med betalingen. Ofte får østarbejderne på papiret den overenskomstbestemte mindsteløn, hvilket i sig selv er langt lavere, end det danske håndværkere går til.

	Derudover bliver mange snydt for løn for adskillige timers overarbejde, så den reelle timeløn kommer ned under 60 kroner.

	I andre tilfælde bliver der trukket store summer fra deres i forvejen ringe løn til at betale ’leje’ for en bolig, som firmaet stiller til rådighed. Der har været sager, hvor sådan en bolig var ubeboelig. Da der kom et regnskyl, som fyldte kælderen, hvor østarbejdere boede, blev de opfordret til at flytte i telt ude i haven.

	Her op til overenskomstforhandlingerne forsøger Dansk Arbejdsgiverforening at skabe en fortælling om, at der ikke sker løndumping. I sidste uge lancerede de en analyse, der viser, at tre fjerdedele af de udlændinge, der arbejder i Danmark, er dækket af en overenskomst. Medierne er straks faldet på halen og har kaldt analysen for en mytedræber, som om problemet er meget mindre, end man går og tror. Men en overenskomst er ikke en garanti imod snyd. Flere af de modeller for lønsnyd, som er beskrevet ovenfor, kan sagtens foregå, hvor der er overenskomst. Deres tal udelader desuden, meget belejligt, den vigtigste gruppe, nemlig alle de udenlandske firmaer.

	Selv på de arbejdspladser, hvor østarbejderne faktisk får de overenskomstbestemte mindstelønninger, er der tale om løndumping. For mange af byggefagene ligger mindstelønnen på omkring 115 kroner i timen. Men ingen danske bygningsarbejdere får så lav løn.

	Derfor er det også et ekstremt vigtigt krav at indføre højere mindstelønninger ved de kommende overenskomstforhandlinger. Er det virkelig rimeligt, at nogle mennesker – udelukkende fordi de er fra Østeuropa – skal have meget mindre i løn for det samme arbejde? Det synes vi ikke. Vi ønsker ikke et samfund, hvor man importerer en underklasse, der arbejder til sulteløn.

	Toppen af ulykkesstatistikken

	Der er ikke kun lønnen, der bliver sparet på. Også sikkerhedsudstyret bliver sparet væk. Det er ikke sjældent at se østeuropæiske sjak klatre rundt højt oppe uden seler. Enten fordi der ikke er seler til rådighed, eller fordi de er defekte. Det skal jo gå stærkt, og det er dyrt at skaffe nye. Østeuropæerne ligger i bunden, når man sammenligner løn. Til gengæld ligger de i top, når det kommer til statistikker over arbejdsulykker.

	Der bliver ellers gjort meget for at undgå at figurere i statistikkerne. Da én stod på snotten fra anden sal i forbindelse med byggeriet på Århus Havn og slog sig halvt ihjel, kom firmaet i tanke om skadesstatistikken, som jo helst skal stå på nul. Derfor blev den tilskadekomne østarbejder båret ud af pladsen og lagt på offentlig grund. Her kunne man så ringe efter en ambulance, da det ikke længere ville blive noteret som en arbejdsskade. Og det er ikke engang det værste eksempel. I en anden sag faldt en østarbejder ned og kom til skade. I stedet for at ringe efter en ambulance, blev han sat på en bus og kørt hjem til Polen.

	DA løber fra ansvaret

	Selvfølgelig er det usolidarisk at underbyde andres lønninger. Derfor skal vores kolleger fra Østeuropa melde sig ind i fagforeningen, når de kommer til Danmark – ligesom vi skal melde os ind i fagforeningen i Norge, hvis vi tager derop og arbejder. Men det er ikke østarbejderne, der er skurkene. Det er de virksomheder og de bagmænd, der bliver millionærer på at snyde østarbejderne i løn. Og dem, der har råd til at få bygget et luksussommerhus, men som er bedøvende ligeglade med, at dem, der bygger det, bliver underbetalt eller kommer til skade. Og det er regeringen, der ikke kan blive enig med sig selv om at indføre sociale klausuler eller kædeansvar på offentligt byggeri.

	Netop kædeansvar er et meget vigtigt redskab til at begrænse social dumping og lønsnyd. Hvis ikke hovedentreprenøren kan ende med regningen, er det for let at løbe fra bøderne, som eksemplet med Pihl & Søn viser. Med de gældende regler er det utrolig svært at komme efter de firmaer, der snyder folk i løn eller er ansvarlige for arbejdsulykker.

	3F’s medlemmer har i en ny undersøgelse udpeget en forstærket indsats mod løndumping som det vigtigste overenskomstskrav. Det betyder, at kædeansvar skal indføres og mindstelønningerne hæves. Ikke overraskende stritter Dansk Arbejdsgiverforening imod.

	Vi indledte med at skrive, at tonen i skurvognen kan være hård, når snakken falder på østarbejdere. Hvis politikerne bliver ved med at tillade – og benytte sig af – udenlandske fuskerfirmaer, så kommer vi ikke kun til at opleve større ulighed i samfundet og flere arbejdsulykker, men også større fjendtlighed over for østarbejderne. Måske har Dansk Arbejdsgiverforening det fint med det. Men er det sådan en udvikling regeringen ønsker?

Theis Grønbech er betonarbejder og Helga Mathiassen er tømrerlærling, begge er fagligt aktive

