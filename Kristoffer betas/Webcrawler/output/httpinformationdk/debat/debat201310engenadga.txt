’Engen adgang, vi lajer’
Der foregår ting i puderummet, som de voksne ikke kan lide. Børn piller og rager på hinanden i et stort multiseksuelt orgie. Og det skal de have lov til
 
	Puderummet, hvor børn leger og udforsker sig selv og andre børns kroppe gennem leg, har fået mange voksne og pædagoger til nogle steder helt at nedlægge rummet. Desværre, mener kronikøren, som selv har haft stor fornøjelse af legene i dette frirum med andre børn.


 
	I puderummet havde vi et mørklægningsgardin, som i de fleste af børnehavens åbne timer var trukket ned. Det var noget, vi selv sørgede for. Den stærke gav ham den høje en hestesko, så han kunne komme op i vindueskarmen og trække gardinet ned. Hende den tynde skrev på et A4-ark: »Engen adgang, vi lajer«, mens hende den stille fandt tapen og klistrede A4-arket på døren.

	Mørkeleg, stilleleg, pudeleg, doktorleg og ikke mindst bolleleg. Ej, hvor vi legede i puderummet. Det var drengene, der rørte ved drengene, og pigerne ved pigerne og pigerne ved drengene og drengene ved pigerne. 10-15 stykker legede sammen ad gangen.

	Temperaturen kunne stige så meget i det lille værelse, at vi kom ud forsvedte og med røde ører.

	De voksne kom aldrig ind, når vi legede. De var jo forment adgang. Og hvor legen andre steder i børnehaven tit kunne udvikle sig til en magtopvisning mod de svage, så de voksnes indgriben var nødvendig, var puderummet det eneste sted, hvor vi ikke gjorde hinanden fortræd. Altid blev man inddraget, altid herskede der en regel om at behandle hinanden ordentligt – men kun i puderummet.

	De magtrelationer, der gjaldt på legepladsen, blev rusket rundt, når ham den kæphøje kom under lægelig behandling af ham, der var god til fodbold.

	Tilbage til voksnes virkelighed

	Når legen var slut, tog vi fat på vores andet rollespil – et rollespil, der var præget af indgroede, kønsbestemte vaner, hvor drengene var stærke og pigerne søde.

	Vi indfandt os under heteroseksuelle regler, når døren igen åbnede sig, hvad enten det var bevidst hos os eller ej. Vi vidste, at drenge bliver forelsket i piger. Vi vidste, at piger så ud på én måde og drenge på en anden, vi vidste, at drenge havde flair for visse ting og piger for andre, og vi vidste, at vi engang ville vokse op og træde i vores forældres heteroseksuelle fodspor. Vi vidste, at det der foregik i puderummet, skulle forblive i puderummet, for legene der havde intet at gøre med den levevis, vi senere skulle indfinde os under.

	Og dog må erindringen fra puderummet have givet anledning til en vis undren, når vi senere blev mødt af uendeligt mange krav, som alle bunder i det heteroseksuelle syn på livet.

	Men der var aldrig nogen, der vovede at sætte blot et forsigtigt spørgsmålstegn ved det.

	Der var aldrig nogen, der fortalte os, at seksualiteten er en sammensat størrelse, som er vokset ud af vores historie. At de seksualitetskasser, vi har opfundet, er et resultat af civilisationens udvikling – en udvikling, der aldrig hører op. Før vi var hetero-, homo-, bi-, og transseksuelle, var vi bare seksuelle. Så de kasser, vi har hittet på, vil også i fremtiden blive udvidet, blandet sammen, visket ud, brudt ned og bygget op igen. Det lagde vi grundstene til i min børnehave. Sammen med alle de andre børnehavebørn, der har leget i puderum, har vi bygget fundamentet til en revolution i den måde, vi anskuer seksualiteten på. Hvis vi altså tør lade den lære, vi drog i puderummet, udvide det blik, vi har på seksualitetskasserne. Vi kan ikke blive ved at lade heteronormen definere opdragelsen af børn.

	Multiseksuelle børn

	»Mor, jeg er forelsket i Alma henne fra børnehaven«, overhørte jeg en pige, sige til sin mor.

	Moren slog kærlighedserklæringen hen: »Den slags skal man være voksen for at vide med sikkerhed.«

	Da jeg senere havde moren under fire øjne, fortalte hun, at datteren dagligt erklærer sin kærlighed til Alma. Men alligevel er den slags først noget, man med sikkerhed ved, når man er voksen? Hvad hvis datteren havde forelsket sig i Jacob? Var den erklæring også blevet slået hen som et forbehold for voksenlivet, eller havde de voksne set det som naturligt, at børnene forelskede sig i det modsatte køn? Vi er så vant til at tænke på vores børn som heteroseksuelle, at vi end ikke bemærker det.

	Det er i grunden mystisk, at vi opdrager børn til et heteroseksuelt liv, når vi ser på, hvor vidt forskellige præferencer mennesker har. Masser af folk erklærer sig homoseksuelle, og dertil kommer alle de biseksuelle, transseksuelle, interseksuelle (der har kønsdele, som ikke er fastsat til at være kun mand eller kun kvinde, en hermafrodit, red.), queers og alle de andre.

	Men når vi opdrager børn, ser vi helt bort fra det faktum. Også selv om børn ikke er heteroseksuelle. Med den aktivitet, der skete i puderummet og alt det fagligt, empirisk funderede materiale om børns udvikling, jeg senere er stødt på, kan jeg med sikkerhed konstatere, at børn ikke har udviklet én seksualitet. De er snarere multiseksuelle.

	I mit voksne liv har jeg altid undret mig, når nogen påstår, at børn ikke er seksuelle. Det var vi i hvert fald i min børnehave. Og kønnet spiller ikke en væsentlig rolle, når børn udforsker hinandens kroppe. De bliver mest af alt pirrede ved at opdage hinanden.

	Den seksuelle drift er endnu fremmed for dem, men vi voksne er hurtige til at betegne puderumslegene som farlige eller unaturlige, og noget børn i hvert fald ikke skal kaste sig ud i.

	Men den fordømmelse siger i virkeligheden mere om de voksne end om deres børn. Den vidner om, at voksne har en bestemt forestilling om, hvad seksuallivet er, og hvordan det skal udleves. Men seksuallivet kan se ud på vidt forskellige måder, og de farer, der er forbundet med seksualiteten, er i høj grad bestemt af et socialt og kulturelt magtforhold i samfundet, som vi bør lade børnene gå fri af.

	I adskillige børnehaver landet over er der i dag retningslinjer for, hvordan børn må lege med hinanden.

	Børn skal udforske

	Børn må ikke være alene for længe, børn skal have badetøj på, når der er vandlege og mandlige pædagoger må nogen steder ikke være alene med børnene. Som om man er bange for, at børnene forgriber sig og gør skade på hinanden. Og jo, legene kan give skader, og der er en risiko for, at der sker overgreb. Men man forårsager langt større skader ved ikke at lade børn lege med hinanden – både med og uden tøj på. Og risikoen for overgreb formindskes, når børn har fået et nært kendskab til hinandens ømme punkter og forskelligheder.

	Seksualitet er en kompleks størrelse, så jo tidligere vi får lejlighed til at udforske den, desto bedre. Hvis det at være seksuel nødvendigvis betød, at man har en seksualitet, ville børn ikke være seksuelle. Det at være seksuel og have en seksualitet er nemlig to forskellige ting. Seksualitet er en del af vores identitet, der vokser ud af erfaringer. Det er et sæt af præferencer, der har konsekvenser for mange af livets forhold: De personer, vi tilbringer tid med; de værdier, vi lever efter; de normer, der afgør vores opførsel.

	Men at være seksuel er et vilkår for de fleste mennesker uanset alder og køn. Og når man ikke kender sin seksualitet, så ved man heller ikke, hvem man skal forelske sig i. Derfor forelskede vi os på kryds og tværs i puderummet, og derfor forelskede datteren sig i Alma. Engang, når erfaringerne har sat sig, vil børnene med større sikkerhed kunne identificere deres præferencer, og de vil selv være i strand til at håndtere de konsekvenser, det har.

	Men indtil da, må vi lade dem lege i fred. Vi må give dem mulighed for at udforske sig selv og hinanden. Seksualitetens utallige muligheder skal stå åbne for børn, så vi ikke låser dem fast i indgroede heteroseksuelle vaner. Vi må ruske i reglerne. Vi må åbne døren ind til puderummet.

	 

Ulrik Frost er feminist og medlem af Selskab for Ligestilling

