Dømt som kujon
Bærer man ansvar for følgerne, når man har lovet at yde hjælp og så ikke evner at gøre det godt nok? Det kan i sidste ende blive spørgsmålet, efter at den hollandske stat af en hollandsk appeldomstol i denne uge blev kendt ansvarlig for tre bosniske muslimske mænds død for serbisk hånd under massakren i den FN-beskyttede enklave Srebrenica i 1995.


 Bærer man ansvar for følgerne, når man har lovet at yde hjælp og så ikke evner at gøre det godt nok?
Det kan i sidste ende blive spørgsmålet, efter at den hollandske stat af en hollandsk appeldomstol i denne uge blev kendt ansvarlig for tre bosniske muslimske mænds død for serbisk hånd under massakren i den FN-beskyttede enklave Srebrenica i 1995. De tre mænd blev sammen med op til 8.000 andre mænd og drenge myrdet af bosnisk-serbiske styrker. Og nu har appeldomstolen vedtaget, at den hollandske FN-styrke og følgelig den hollandske stat er ansvarlig for deres skæbne. Den hollandske bataljon »skulle ikke have overgivet disse mænd til serberne«, hedder det i kendelsen.
Det er familierne til de dræbte, der har rejst sagen, der i første omgang blev afvist ved en domstol i Haag i september 2008. Og selve omstændighederne ved deres udlevering til serberne er ekstremt pinagtige. To af de dræbte var far og bror til bosniakken (muslimen) Hasan Nuhanovic, der arbejdede for hollænderne, da Srebrenica blev løbet over ende af serberne. Nuhanovic fik familien ind på den hollandske base i sikre hænder, troede han. Men de hollandske soldater gennede dem ud fra basen igen, så de blev ofre for den bosnisk-serbiske massakre.
Der er ingen tvivl om, at domstolens kendelse er en positiv milepæl for ofrene. Det er også oplagt, at dommen giver håb for pårørende til alle de andre dræbte, der søger et sted at rette sorgen og vreden hen. Og man kan håbe, at den kan virke som en lille smule salve på den svære og langvarige helingsproces i det sårede Bosnien. Kendelsen siger nemlig, at vi i dette tilfælde med Holland som budbringer anerkender, at vi ikke gjorde nok for at stoppe den værste massakre i Europa siden Anden Verdenskrig. Det kan ikke siges højt og klart nok. Men spørgsmålet er, om en hollandsk bodsgang og erstatning er den rigtige måde at gøre det.
For spørgsmålet, som dommen ultimativt rejser, er, hvad det kan betyde for den internationale retsorden og villigheden til igen at stille sig til rådighed i FN-regi, næste gang en uoverskuelig situation opstår, og mandatet er at beskytte en civilbefolking mod overgreb. For hvor går grænsen, hvis man er juridisk ansvarlig for at yde en hjælp, som man i kampens hede ikke evner at give?
Sender man folk ud i verden, skal de være rustet til at tage det fulde ansvar for både deres gerninger og deres oplagte forsømmelser. Og når det gælder våbenmagten, havde de hollandske soldater kun lette våben.
Hollænderne svigtede i Srebrenica. Ja, ved gud, hollænderne svigtede. Man kunne måske endda trække den så langt, at den hollandske ledelse opførte sig kujonagtigt, da det virkelig gjaldt.
Det var muligt at forhindre massakren, men det havde ud over måske mere mod fra hollænderne krævet, at de fik den nødvendige assistance i form af tungere våben og mere mandskab, så de ikke blot måtte stå og vente på katastrofen. Og det ved de udmærket godt. En hollandsk regering faldt på det, og det er stadig et historisk stort ar i Holland, som dommen også skal ses i forhold til. Men det kan ikke være berettiget hollandsk selvransagelse, der skal udstikke retningerne i den globale retsorden. For i sidste ende var det FN, der havde ansvaret.
Det sætter hele sagen i et ekstra absurd lys, at den bosnisk-serbiske hærchef, Ratko Mladic, nu er for krigsforbryderdomstolen i Haag. Han er anklaget for at beordre massakren i Srebrenica, men som led i historiens tragiske ironi kastes ansvaret nu over på det internationale samfund i skikkelse af dem, han og hans mænd intimiderede til at forholde sig passivt.
Der var ingen, der tvang hollænderne til at være i Srebrenica i de skæbnesvangre dage. De kunne have siddet og hygget sig i Amsterdam, mens de råbte på, at verdenssamfundet skulle handle. Det gjorde de ikke. De var midt i det hele og råbte flere gange SOS til FN og gjorde opmærksom på, at de manglede flystøtte, mandskab, mandat og våben. Dommen bør derfor stå som et opråb til FN om, at når man garanterer et område sikkert, så mener man et sikkert område, og så er man forpligtet til at gøre alt for, at det faktisk er et sikkert område.
Den hollandske stat overvejer nu, om den vil anke dommen. Og det forhold, at den konkrete sag handler om tre mænd, der arbejdede for hollænderne, og at man i den forstand kan anføre, at der gjaldt et særligt ansvar, gør ligeledes, at man skal være forsigtig med at forudse køer af sagsanlæg, der ender med erstatninger. Sker det, må de hollandske dommere dømme efter bedste evne. Imens må resten af verden holde fast i, at dommene aldrig må få lov til at svække viljen til at træde til, når åbenlyse overgreb sker af angst for, at man bagefter skal stå til regnskab for sine manglende evner.

