Hvor er de pressede børnefamilier i valgkampen?
Kære politikere, I lytter ikke til forældrene. Eksperterne ignorerer I. Og barnets perspektiv er fuldstændig fraværende i dansk familiepolitik. De kan finde ud af det i de andre nordiske lande – hvorfor kan I så ikke?


 Det er på tide, at politikerne lytter til forældrene. Vi er trætte af, at I trækker jeres vækstneurose ned over vores børn og familieliv. Vi vil ikke arbejde mere. Vi vil ikke aflevere vores børn mere i institution – og slet ikke under de nuværende forhold. Vi vil ikke have mere tidlig læring og den slags, der fremmer jeres konkurrencestat. Vi vil først og fremmest have tid, nærvær og trivsel. Sådan har det lydt i medierne i snart halvandet år. Alligevel fylder familiepolitikken ganske lidt i valgkampen, og når den gør, er fokus helt væk.
DR kørte lige inden valget et tema om udvidede åbningstider i daginstitutioner, der desværre blot smed brænde på politikernes bål. I næsten alle indslag var det stort set kun fortalere for udvidede åbningstider, der blev interviewet (HK, Dansk Erhverv, etc.). Der var ikke ét eneste interview med en ekspert eller part, der pegede på et dybereliggende balanceproblem og værdiskred. Der var ikke ét eneste kritisk spørgsmål til Dansk Erhverv, som ikke overraskende knuselsker mere fleksible daginstitutioner, så forældrene kan arbejde løs på alle mulige og umulige tidspunkter.
Sent om aftenen kom der dog en artikel på dr.dk om, at debatten var vendt helt på hovedet. Det var Kristendemokraterne, Enhedslisten og Alternativet, der pointerede, at problemet er for meget arbejde – ikke daginstitutionernes åbningstider. Præcis. Desuden er det omsonst at tale om udvidede åbningstider, når der ikke engang er økonomi til ordentlige normeringer under de nuværende rammer.
Arbejder meget
Udvidede åbningstider i udvalgte institutioner skal selvfølgelig findes for forældre med helt skæve arbejdstider, men det er ikke en ønskværdig udvikling generelt set. Forældre er i forvejen en af de grupper, der arbejder allermest herhjemme ifølge Danmarks Statistik, og Danmark er førende i Europa, når det gælder familiens samlede arbejdstid (mors + fars) samt tidlig og omfattende institutionalisering. Det er klart, at familierne er pressede, og så vil mange politikere, i uskøn forening med arbejdsgiverne, løse det med udvidede åbningstider. Nej. Det er arbejdslivet, der i højere grad bør tilpasses årene med små børn.
Problemet er, at det usynlige, ulønnede omsorgsarbejde i småbørnsfamilierne ikke har værdi i dagens Danmark, hvor det eneste, der tæller, er arbejdet uden for hjemmet, som giver skattekroner i kassen her og nu. Den fejlslagne familiepolitik er åbenlys: galoperende tal for skilsmisser, stress og mistrivsel, især blandt børn og unge.
Skæv til nabolandene
I landene omkring os har de en langt mere progressiv familiepolitik, der tager hånd om konsekvenserne af to udearbejdende forældre. I Sverige har man tre måneders længere barsel, som er øremærket til faren; alle forældre har ret til deltid, indtil barnet fylder otte år og til at passe syge børn i op til 60 dage om året; og man betaler kun for det antal timer, barnet er i institution. I Holland har alle, børn eller ej, siden 2000 haft ret til deltid på 32 timer. I Norge har man en kontantstøtteordning, der muliggør at arbejde på nedsat tid efter endt barsel, og i både Norge og Tyskland har forældre en lovsikret ret til at passe syge børn 20 dage om året.
Det er på tide, at danske politikere også forholder sig til balanceproblemerne med to fuldtidsarbejdende forældre, hvor nogle er presset af rigide arbejdstider og andre af det grænseløse arbejde. Danmark har oveni et af verdens mest kønsopdelte arbejdsmarkeder, hvilket også skriger på debat om ret til deltid til småbørnsforældre og ret til at passe syge børn. Uanset køn og branche. Det vil fremme ligestillingen og gavne børnene.
Sats på trivsel
Kære politikere, lyt nu til eksperterne. For dem lytter I heller ikke til. Ph.d. Sine Penthin Grumløse har undersøgt dansk familiepolitik siden 1960’erne og viser, hvordan politikerne er gået fra at tage afsæt i forskningen og barnets behov til ideologier og arbejdsmarkedshensyn i dag. Og lad nu være med at fralægge jer ansvaret og henvise til den danske model. Det er utopi at overlade det til arbejdsmarkedets parter at forbedre forholdene.Har I hørt om livsfasepolitik? Det er nemlig fremtiden. Vi skal blive længere på arbejdsmarkedet, og derfor vil det give mening at arbejde mindre, når børnene er små. Det er himmelråbende dårlig samfundsindretning, at forældre render rundt med tungen ud af halsen, mens andre ikke kan få et arbejde. Så kom nu i gang, drop alle de populistiske enkeltsager og abstrakte taltryllerier og fortæl, hvordan I vil være med til skabe familier og mennesker, der trives. Fundamentet for et samfund. Bare rolig, det skal nok kunne betale sig i kroner og øre. Og I høster helt sikkert også mange ekstra kryds i stemmeboksen den 18. juni.
Sofie Maria Brand er freelancejournalist og medstifter af Familiepolitisk Netværk

