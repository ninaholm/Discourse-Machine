Vicevaffornoget?
Man giver sig selv et dødskys ved at kalde sig 'vicestatsminister'


 Der gispes viden om i medierne: Vil det lykkes Radikale Venstres leder at fortrænge SF's formand på den næstvigtigste politiske post i landet? Naturkatastrofeoverskrift i dagbladet B.T.: »Helle ofrer Villy«. Underoverskrift: »MAGTKAMP: Margrethe Vestager nummer to i stedet for Villy Søvndal. R-bagland frygter prisen.«
I stedet for at slås om posten som 'vicestatsminister' kunne partierne gøre noget fornuftigere: Nedlægge den. Og det er meget nemt. For den findes nemlig ikke.
Ingen har haft posten
Intetsteds i grundloven er noget nævnt om nogen vicestatsminister. Statsministeriets hjemmeside nævner heller ikke denne stillings- betegnelse. Det er værd at bemærke, eftersom det er statsministeren, der udnævner ministrene og giver dem deres jobbeskrivelse. Altså: Ingen har posten som vicestatsminister, og ingen har haft den.
Under Nyrup-regeringerne skete der den ændring af loven om ministerlønninger, at grundvederlaget til ministre  som statsministeren modtager 125 procent af  blev sat op til 110 procent for »den minister, der er nummer 2 i statsrådsrækkefølgen«.
Det var pænt over for Marianne Jelved, der sad som nummer 2 i Nyrups statsråd. Men hun kaldte sig ikke vicestatsminister i den anledning.
Titelsnobberi
Titelsnobberiet blev indledt, da Bendt Bendtsen (K) i Foghs første regering overtog Jelveds andenplads i statsrådet. I konservative pressemeddelelser føg det med »vicestatsminister«, når Bendtsen blev tillagt magtfulde udtalelser.
Det føg endnu mere med titlen, da Lene Espersen overtog Bendtsens plads. Og det er endt i et frygtindgydende titelstormvejr i den tid, Lars Barfoed har beklædt posten.
Men se, hvordan det er gået indehaverne af den selvpåtagne titel: Støt ned ad bakke. For dem selv og deres parti. Man giver sig selv et dødskys ved at smaske sig til »vicestatsminister«.
Villy: Lad Margrethe få den. Margrethe: Lad Villy få den. Begge: Få den væk.

