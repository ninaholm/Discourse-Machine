Obamas linedans



DET kan være svært at få øje på i mediestøjen op til Barack Obamas indsættelse. Men under overfladen har teutoniske plader i den amerikanske sikkerhedspolitik sat sig i bevægelse, når det gælder antiterrorpolitikken og den mulige nyorientering af den overordnede udenrigspolitik. Diskussionerne føres med uset intensitet i de mange efterretningstjenester - 16 i alt, hvoraf de mest kendte er CIA, FBI, DNI (Director of National Intelligence), NSA (National Security Agency, som står for aflytning og afkodning af informationer fra udlandet) ministeriet for Homeland Security samt Pentagon og State Department, det amerikanske udenrigsministerium.Skåret ind til benet går diskussionen på, hvor meget Obama vil ændre i kursen, når det drejer sig om beskyttelsen af USA's sikkerhed. Konkret: forebyggelsen af terrorangreb på amerikansk grund. Overordnet: hvilke alliancer og samtaler skal supermagten indgå i og på hvilke betingelser.HVAD ANGÅR det første, kan man se skismaet i de nye nøglepersoner i anti-terrorpolitikken. I denne uge blev det kendt, at den 70-årige Leon Panetta, stabschef fra Bill Clintons administration, skal være ny direktør for CIA. Kritikken var intens i efterretningsmiljøet grundet Panettas manglende erfaring med substansen. Men han har offentligt taget afstand fra de barske forhørsmetoder - bl.a. simuleret drukning, der af bl.a. EU er defineret som tortur - og derfor glædede liberale kredse sig.I går fortalte bl.a. New York Times så, at Obama har valgt John O. Brennan som personlig toprådgiver i anti-terroranliggender. Brennan var Obamas første valg som CIA-chef, men efter en proteststorm, fremkaldt bl.a. gennem et åbent brev fra 200 amerikanske psykologer, trak han sig fra processen.Anklagen mod ham var bl.a., at han havde støttet forhørsmetoderne. I et interview med tv-stationen PBS sagde Brennan i 2006, at det af og til var "nødvendigt at tage fløjlshandskerne af" dog uden at "tilsmudse USA's image i verden". Men samtidig har den tidligere CIA-stationschef i Saudi Arabien advokeret ny kurs over for Iran og mulig anerkendelse af Hizbollah.DE TO MÆND symboliserer det spændingsfelt, som Obama kommer til at operere i, når han fortsat vil garantere USA's sikkerhed og samtidig har lovet at rette op på det amerikanske globale brand ved bl.a. at fremme menneskerettigheder, lukke Guantánamo-basen, sikre terrorsigtedes retsstilling, gå i en forstærket dialog med verdens muslimer og se på kursen i Mellemøsten. Det er forsimplet at se Panettas udnævnelse som trækkende i den ene retning og Brennans i den anden, men signalværdien er høj i et nervøst efterretningsmiljø, hvor ansatte frygter at blive hængt ud som syndebukke for at have implementeret Bush-regeringens politiske dispositioner, og linedansen er værd at følge tæt. Enhver kursændring fra Obama kan få store sikkerhedspolitiske konsekvenser verden over, også hos de europæiske samarbejdspartnere. AG
