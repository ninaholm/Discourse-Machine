Den evige boligmangel



 Så er tiden endnu en gang kommet. Tiden hvor tusinder af studerende har fået at vide, om de er optaget på deres drømmestudie. Men den tid er også tiden, hvor størstedelen af de studerende nu skal til at bo for sig selv. Flytte ind til byen, starte tilværelsen som voksen og tage bruddet med de trygge rammer i forældrenes bolig.
Det sørgelige faktum er dog, at størstedelen af disse unge studerende møder en mur af enten mangel på lejeboliger eller en månedlig husleje, som svarer til tre måneders SU. Men skyldes denne mangel – og de høje lejepriser – grådige udlejere, egoistiske boligejere eller en manglende politisk indblanding? Svarene er simple; nej, nej og nej.
Den store boligmangel i byerne, specielt i København, skyldes nemlig kun én ting; for meget politisk indblanding. I København holder politikerne stædigt fast i en planlov, som forbyder bygninger over fem etager.
Udbuddet begrænses ekstremt, og det har den konsekvens, at det kun er de færreste og mest velhavende, som har en let adgang til lejeboliger. Lars og Trine fra Albertslund er bagerst i køen. Selv når vi bevæger os uden for den københavnske planlovs territorium, ødelægges lejemarkedet igen af politikernes ivrige reguleringstrang.
Lejelovens intention om at holde udlejerne i skak, således at de svage lejere på markedet ikke bliver taget ved næsen, har nemlig den samme konsekvens som planloven i København; mangel på lejeboliger.
Afskaf lejeloven
Hvis du som udlejer skal leve under den konstante frygt for at miste levebrødet, fordi du bliver slæbt i lejenævnet og huslejen bliver sat kraftigt ned, så forstår jeg godt, at du ikke har lyst til at udleje.
Selv hvis du har modet til at blive i erhvervet, forstår jeg godt, at du kun udlejer til folk, du kender og stoler på – og så spreder nepotismen sine vinger. Og hvis du som investor ikke tør smide penge efter boligprojekter til flere lejeboliger, fordi du ikke ved, om du får din investering hjem, og hvor lang tid der går, så forstår jeg dig godt.
Hvis politikerne virkelig ønsker at gøre noget ved den evige boligmangel, så afskaffer de lejeloven og de tåbelige reguleringer i de forskellige planlove.
Nicolai Oster, Landsnæstformand, Liberal Alliances Ungdom

