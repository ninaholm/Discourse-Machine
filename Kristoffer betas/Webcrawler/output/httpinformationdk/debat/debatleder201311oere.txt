Øremærket fiasko
LEDER


 
	Det var ikke en sag, statsminister Helle Thorning-Schmidt (S) stod og viftede med på pressemødet, hvor hun præsenterede finansloven for næste år.

	Der var ellers flere andre ting som f.eks. forhøjet fradrag for fagforeningskontingent og grøn investeringsfond, der heller ikke var blevet til noget blandt de forslag, regeringen havde forhandlet med Enhedslisten om.

	Men i løbet af onsdagen slap man så historien om, at bonusordningen til mænd på barsel også var blandt de ting, regeringen ikke kunne få igennem med de blå.

	Og det var så Enhedslistens skyld, kunne man forstå, da partiet jo ikke ville lave aftale med regeringen, og oppositionen er imod at blande sig i familiernes måde at fordele barselsorloven på.

	Der skal mere begavede spindoktorer til, end regeringen råder over, hvis den abe skal placeres andre steder end på regeringens egne skuldre.

	Bonusordningen på 100 skattefri kroner om dagen til de fædre, der tager barsel ud over seks uger, er allerede en pinagtig retræte fra det offensive, værdipolitiske forslag om tre måneders øremærket barsel til mænd, som stod i regeringsgrundlaget. Men som blev droppet i september, fordi Socialdemokraterne og partiets tunge ministre var blevet bange for yderligere vælgerflugt.

	Det virker omsonst, at SRSF forsøger at dække over noget, som alle andre for længst har indset. Nemlig at regeringen ingen ligestillingspolitik har, efter at alle dens højt profilerede og meget synlige forslag om kvindekvoter i bestyrelser og forbud mod købesex tidligere er droppet.

	Nu skal arbejdsmarkedets parter løse problemet med, at så få danske mænd tager barsel. Det var regeringen for svag til. Når det gælder en økonomisk politik, som de røde vælgere vender ryggen, står regeringen stormen igennem. Værdipolitisk lader de sig blæse omkuld af den mindste kastevind. Skal man grine eller græde?

