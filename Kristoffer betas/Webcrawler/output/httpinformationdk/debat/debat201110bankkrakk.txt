Bankkrak er kun begyndelsen
Mens bankerne via Bankpakke IV sender låneskrot for milliarder videre til staten, lurer endnu større kriser i horisonten: Nationalbanken har tildelt bankerne finansiering for 400 mia. kr., og som noget nyt kan de stille kundearrangementer som sikkerhed. Det skaber risiko for, at rådne lån ender hos skatteborgerne
Nationalbanken har skubbet skatteborgerne frem i første geled i kampen mod krisen i den finansielle sektor.


 Jyske Bank kunne forleden meddele, at man har overtaget 47.000 bankkunder fra den hedengangne Fjordbank Mors. Efter aftale med statens skraldespandsselskab har man overtaget kontantindskud for 3,7 milliarder kroner og kundeudlån for 2,6 milliarder kroner — et andet udtryk for, at Finansiel Stabilitet har udbetalt 1 milliard kroner i forbindelse med 'handlen'.
I pressen måtte bankdirektør Dam anerkende, at man var glad for de mange nye kunder, som man »trods 35 år i området selv har haft svært ved at tiltrække«.
Bankdirektøren udtaler tilfredshed med, at transaktionen er muliggjort i henhold til bankpakke IV, og at man er glad for at kunne leve op til sit 'moralske ansvar'. Samtidig meddeler banken, at man fyrer 400 medarbejdere i sine andre afdelinger, mens man overtager 35 fra den gamle Fjordbank Mors.
For nylig gentog historiens hovedtræk sig på Sydsjælland, hvor Max Bank krakkede, og Sparekassen Sydsjælland viste 'ansvarlighed'.
Man ved ikke, om man skal grine eller græde. Et bredt politisk flertal sammensatte bankpakke IV i dagene op til udskrivningen af folketingsvalget.
Aftalen gør det muligt for en bank at overtage en anden, inden den går ned, mod at betale en mindre præmie til staten på indtjeningen fra de bedste kunder, men således at staten lader alle garantier og risikokapital blive stående i den fortsættende bank.
Reelt fungerer Bankpakke IV altså som et statsfinansieret tilskud til den (nødvendige) omstrukturering af banksektoren.
En anden mulighed blev, at man kunne lade staten overtage en nødlidende bank og selv beholde alle de dårlige dele (den 'røde' bank), hvorefter en anden bank kunne plukke de gode dele (den 'grønne' bank).
Med begge modeller bliver slutresultatet, at staten på den ene eller anden måde samler regning og risiko op, mens det, der har forretningsmæssig fremtid, overdrages på meget gunstige betingelser.
Andre veje til målet
Tilsyneladende har man politisk besluttet, at det er prisen for at undgå, at private bankkunder kommer i klemme. Kritikere vil dog mene, at staten burde have sikret sig en del af den fremtidige gevinst som modydelse for den nu forøgede risiko.
I den løsning, eurozonens statschefer arbejder på i relation til statsgældkrisen og bankernes solvensproblemer, er der forlydender om, at staterne ikke skal træde ind, før bankernes egne aktionærer har givet op.
For at motivere bankerne til selv at løse problemet, bliver kravet formentlig, at nye statslige solvensgarantier får en hybrid karakter, hvor banksolvens skabes gennem tildeling af ansvarlige lån, men til gengæld indeholder strafbestemmelser, hvor disse lån konverteres til aktiekapital i bankerne, såfremt bankerne ikke inden for en fastsat tidsramme selv finder en endelig løsning.
Risiko for skatteborgere
Der sker dog større og vigtigere ting i den finansielle sektor end bankkrak. Desværre går de ofte under radaren.
Mens landet var optaget af regeringsdannelse, meddelte Nationalbanken en fredag eftermiddag, at man har tildelt danske banker finansiering på 400 milliarder kroner. Som noget nyt accepterer man fremover sikkerhedsstillelse i kundeengagementer og ikke som tidligere i værdipapirer m.v.
Det repræsenterer en helt ny udvikling og ændrer statens risikoprofil afgørende. Risikoen kan blive, at danske banker belåner 'forgiftede værdier' i Nationalbanken. Værdier, som ikke længere kan bruges i det internationale marked for såkaldte repo-lån.
Repo-lån er sikkerhedsafdækkede kreditter banker imellem. Her er netop genbelåning af kundeengagementer stødt ind i stigende problemer i takt med statsgældskrisen. Og det er altså her Nationalbanken nu træder til og accepterer disse sikkerheder i stedet for statsobligationer, realkreditobligationer og andre værdipapirer.
Når Nationalbanken tildeler likviditet til bankerne mod denne type af sikkerhed, er det udtryk for, at skatteyderne bliver bankernes bank. Skatteyderne medindtræder dermed i risikoen herfor. Nationalbanken er en selvejende institution under staten, og må udover sin egen grundkapital på 65 milliarder kroner finansiere eventuelle tab på sine udlån gennem øget statsgæld eller skatter.
Det her drejer sig ikke om rigtigheden af at stabilisere likviditeten i banksektoren. Det spørgsmål, som presser sig på, er om knap 650 milliarder kroner i bankpakke garantier og refinansiering af kundeudlån, ikke bør følges op af politiske initiativer, der afstemmes den uhyrlige eksponering, vort fælles samfund nu har i banksektoren. En risiko, der forvaltes af bankaktionærer, hvis egenkapital i bankerne er helt ude af proportion med den risiko, det øvrige samfund er kastet ud i.
Søger ly i kronen
Et andet — om muligt — mere alvorligt problem rumler, uden at have fanget offentlighedens opmærksomhed.
Både i august og september er bankernes indlånsrente i Nationalbanken sænket med 0,10 pct. Det påvirker ikke udlånsrenter, boliger m.v., og har ikke ramt overskrifterne. Men det dækker over en potentielt alvorlig udfordring for den økonomiske politik.
Centralkursen for kroner mod euro er 746,03, og har (med få undtagelser) været holdt knivskarpt af Nationalbanken siden 1987! Men i de seneste tre måneder er kurven knækket, så 100 euro i dag kun koster 744 kroner.
Udviklingen er et resultat af valutaindstrømning fra udenlandske investorer, der søger ly i danske kroner for uro på andre valutamarkeder og som en surrogat for den gamle D-mark.
Knap 500 milliarder kroner er strømmet i valutakassen, men Nationalbanken ved, at hvis kronen styrkes mere end på de små decimaler, kan dette igangsætte en global spekulation i en styrket krone mod euro. Det kan så igen fremprovokere en opskrivning af kronen, indtil den rammer den maksimale udsvingsgrænse på 729 kr. (+2,25 pct.).
Det er i dette lys likviditetsstyrkelsen af bankerne på de 400 milliarder kroner delvist skal ses, idet pengene fortrinsvis vil gå til indløsning af tilfrossede udenlandske kreditlinjer. Denne øvelse vil nemlig betyde, bankerne sælger kroner og køber udenlandsk valuta.
Lavere konkurrenceevne
Problemet er, at tendensen kan presse vores konkurrenceevne, og at den eneste pengepolitiske modgift er likviditetsudpumpning, som vi nu ser begyndelsen af. Det vil betyde et latent pres på inflationen.
Jeg frygter, at situationen kan udvikle sig alvorligt, selv om Nationalbanken har lavet dygtige modtræk. Der er grænser for, hvor mange gange indlånsrenten kan sænkes for at tage presset af kronekursen. Foliorenten (den rentesats de danske bankers indlån og udlån forrentes med hos Nationalbanken, red.) er allerede nede på 0,9 pct., og der er grænser for, hvor meget kommerciel bankrisiko skatteyderne kan indtræde i via kreditter i Nationalbanken.
Andre lande — Schweiz, Japan, Brasilien m.fl. — har døjet med revalueringspres på deres valutaer som følge af den finansielle uro. Prisen for de nationale erhvervsliv har været dramatisk.
Mand jer op, politikere
De tre snap-shotsaf den danske økonomi, som fremlægges ovenfor, rejser et par politiske spørgsmål.
I den mere principielle ende er temaet om bankstøtte og et værn mod, at det fører til misbrug af den gode vilje.
I den økonomisk mere betydningsfulde ende synes noget at tyde på, at omstændighederne i relation til valutaindstrømningen, tvinger vores økonomiske politik til at igangsætte en mere aktivistisk pengepolitik, end hvad Nationalbanken tidligere har set som sit mandat.
Prisstabilitet og en fast kronekurs er to hovedmål for Nationalbanken, og begge repræsenterer den type problemer, vi konfronteres med, såfremt Danmark ufrivilligt skal fungere som holdeplads for global likviditet.
Finanspolitiske instrumenter styrkes ved en samtidig aktivering af pengepolitikken, så tvunget af nød kan det blive held i uheld. Men det kræver, at den ny økonomiminister proaktivt tilrettelægger omstændighederne, så det bliver politik, der styrer markederne, og ikke markederne, der styrer politik.
Klaus Riskær Pedersen er finansmand

