Moskeerne skal ud af osteklokken
Radikaliserende muslimske miljøer har lige nu alt for gode vilkår til, at 100 danske moskeer står stiltiende tilbage og lader Grimhøj-moskeen og Hizb ut-Tahrir tale på vegne af muslimer i Danmark
De danske moskeer er en utrolig vigtig medspiller, hvis der skal bygges bro, og radikale kræfter skal nedbrydes, skriver dagens kronikør.


 Da Islamisk Trossamfund i august blev ramt af et brandattentat, tog jeg initiativ til en fredsring, ligesom jeg havde gjort det, da synagogen i Krystalgade blev angrebet. 1.500 danskere mødte op. Islamisk Trossamfund var fantastiske værter. De havde sørget for vand og kage til alle fremmødte.
Det var virkelig en god dag. Jeg var stolt. Det føltes som et stort skridt mod et tolerant, mangfoldigt og trygt Danmark. Jeg følte, at vi havde brudt en barriere, kommet en positiv og inkluderende dialog om danske moskeers virke nærmere.
Men den efterfølgende dag kom det frem, at Islamisk Trossamfund dagen før fredsringen havde haft besøg af en kontroversiel prædikant, hvis standpunkter ikke er forenelige med demokratiske værdier. Det førte helt berettiget til voldsom kritik.
Og nu har Socialdemokraternes formand, Mette Frederiksen, så været ude og foreslå, at ingen imam skal have lov at prædike had. Et synspunkt, som statsminister Lars Løkke Rasmussen (V) og Dansk Folkeparti har meldt deres klare opbakning til, ligesom Københavns Kommune som bekendt har vedtaget at nedlægge samarbejdet med Islamisk Trossamfund.
En gruppe borgere i Slagelse fik desuden tidligere på efteråret afvist deres ansøgning om at bygge en moské.
Det er et vink med en vognstang. Tilliden til det danske moské-virke er forsvindende lille. Mistilliden er nu ved at overhale religionsfriheden i Danmark.
Jeg vil gerne opfordre de danske moskeer til at kigge indad.
I bås med Grimhøj
Tilbage i august forsvarede Islamisk Trossamfund sig med, at de ikke er enige i den kontroversielle imams synspunkter, men at de inviterer til debat og dialog.
Deres situationsfornemmelse er så dårlig, at de er til skade for sig selv og andre muslimer.
Jeg ønsker ikke at bidrage til en ny omgang muslim-bashing, men sandheden er, at Islamisk Trossamfund – ved at præsentere de unge medlemmer for den omtalte imams verdenssyn – var med til at blåstemple ham. Og det værste er, at de ikke selv kan se problemet.
Som jeg ser det, er der to muligheder: Enten kommer de danske moskeer på banen, eller også bliver de politisk afviklet inden for 10 år. Der er behov for en debat om, hvad der skal til, for at danske moskeer bliver en tillidsværdig størrelse i samfundet – hvis altså det er et ønske hos danske moskeer?
Jeg er ikke selv moskégænger, jeg ved ikke præcis, hvad der foregår i de miljøer. Og så alligevel lidt. Det jeg har lært at forstå gennem medierne er, at Grimhøj-moskeen støtter Islamisk Stat (IS), og at Hizb ut-Tahrir ønsker sig et kalifat i Danmark.
Det jeg prøver at sige er: Hvor er alle de andre moskeer i mediebilledet? Hvorfor gør i intet væsen af jer? Resultatet er, at den almindelig dansker sætter jer i bås med det, der foregår i Grimhøj.
Jeg savner svar
Problemet er, at der blandt de mere end 100 moskeer i landet ikke er noget tværfagligt lederskab. Der er tilsyneladende ingen styring eller samarbejde.
Jeg har den dybeste respekt for langt størstedelen af de danske moskeer, men jeg står tilbage med en række spørgsmål. Spørgsmål, som må ligge mange danskere, der ikke har deres daglige færden i landets moskeer, på sinde:
Hvem er jeres imamer? Er de selvudnævnte eller har de en reel uddannelse? Formår de at udlægge deres prædiken med udgangspunkt i den kultur, vi lever i? Opfordrer de til sameksistens, tolerance og åbenhed? Kan jeres moskeer rumme mere eller mindre sekulære muslimske borgere? Kan I rumme homoseksuelle muslimer i jeres virke? Støtter i et projekt som Femimam, der ønsker at åbne en moské i Danmark, hvor kvindelige imamer leder bønnen for både kvinder og mænd? Og har I en klar holdning til, hvad man gør som moské, hvis man kommer i besiddelse af viden om kræfter, der radikaliserer og måske endda rekrutterer til grupper som IS? Melder I dem i så fald til politiet?
Jeg er sikker på, at der er gode svar på disse spørgsmål, men jeg har bare ikke hørt dem i medierne.
100 procent transparent
Det er i virkeligheden meget simpelt: I mit ægteskab er det min opgave at sørge for, at min hustru altid ved, hvor hun har mig. At hun stoler på mig. Det kræver, at jeg er 100 procent transparent. Hun ved altid, hvor jeg er, hvem jeg taler med, og der er intet så privat for mig, at jeg ikke deler det med hende. Hvis hun ikke stoler på mig, er det ene og alene min skyld. Det er mig, der i så fald har gjort noget forkert.
Det samme gør sig gældende i forholdet mellem de danske moskeer og det danske samfund. Det er moskeernes eget aktive ansvar at etablere og værne om tilliden.
Det er jo ikke alene politikerne, der har mistet tilliden til de danske moskeer. Mette Frederiksens, Lars Løkke Rasmussens, Dansk Folkepartis og Københavns Kommunes afstandtagen til Islamisk Trossamfund er en afspejling af en klar tendens i samfundet.
Men danske moskeer bør være institutioner, der fremmer og præsenterer islam som en tillidsfuld religion. De bør være vigtige medspillere, men i stedet er de et manglende talerør i samfundsdebatten. Kun på den måde kan vi alle blive klogere på, hvordan religionen er forenelig med kulturen i Danmark og de demokratiske værdier – eller måske få en ordentlig forståelse af, hvor de to måske er uforenelige.
Men det er svært at stå på mål for noget, hvis alle mere eller mindre lever i deres egen osteklokke.
Og i tilfældet Islamisk Trossamfund skal unge danske drenge med et helt liv foran sig og en verden fuld af gode muligheder – selv om de måske befinder sig midt i en svær identitetskrise og sociale udfordringer – da ikke udsættes for hadprædikanter.
Radikaliserende miljøer og folk, der rekrutterer til eksempelvis IS, har lige nu alt for gode vilkår til, at 100 danske moskeer står stiltiende tilbage og lader Grimhøj-moskeen og Hizb ut-Tahrir tale på vegne af muslimer i Danmark. Med andre ord: Den manglende ageren er problematisk. Det er et klart svigt af moskeerne med den direkte konsekvens, at kløften mellem muslimer og det øvrige samfund bliver dybere. Det er et samfundsanliggende, hvor trossamfundet spiller en væsentlig rolle.
Samlet trop
Jeg anbefaler, at danske moskeer, under en paraplyorganisation, opdyrker og tilpasser sig en række krav, der blåstempler deres virke i et demokratisk samfund. Gennem officiel certificering kan I distancere jer fra moskeer som Grimhøj. I kan vise klart og tydeligt, at de, der prædiker had, ikke er en del af det muslimske fællesskab. I kan måske ansætte en politisk ansvarlig talsmand (eller talskvinde). I kan havde det som mål at være til stede i debatterne, så oplysningen kommer fra nogen, der ved, præcis hvad de taler om. Gør det til jeres sag!
I en tid, hvor ekstremistiske kræfter forsøger at destabilisere Europa, kan vi kun komme udfordringerne til livs, hvis diversiteten i samfundet går imod de ekstreme kræfter i samlet trop.
Sandheden er, at så længe de danske moskeer går under radaren, er de stadig indirekte en del af de polariserende udfordringer, vi oplever herhjemme. De danske moskeer er en utrolig vigtig medspiller, hvis der skal bygges bro, og radikale kræfter skal nedbrydes.
Jeg er klar til at tage debatten, og jeg håber, at mange flere – især unge med muslimsk baggrund – vil melde sig på banen og give udtryk for deres tanker. Jeg opfordrer de danske moskeer til at bryde ud af osteklokken og byde debatten velkommen i det offentlige rum.
Niddal El-Jabri er selvstændig

