Lusk om Roj-TV



 Det ligner juridisk lusk, at Rigsadvokaten nu vil eliminere den kurdiske satellitkanal Roj-TV ved at rejse tiltale mod selskaberne METV A/S og ROJ TV A/S, der har den danske sendetilladelse.
Tilsyneladende har samtlige medier købt statsadvokat Lise-Lotte Nilas' forklaring om, at ved tiltale af selskaberne, og ikke personerne, får man 'en hurtig afklaring' med det formål at 'frakende sendetilladelsen'. Hvis direktøren og bestyrelsesformanden tiltales efter 114e i  terrorloven, risikerer de fængsel i op til seks år, hvis de kendes skyldige.
En araber i Brønshøj fik i 2007 tre et halvt års fængsel for at kolportere al Qaeda-agtige videoer.
I stedet har man altså valgt at tiltale en postadresse, der af gode grunde ikke kan bures inde. Sagen er af flere grunde penibel. Mistanken om, at Roj-TV er propagandakanal for PKK, den kurdiske separatistorganisation, er svær at bevise.
Spørger man i det sydøstlige Tyrkiet, lyder svaret: Selvfølgelig er Roj 'mobiliserende', som det siges.
Spørger man på H.C. Andersens Boulevard, hvor Roj-TV har lokaler, er svaret: Vi redigerer selv vores programmer.
Hidtil har Radio- og TV-Nævnet købt den forklaring og har frikendt Roj-TV. Men kanalens finanser fra den kurdiske kulturfond har længe været i Civilstyrelsens søgelys, og nu i Rigsadvokatens.
Så dækker tiltalen, som man skulle tro, over, at Radio- og TV-Nævnets har været for liberal i synet på ytringsfriheden? Eller har den at gøre med, Fogh Rasmussen, har presset på? Da han blev generalsekretær for NATO efter hård tyrkisk modstand benægtede han, at han havde lovet tyrkerne at fjerne Roj-TV fra den danske sendeflade - tyrkerne hævdede, at det havde han netop lovet.
Med mandens generalieblad som sandhedsvidne in mente ved man snart ikke, hvad man skal tro. Så vi folder hænderne og tror det bedste.

