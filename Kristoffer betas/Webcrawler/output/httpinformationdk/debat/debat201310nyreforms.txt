Ny reform svigter de ældre elever



 
	Regeringens udspil til reform af erhvervsuddannelserne har et stærkt fokus på de helt unge, der skal tiltrækkes direkte fra folkeskolen. Det er fornuftigt, for vi har brug for de unge på erhvervsuddannelserne.

	Men på erhvervsuddannelserne har vi flest af de lidt ældre elever, som ikke kommer direkte fra folkeskolen, og skal vi have faglært arbejdskraft nok i fremtiden, har vi brug for disse elever. Men dem svigter reformudspillet. Eleverne vil med udspillet få markant mindre uddannelse, end de gør i dag, og det vil få afgørende betydning for erhvervsuddannelsernes kvalitet.

	I udspillet er der lagt op til, at elever, der ikke kommer direkte fra folkeskolen, kun får 10 ugers grundforløb mod mindst 20 uger i dag.

	På en af Danmarks største erhvervsuddannelser, Social- og sundhedshjælperuddannelsen, vil forslaget tilmed betyde, at elever får syv uger kortere hovedforløb. Det er altså mindst 17 uger mindre faglig undervisning for en stor gruppe af eleverne på en af de korteste uddannelser. Det hæver ikke kvaliteten. Det sænker den. Hvis vi skal sikre, at uddannelsen stadig er attraktiv og kan rekruttere de elever, der skal levere fremtidens velfærdsydelser, der bliver mere og mere komplekse, er det derfor afgørende, at hovedforløbet på social- og sundhedsuddannelsen ikke bliver afkortet.

	Alle eleverne skal med

	På social- og sundhedsskolerne har vi forståelse for- og bakker op om- ønsket om, at tiltrække flere af de helt unge elever. Det må bare ikke ske på bekostning af størstedelen af de elever, der faktisk går på erhvervsuddannelserne.

	Vi er enige i, at kravene til erhvervsuddannelser kan hæves, men så er det absolut nødvendigt, at vi skaber et godt og reelt tilbud til de unge, der har brug for opkvalificering, inden de kan starte på en erhvervsuddannelse. Det vil give eleverne en fordel, hvis det sker på en erhvervsskole, som kender målgruppen og de faglige forventninger, der er på erhvervsuddannelserne.

	Vi vil en reform, men den skal løfte kvaliteten for alle elever. Det er afgørende for, at arbejdsgiverne vil ansætte eleverne i praktik, når de er færdige med deres uddannelse.

Søren Clausen, formand for Danske SOSU-skoler

