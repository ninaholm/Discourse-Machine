Ankaras EU-akilleshæl



For nogle år siden kørte et dansk-tyrkisk ægtepar gennem Grækenland på vej til Parken i København i anledning af tyrkiske Galatasarays møde med Arsenal i en UEFA Cup-finale, som det hed den gang.Nær Saloniki spiste parret i en restaurant, der den aften havde levende musik til en bryllupsfest.»De har stjålet vores sange,« udbrød parrets tyrkiske person, da hun genkendte tonerne fra sin anatolske folklore. Vel, der var snarere tale om et fælles kulturelt udgangspunkt – Atatürk blev f.eks. født i Saloniki, der dengang i 1887 var en by i det osmanniske imperium – men de to landes naboskab har været forgiftet siden 1920, de seneste årtier på grund af Cypern, hvor græske og tyrkiske cyprioter slagtede hinanden frem til den tyrkiske ’fredsinvasion’ i 1974.Så forhandlingslokalerne i Bruxelles og Ankara, afsat til fortsat dialog om tyrkisk EU-medlemskab, ligger øde hen frem til i hvert fald nytår, hvor de græske cyprioter lader formandskabet gå videre. Ankara har ikke planer om at forhandle medlemskab med Cypern, hvis skibe og fly ikke må anduve tyrkiske havne og lufthavne, så længe Den Tyrkiske Republik Nordcypern ikke er anerkendt og desuden er underlagt EU-blokade.Tyrkerne har en pointe, når de kritiserer EU for løftebrud – efter folkeafstemningen i 2004 om en anden fejlslagen Annan-plan, nemlig den tidligere FN-generalsekretærs genforeningsprojekt, som de tyrkiske cyprioter godkendte, og de græske cyprioter afviste, lovede EU at lempe blokaden, så fly i det mindste kunne lande uden først at lade hjulene røre en tyrkisk landingsbane. Det skete ikke, og forhandlinger om 22 af de 35 tiltrædelseskapitler har nu ligget brak i syv år, blokeret af EU-kommissionen, Frankrig og Cypern. I mellemtiden er Tyrkiet vokset til verdens 16.-største økonomi, halvdelen af dets samhandel er med EU, og væksten er omvendt proportional med de nødlidende naboer nord for Bosporus.Denne udvikling har splittet de 27 EU-lande i holdningen til Tyrkiets medlemskab. Motiverne er forskellige – modstandernes er værdipolitisk – de vil ikke lukke 75 millioner muslimer ind i deres kristne klub.Tilhængernes er pekuniære og sikkerhedsmæssige – som sagerne står i EU, er muslimernes dynamik attraktiv, og sikkerhedsmæssigt er de et bolværk mod uønsket indvandring. Og tyrkerne? De læner sig op ad Lissabon-traktatens ændring af afstemningsreglerne i 2014, der indebærer, at 55 pct. af medlemslandene og 65 pct. af EU’s befolkning skal stemme nej for at hindre tyrkisk optagelse. De vil ikke droppe forhandlingerne, men har heller ikke hastværk med at entre eurofallitboet på den anden side af Middelhavet. Som ny regional stormagt og rollemodel for Det Arabiske Forår er tyrkerne tålmodige i forvisning om, at EU har mere brug for dem end omvendt.Tyrkernes magelighed har en bagside. Den demokratiseringsproces, der var forudsætning for ansøgningen om fuldt medlemskab og samtidig løftestang for den islamisk hældende regerings ondulering af militærets politiske indflydelse, er ikke kun gået i stå, men sat i bakgear.Recep Tayyip Erdogan har vundet tre valg i træk og fejrer succesen med at bure sine kritikere inde i bundter. Kvinders rettigheder rulles tilbage, og kurdere undertrykkes konsekvent. EU’s krav til menneskerettigheder, som de tyrkiske islamister dygtigt udnyttede til at vinde magten, ignoreres i stigende omfang.Erindrer man tyrkerne om, at demokratiske reformer er en del af EU-pakken, som 11 europæiske udenrigsministre (dog ikke den danske) gjorde i december 2011, reagerer premierministeren, som om EU er i færd med at stjæle hans værdighed – som kvinden i Saloniki for 12 år siden mente, at grækere stjal hendes musik.Nogen bør minde Erdogan om, at værdighed er pantsat i andres respekt. Hvis demokratiseringen fortsat suspenderes, bliver det vanskeligere at indløse EU’s låneseddel – selv med imponerende vækstrater. Det er synd og skam at bekræfte det europæiske højres islamofobi og dæmonisering af muslimer, men det er, hvad Erdogan bidrager til. Og det ikke er i nationens interesse.
