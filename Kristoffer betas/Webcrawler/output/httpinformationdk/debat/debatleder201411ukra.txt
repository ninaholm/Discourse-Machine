Ukrainsk urovalg



 Et fair og ordentligt valg. Sådan betegnede de internationale valgobservatører fra OSCE, Organisationen for Sikkerhed og Samarbejde i Europa, det parlamentsvalg, som Ukraine afholdt forrige uge. Tilsvarende kan ikke siges om de stemmeafgivelser, der søndag fandt sted i de to ukrainske udbryderområder Donetsk og Lugansk. Dels var der ingen officielle internationale observatører, men kun repræsentanter for europæiske højreekstreme bevægelser i en nydannet selvbestaltet organisation, ASCE. Dels savnede separatistafstemningerne de garantier, der er knyttet til demokratiske valg.
Ikke uventet udråbte separatistlederne i Donetsk og Lugansk sig selv til deres afstemningers sikre vindere.
Separatistafstemningerne strider mod den våbenhvile, der den 5. september i år blev indgået i Minsk mellem Ukraines regering og separatisterne og tiltrådt af den russiske regering. Det fremhæver OSCE i sin kritik af afstemningen. EU’s nytiltrådte udenrigschef, Federica Mogherini, kalder afstemningerne »en hindring på vejen mod fred i Ukraine«. »Afstemningen er ulovlig og illegitim,« fastslår hun.
På den baggrund er det urovækkende, at Rusland udtrykker vilje til at anerkende afstemningerne. Det russiske udenrigsministerium erklærer: »Vi respekterer dette udtryk for indbyggernes vilje ... De valgte har nu fået et mandat til at løse de praktiske spørgsmål med at genetablere et normalt liv i regionen.«
Sprængfarligheden af situationen blev understreget, da den tyske socialdemokratiske udenrigsminister Frank-Walter Steinmeier i går forlangte, at Rusland overholder sine løfter om at respektere »Ukraines enhed«.
Det er der desværre god grund til at tvivle på, at Putins Rusland har til hensigt. Målet med de facto-splitningen af Ukraine ser ud til at være det samme som med de facto-splitningen af Georgien: At påføre landet et åbent blødende sår, der umuliggør dets nærmere tilknytning til NATO og EU.

