Det pinagtige tabu
Overbefolkningen! Også i Danmark...


 Hvem der bærer pris som menneskehedens største velgørere må og bør være til diskussion, men her skal hævdes, at Charles Darwin hører til en af dem. 
Fordi han i 1859 med sin Arternes oprindelse satte grundstød ind mod al religiøs/deistisk og naturvidenskabelig/kausallogisk spekulation i, at tilværelsens grundlæggende naturhistorie kan begribes, beregnes og beherskes som en på forhånd af gud konciperet og skabt eller i hvert fald af fornuften designet og determineret maskine. 
Oprindelsen, udviklingen, evolutionen er tværtimod bestemt af indbyrdes, gensidige vekselvirkninger, som umuliggør påvisning af livets første, bestemmende årsag og dets endelige, definitive mål. 
At den såkaldte "darwinisme" under megen skrig og skrål medførte, at mennesket fik fælles ophav med i første omgang aberne, knytter det igen på velgørende vis til - slet og ret - naturen. Som det ellers i sine forestillinger om at være skabt i guds/den-rene-rationalitets billede fristes til at ville hæve sig og suverænt råde over. Ved grænseløs manipulation og forbrug. 
Ingen kan derfor næppe være mere aktuel for de igangværende bestræbelser på om muligt at standse menneskets egne åndshovmodige natur- og klimaødelæggelser end Darwin. Hvis 200-års fødselsdag vi skal fejre førstkommende 12. februar.
En klimatrussel?
Hvornår i naturhistorien, evolutionen, homo sapiens sapiens, som de lærde for tiden kalder vores egen dyreart, oprindelig begyndte, hører også til et af de gode spørgsmål, der er gode, fordi det aldrig kan besvares definitivt. 
For hvad er kriteriet? Anatomisk? Den oprette gang på to bagben? De første ildsteder? De første begravelser og lignende religiøse foranstaltninger? De første hulemalerier og kunstnerisk udsmykkede artefakter? 
Spørgsmålet om, hvor gammel menneskearten egentlig er, rejser uundgåeligt det fundamentale spørgsmål om, hvad mennesket er. Men at det i hvert fald er ca. 35.000 år gammelt, synes nu langt de fleste antropologer, biologer, geologer, etnologer, arkæologer, geografer, historikere med videre at være enige om.
I så fald tog det 35.000 år at blive tre milliarder eksemplarer af arten. Derefter tog det 50 år at blive yderligere tre milliarder. Nu er vi på vej til i løbet af blot de næste 40 år at blive yderligere tre milliarder. Eller, som det hedder i seneste nummer af Det Økologiske Råds tidsskrift Global Økologi: 
"Vi er i dag over 6,7 milliarder mennesker. For hundrede år siden var vi ca. 1,5 milliarder på jorden."
"Er det et problem, der truer vores overlevelse?" fortsætter bladet, hvis tema derfor er "Overbefolkning - en klimatrussel?"
Et spørgsmål, der til forskel fra de to forudgående må kunne besvares nogenlunde definitivt. Al den stund at ethvert yderligere eksemplar af arten alt andet lige ikke kan undgå at belaste jorden yderligere. Og da den allerede er overbelastet, hvad blandt andet al den megen ståhej om klimatruslen jo med rette vidner om, så kan evolutionen fra oprindelig tre milliarder homo sapiens sapienser over mindst 35.000 år til i vores tid yderligere tre milliarder på kun 50 år (plus nu yderligere tre milliarder om kort tid) næppe undgå at true vores overlevelse. Også i betragtning af, at vores art som bekendt for størstedelens vedkommende for længst har udskiftet rodestokken med gravkoen, traktoren og andre værktøjer, som hver for sig sætter det enkelte menneskedyr i stand til langt voldsommere indgreb i naturens indbyrdes vekselvirkninger, end det tidligere kunne.
For ikke at tale om truslen mod de andre dyre- og plantearters overlevelse? Eller de skal i vores åndshovmod måske ikke regnes for andet end naturen, det billige skidt? 
Hvis de da ikke lige er nødvendige for vores egen overlevelse og formering?
Af hensyn til væksten
Det er mere end fortjenstfuldt, at Det Økologiske Råd og Global Økologi nu genrejser spørgsmålet den nuværende hensynsløse forøgelse og udbredelse af den dyreart, som Charles Darwin i sin tid gav tilbage til naturen. Uden at det foreløbig har ført til en mere hensynsfuld opførsel over for den. Tværtimod er foreløbig det modsatte sket.
Og besyndeligt nok er også overbefolkningen gennem det sidste kvarte århundrede i sig selv nærmest blevet et tabu. Tidsskriftet giver ikke nogen direkte forklaring på, hvorfor selv stærkt grønne økologer har haft svært ved at fastholde den som tema, men tætlæsning af Det Økologiske Råds fortræffelige nummer giver dog en antydning:
Skønt "befolkningsbomben" og "befolkningseksplosionen" i 1960'erne sammen med forureningen og forgiftningen af den daglige, omgivende natur var de to største miljøsager på dagsordenen, blev den første efterhånden af både magthavere og "grønne" opfattet som først og fremmest et ulandsproblem.
Det hører til en af Global Økologi-nummerets hovedfortjenester, især i kraft af artikler af Ane Marie Ørbo Kirkegaard og Jørgen Stig Nørgård, hvor det slås fast, at overbefolkningen begyndte i Europa, herunder Danmark! Og at Asien såmænd først på det seneste er ved at indhente os i befolkningstæthed... . 
Alligevel taler vi om, at Danmarks befolkningstal nu igen må øges yderligere. Af hensyn til hvad? Den Økonomiske Vækst.


