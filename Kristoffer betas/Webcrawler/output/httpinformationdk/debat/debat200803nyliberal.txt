Nyliberalismen i Socialdemokratiet
Krisen i Socialdemokratiet beror ikke på, at partiet savner en klart formuleret politik, men på at politikken et godt stykke hen ad vejen deler mål og midler med Anders Fogh Rasmussen og regeringens politik
Den nyliberale inspiration satte i høj grad præg på Socialdemokratiets politik under Nyrup og er blevet endnu mere udtalt i Helle Thorning-Schmidts tid som formand.


 Krisen i Socialdemokratiet er åbenbar. Partiet fik ved det seneste valg den laveste tilslutning i flere generationer, og efterfølgende opinionsundersøgelser har vist endda fortsat vigende opbakning til partiet. Det har naturligvis affødt en genopblussen af debatten om partiets politik og ledelse internt i Socialdemokratiet, navnlig eksemplificeret i Ritt Bjerregård og de københavnske socialdemokraters 'Røde skole'.
Også uden for partiets egne række diskuteres Socialdemokratiets krise flittigt. Der synes at være bred enighed om nødvendigheden af et klarere alternativ til regeringen.
Denne debat er imidlertid ikke ny, men blev rejst allerede fra starten af forrige valgperiode for år siden og er med mellemrum dukket op igen. Imidlertid må man konstatere, at kritikken har gjort begrænset indtryk på Socialdemokraternes ledelse, som i det væsentlige har fastholdt en politik tæt op af regeringens: fortsat accept af skattestoppet, en gennemgående hård værdipolitik (udlændinge-, rets - og skolepolitik) og en stram økonomisk/offentlig udgiftspolitik. Således at primært velfærdspolitikken har skullet udgøre alternativet til regeringens politik, hvilket der tilmed ikke har været fuld dækning for, bl.a. på grund af den stramme økonomiske politik.
Arven fra Storbritannien
Så hvorfor er det lige, at S-ledelsen ikke har fulgt de mange gode råd og har udviklet et klarere alternativ og har set 'til venstre'?
Forklaringen på, at S-ledelsens politisk ligger så tæt på regeringen er ikke bare, at S-ledelsen ligger 'taktisk underdrejet' over for en overlegen regeringsopbakning og politik. For hvis det bare var en taktik, ville den for længst være opgivet, al den stund den tydeligvis ikke har bragt Socialdemokraterne tilbage på den politiske midtbane.
Forklaringen er derimod, at S-ledelsen - dvs. Thorning-Schmidt-fløjen - i vid udstrækning politisk er inspireret fra den samme kilde, som også er hovedinspirationen for regeringens politik: nyliberalismen. Inspirationen er tilmed i høj grad kommet via den samme mellemstation, nemlig New Labour i Storbritannien. 
Nyliberalismen er en politisk strømning, der især blev udbredt fra slutningen af forrige århundrede, og som handler om rehabilitering af markedet i forhold velfærdsstaten. Velfærdsstaten skal dels markedsgøres, dvs. føres tilbage til markedet gennem privatisering og udlicitering, dels skal den tilbageblevne offentlige sektor markedsstyres gennem markedsmekanismer (f.eks. frit valgsordninger, mål- og resultatstyring). Endelig skal fordelingspolitikken i højere grad give økonomiske incitamenter til at arbejde og tjene mere via skattelettelser for de højere indkomster og lavere ydelser for de lavere indkomster.
Markedsgørelse
Anders Fogh Rasmussens politiske tilknytning til nyliberalismen er veldokumenteret. Nyliberalismen i sin mest radikale form lå til grund for hans bekendte bog Fra socialstat til minimalstat (1993), hvor velfærdsstaten dels skulle beskæres kraftigt, dels markedsgøres og markedsstyres. 
Med regeringsovertagelsen har Anders Fogh Rasmussen og Venstre imidlertid accepteret velfærdsdelen af den moderne stat, men fastholdt markedsgørelses- og markedsstyrelsesfilosofien. Regeringens aktuelle kvalitetsreform er således en masterplan for markedsstyring i den offentlige sektor.
Men nyliberalismen har fra 1990'erne også været en central inspirationskilde for den socialdemokratiske ledelse omkring Nyrup. 
Nyliberale tanker om at bruge markedsmekanismer i den offentlige sektor og styrke markedet i samfundsøkonomien vandt i denne periode udbredelse i en lang række europæiske socialdemokratier ikke mindst takket være den succes, som New Labour havde med en sådan politik i Storbritannien fra slutningen af 1990'erne. 
Nyrup-regeringens nyliberale inspiration sås bl.a. i den såkaldte strukturpolitik, der byggede på nyliberalt inspireret udbudsøkonomi og nyliberal tankegang om tilpasning til markedet, f.eks. i arbejdsmarkedspolitikken. 
Også skattepolitikken blev underlagt det nyliberale rationale gennem skattelettelser til beskæftigede og nedsættelse af marginalskatterne for mellem- og højindkomster. Endelig blev markedstankegangen lagt til grund for den såkaldte modernisering af den offentlige sektor gennem udstrakt privatisering, begyndende udlicitering og frit valg og indførelse af mål og resultatstyring.
De grå eminencer
Selvom den nyliberale inspiration således i høj grad satte sit præg på Socialdemokratiets politik under Nyrup, var der dog også grænser for, hvor langt hele partiet ville gå: Velfærdsstatens kerneopgaver skulle således forblive offentligt leveret og produceret. 
Men der var så absolut tanker i Nyrup-fløjen om at gå videre ad den nyliberale inspirations bane. De var ikke mindst udbredt i de socialdemokratiske ungdomsorganisationer, Frit Forum og DSU. Og blev blandt andet formuleret af daværende formand for DSU, Henrik Sass Larsen, som i dag er partiets politiske ordfører, og som sammen med en anden tidligere DSU-formand, Morten Bødskov, i dag finansordfører for partiet, udgør de 'grå eminencer' bag Helle Thorning-Schmidt. 
I bogen Tilbage til friheden (1996) argumenterede Henrik Sass Larsen således for "mindre stat" og større valgfrihed: Den offentlige sektor skulle slankes og det offentlige monopol på offentlig velfærdsservice brydes gennem privatisering og udlicitering af f.eks. sundhedsydelser og ældre hjemmehjælp. Børnecheck og den solidariske folkepension tilhørte ligeledes fortiden.
Samme nyliberale inspiration genfindes i bogen Forsvar for fællesskabet (2002), der bl.a. har Helle Thorning-Schmidt og Morten Bødskov som forfattere, og som tydeligvis også har nyliberal, New Labour-formidlet inspiration. Det ses f.eks. i betoningen af, at politikken skulle tage udgangspunkt i individualiseringen, betoning af pligter i forhold til rettigheder i socialpolitikken og af, at socialpolitik skulle målrettes de svageste, betoning af skattelettelser for arbejdsindkomster samt af ansatser til opgør med den offentlige sektors størrelse og vækst.
Værdifælleskab
At disse tanker ikke senere er blevet forladt, ses af, at da Nyrup måtte gå af i 2002 og Lykketoft overtog partilederfunktionen, fremlagde Henrik Sass Larsen et bud på en ny velfærdspolitik indeholdende mange af de samme tanker. Men oplægget blev kasseret af Lykketoft som 'for kontroversielt'.
Helle Thorning-Schmidt og navnlig de 'grå eminencer' bag hende: Henrik Sass Larsen og Morten Bødskov udgør således i realiteten partiets socialliberale højrefløj, der efter Nyrups egen exit fra dansk politik viderefører den nyliberalistiske, New Labour-formidlede inspiration i politikken.
Årsagen til S-ledelsens manglende formulering af et klarere politisk alternativ til regeringen ligger således ikke i, at S-ledelsen ligger underdrejet over for regeringen af taktiske grunde. Problemet ligger slet og ret i, at S-ledelsen et godt stykke hen ad vejen deler regeringens politik, fordi regeringens og S-ledelsens i høj grad deler en fælles politisk inspirationskilde i nyliberalismen og New Labour. 
Kopipolitik
Dermed stiller problemet sig anderledes. Det er politisk. 
S-ledelsen har fra og med formandsvalget i 2005 været meget forsigtig med at lægge sin politik åbent frem, men det er ikke ensbetydende med, at politikken ikke er der. S-ledelsen har en politik. Det er en politik, som viderefører den gamle Nyrup-fløjs nyliberale og New Labour-inspiration. Og det er en politik, som i sit eget indhold et godt stykke hen ad vejen deler mål og midler med Anders Fogh Rasmussen og regeringen.
Det er derfor ikke underligt, at S-ledelsen synes at føre kopipolitik og ikke underligt, at S-ledelsen ikke formulerer et klarere politisk alternativ til regeringen. 
Det vil nemlig kræve, at S-ledelsen frigør sig fra sin politiske arv og sit eget politiske udgangspunkt. Kan den det?
Henrik Herløv Lund er cand. scient. adm. 

