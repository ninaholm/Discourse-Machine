Send SU’en til eftersyn
Hvis man formaster sig til at nævne uddannelsesstøtte og reform i samme sætning, går folk i baglås. Det er en skam. For det vil komme alle til gode, hvis vi omlægger dele af SU’en til lån
De fleste tilløb til at reformere SU-systemet er løbet ud i sandet, bl.a. på grund af massive protester og intenst lobbyarbejde fra studenterbevægelsen, skriver dagens kronikør.


 Skiftende regeringer og kommissioner har de sidste mange år taget tilløb til at reformere SU-systemet. Næsten uden undtagelse er forsøgene løbet ud i sandet på grund af massive protester og intenst lobbyarbejde fra studenterbevægelsen. Kun mindre tiltag som begrænsningen af hjemmeboendes SU i 2012 er kommet uden om den mur af utilfredshed, beslutningstagerne møder, hver gang SU’en sættes på dagsordenen. I det store billede er systemet derfor bevaret i sin oprindelige form – som den dyreste og mest generøse uddannelsesstøtte i verden.
En mere grundlæggende debat om fornuften og rimeligheden i SU-systemets indretning er konsekvent druknet i, ’dem som ikke hopper, de elsker (indsæt selv en uddannelsesminister)’-slogans, inden diskussionen overhovedet er kommet i gang.
Det er en skam. At omlægge af SU’en til i højere grad at bestå af statsgaranterede lån som i Sverige rummer nemlig interessante perspektiver, der fortjener at blive overvejet fordomsfrit.
De to hyppigst anførte argumenter for Danmarks høje SU-satser er, at det er en god økonomisk investering for samfundet, og at det skaber social mobilitet. Argumenterne er blevet gentaget så mange gange, at de stort set tages for givet. Det er dog svært at se, hvad SU-fortalerne reelt underbygger deres argumenter med.
Socialpolitiske spredehagl
Påstanden om, at den danske SU skulle være en fantastisk samfundsøkonomisk investering, bygger på en præmis om, at SU’en får flere til at tage en uddannelse og til at studere mere intensivt, end hvis pengene i stedet blev uddelt som et lån. Det er dog næppe tilfældet. I sammenlignelige lande som Finland, Storbritannien, Holland og Sverige er der ikke flere unge med studiejob end i Danmark, på trods af at alle disse lande har væsentligt mindre generøse SU-systemer. Der er heller ikke færre, der tager en lang videregående uddannelse. Det tyder derfor ikke på, at en høj SU får flere til at tage en uddannelse og bruge mere tid på læsesalen end på erhvervsarbejde.
Som Produktivitetskommissionen fremhæver, er kombinationen af SU’en og høje marginalskatter formentlig en væsentlig årsag til, at blot seks procent af danske studerende vælger uddannelse ud fra løn og jobudsigter. Det skyldes, at høj SU og høj marginalskat kraftigt reducerer den økonomiske gevinst ved at tage uddannelser med kompetencer, som i særlig grad efterspørges på arbejdsmarkedet. I et samfundsøkonomisk perspektiv er SU’en derfor næppe den gode investering, som mange forestiller sig.
SU-fortalernes anden påstand om, at en høj SU er vigtig som et redskab til at skabe social mobilitet, er ligeledes tvivlsom. SU’en kan betragtes som en form for socialpolitisk spredehaglsstrategi. Den gives til alle uanset behov og rammer primært unge, der i forvejen er relativt ressourcestærke og har fine fremtidsudsigter. Det Økonomiske Råd har i denne sammenhæng påvist, at SU’en ikke reducerer den økonomiske ulighed på sigt, og at den på lange videregående uddannelser faktisk øger den. Et paradoks, som de færreste har bemærket.
Økonomisk dynamik
Måske skulle vi i stedet koncentrere os om dem, der kommer ud fra folkeskolen uden helt basale kompetencer og færdigheder. Dem, der aldrig når ind til de højloftede auditorier og bliver en del af SU-systemet. Nobelprisøkonomen James Heckman har været bannerfører for ideen om, at vi skal prioritere vores sociale indsats tidligt, inden børn overhovedet starter i uddannelsessystemet, da det er her, sociale problemer opstår. Det er derfor også her, vi for alvor har mulighed for at gøre noget, der virker. Venter vi, til de sociale problemer har bidt sig fast, når unge kommer længere hen i uddannelsessystemet, er tiltag som SU mest af alt en dyr og ineffektiv symptombehandling.
Det nuværende SU-system er derfor en svag løsning på de problemer, som dets tilhængere selv ønsker at adressere. Indfører man Sveriges SU-model i Danmark, svarer det til, at den månedlige SU-sats sættes til omkring 2.900 kroner, mens yderligere 2.900 kroner kan gives som lån. Det vil skabe en besparelse på 10 milliarder kroner om året – penge, der kan investeres i det, som rent faktisk styrker den sociale mobilitet og økonomiske vækst.
Vil man gøre noget for de børn og unge, der kommer fra ressourcesvage hjem, kan man bruge en del af de sparede midler i en målrettet og tidlig indsats i daginstitutioner og folkeskolen. Hvis man vil skabe økonomisk vækst og arbejdspladser, er det en langt bedre investering at bruge pengene på at sænke Danmarks høje skattetryk. Selv med konservative forudsætninger kan du enten afskaffe topskatten eller registreringsafgiften for omkring syv milliarder kroner om året, fordi de fleste skatteindtægter kommer igen i form af øget dynamik i økonomien. Indfører man en svensk SU-model, er der dermed både plads til at afsætte væsentlige ressourcer til en målrettet og tidlig social indsats og til at investere i et lavere skattetryk.
Politisk automatpilot
Man bør overveje, om SU’en er et privilegium, der er værd kæmpe for. Også set fra de studerendes perspektiv. I privatøkonomisk forstand er der ikke noget, der tilsiger, at SU’en er en attraktiv ordning for de fleste studerende. I dag er skattetrykket så højt, at vi efterhånden er nået til et punkt, hvor mange af vores skatter reelt ikke giver indtægter til statskassen. I stedet hæmmer de blot den økonomiske vækst og oprettelsen af arbejdspladser. At modtage SU nu mod at betale topskat senere samt registreringsafgift over et helt liv svarer derfor til at tegne en ekstremt dyr forsikring. Forsikringsselskabet Staten har så store omkostninger forbundet med at opkræve indbetalingerne (skatten), at en krone i indbetalinger i bedste fald giver mellem 0-35 øre, der kan udbetales i form af SU. Hvis et så dårligt drevet forsikringsselskab tilbød en lignende ordning på det private marked, ville der næppe være mange, der skrev sig op. Under alle omstændigheder ville ordningen ryge i DR’s Kontant og få Forbrugerrådet op i det røde felt.
Samtidig går der en direkte linje fra de høje statslige udgifter på SU-området til de bureaukratiske krav i fremdriftsreformen, der reducerer de studerendes autonomi på universiteterne. Når staten bruger 20 milliarder kroner på SU, burde det ikke komme som nogen overraskelse, at der med pengene følger en forventning om, at vi gennemfører på normeret tid og bliver lønsomme skatteborgere. Den, der betaler for musikken, har også en tendens til at ville bestemme, hvad der spilles.
Tog vi i højere grad selv økonomisk medansvar for egen uddannelse ved at betale en mere rimelig del af regningen, kunne vi med større troværdighed insistere på selv at disponere over vores studie. Frihed og ansvar er i den forstand uløseligt forbundet.
Vi må spørge os selv, om SU-systemet i dets nuværende form er prisen værd. Både den pris, vi betaler som samfund, ved at pengene kunne være brugt langt bedre; den pris, vi som studerende selv betaler igennem tabt autonomi på uddannelsesinstitutionerne, og den pris, vi betaler for det høje skattetryk, som reelt ikke skaber provenu i statskassen.
Det nuværende SU-systems forkæmpere bør derfor tage sig en tur i arkivet og børste støvet af de gamle politiske programmer, så vi kan få en ordentlig debat om SU’en. En debat, der ikke slår over i den sædvanlige politiske automatpilot, hver gang nogen formaster sig til at nævne SU og reform i samme sætning.
Eric Bonde læser statskundskab

