Bør vi hædre fortidens racister?
Woodrow Wilson regnes for en af USA’s største præsidenter, og derfor bærer flere stolte institutioner hans navn. Med urette, mener studenteraktivister, for Wilson genindførte også racesegregation


 Midt i min forelæsning på Princeton i praktisk etik i sidste måned rejste flere studerende sig op og udvandrede for at deltage i en protest. Den var under ledelse af Black Justice League (BJL), en studentergrupper, der er opstået i USA som reaktion på den skæbnesvangre nedskydning af Michael Brown i Ferguson, Missouri i august 2014 og flere efterfølgende politidrab på ubevæbnede sorte.
Samme dag besatte medlemmer af BJL universitetsrektor Christopher Eisgrubers kontor og nægtede at forlade det, før de havde fået en række krav opfyldt. Disse omfattede ’træning i kulturel kompetence’ for både akademiske og ikkeakademiske medarbejdere, obligatoriske kurser for alle studerende i marginaliserede gruppers historie, og oprettelse af et såkaldt ’kulturelt affinitetsrum’ på campus, dedikeret til afro-amerikansk kultur.
Læs også: Historien om De Sorte Panteres storhed og fald
Det krav, som imidlertid vakte opmærksomhed over hele USA, vedrørte universitetets Woodrow Wilson School of Public and International Affairs og kollegiet Wilson College, som begge blev forlangt omdøbt. Kollegiets spisesal har et stort vægmaleri af Wilson, som BJL også ønskede fjernet. At hædre Wilson på den måde var stødende for afroamerikanske studerende, sagde man, for Wilson var racist.
Woodrow Wilson var indenrigspolitisk progressiv og en idealist i udenrigspolitikken. Hans regering vedtog love imod børnearbejde, arbejdstagerrettigheder, reformerede lovene for bankvæsenet og udfordrede tidens monopoler. Efter Første Verdenskrig insisterede han på, at udenrigspolitikken skulle styres af moralske værdier, og talte for demokrati og national selvbestemmelse i Europa.
Læs også: Det er ikke alle racister, jeg har ondt af
For afroamerikanere forblev hans politik imidlertid reaktionær. I 1913, da han tiltrådte som amerikansk præsident, overtog han en forbundsstat, der beskæftigede mange afroamerikanere, hvoraf nogle arbejdede sammen med hvide i mellemlederstillinger. Under hans administration blev de raceadskilte arbejdspladser og toiletter, som var afskaffet ved borgerkrigens slutning, genindført. Da en delegation af afroamerikanere protesterede, forklarede han dem, at segregation var til deres egen fordel.
Berømt for fredspagt
Hyldesten til Wilson på Princeton skyldes ikke kun, at han er en af mit universitets mest berømte alumner (og den eneste af dem, der har modtaget Nobels fredspris). Det skyldes også, at han, før han blev præsident, var rektor for Princeton og med tidligere dekan Anne-Marie Slaughters ord den person, der måske gjorde mest for at omdanne Princeton fra en skole for unge overklasseløg til »et stort forskningsuniversitet«.
Wilson er berømt verden over for den ’14-punkts-plan’, han foreslog som grundlag for en fredstraktat, der kunne afslutte verdenskrigen. Han opfordrede til selvstyre for befolkningerne i de østrig-ungarske og osmanniske imperier og til oprettelse af en uafhængig polsk stat. Ikke underligt, at der findes en Wilson-plads i Warszawa, at Prags hovedbanegård er opkaldt efter ham, og at både Prag og Bratislava har gader, der bærer hans navn.
Læs også: »Jeg kan ikke se, at vi har noget andet valg end at kæmpe videre«
Blandt de øvrige punkter i planen er et krav om ’åbne pagter’ – det vil sige ingen hemmelige traktater om underforstået opdeling af andre landes territorium efter krigen – og en sænkelse af handelsbarrierer. Måske mest betydningsfuldt var forslaget om oprettelse af »en generel sammenslutning af nationer ... med det formål at give gensidige garantier for politisk uafhængighed og territorial integritet til både store og små stater«.
Forslaget førte til grundlæggelsen af Folkeforbundet, forgængeren for FN, som fra 1920 til 1936 havde hovedsæde i Palais Wilson i Genève. Bygningen har frem til i dag, hvor den huser FN’s Højkommissariat for Menneskerettigheder, bevaret dette navn.
Historien er fuld af mennesker, der trods moralske brister udrettede store og positive ting. I USA behøver vi bare at tænke på forfatningsfædre og tidlige præsidenter som George Washington, Thomas Jefferson og James Madison, der alle var slaveejere. Om dem kan man sige, at de – i modsætning til Wilson – ikke var værre end de gældende normer for deres tidsalder. Men er det tilstrækkeligt grundlag for at fortsætte med at mindes dem?
Det mente man ikke i skolenævnet i New Orleans. Efter at have vedtaget en resolution om, at ingen skole må bære en slaveejers navn, omdøbte man Georg Washington Elementary School efter en afroamerikansk kirurg, der kæmpede for ophævelse af segregation ved blodtransfusioner. Bør også navnet på USA’s hovedstad genovervejes?
Læs også: Sorte mænd kan ikke svømme
I bogen Veil Politics in Liberal Democratic States beskriver forfatteren Ajume Wingo, hvordan »et politisk slør« lægges over et politisk systems historiske skændigheder for at skabe et idealiseret billede. Det er den mekanisme, vi ser i spil, når store – eller knap så store – politiske ledere gøres til symboler, der skal indprente os medborgerlige dyder.
I takt med at vores moral forandrer sig, kan oversete aspekter af historiske figurer få relevans og symboler skifte betydning. Da Wilsons navn i 1948 blev føjet til Princeton School of Public and International Affairs, lå Rosa Parks berømte bustur syv år ude i fremtiden, og segregationen i de amerikanske sydstater var ikke sat under alvorlig udfordring. I dag ville man betænke sig ved at opkalde nye institutioner efter ham. Wilsons racisme er mere iøjnefaldende, og derfor er han ophørt med at inkarnere de værdier, der er vigtige for Princeton University i dag.
Wilsons bidrag til universitetet, USA og verden kan og bør dog ikke slettes fra historien. De bør i stedet blive anerkendt på en måde, der kan skabe en nuanceret samtale om, hvordan vi forandrer vores værdier, som på én gang kan omfatte både hans positive resultater og bidrag til USA’s racistiske politikker og praksisser.
© Project Syndicate og Information. 
Oversat af Niels Ivar Larsen

