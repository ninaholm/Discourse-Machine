Hizbollah-syntesen



 
	Da de 28 europæiske udenrigsministre i går satte Hizbollahs ’militære fløj’ på EU’s terrorliste, var det endnu et eksempel på fraværet af en sammenhængende udenrigspolitik. Hizbollah er medlem af Libanons regering og parlament.

	Der er ikke nogen ’militær fløj’, da partiet er en religiøs, social, politisk og militær enhed med chefen Hassan Nasrallah som øverste præst, politiker og kriger. At udskille en ’militær fløj’ lader sig altså ikke gøre.

	Beslutningen er en syntese, de 28 lande kunne enes om efter intenst britisk pres for at sortliste hele partiet – og ikke kun fordi fem israelere blev dræbt af terror i Bulgarien (som Sofia-regeringen siger, Hizbollah stod bag, men uden at dokumentere det) – men også fordi David Cameron og William Hague ikke kan få flertal i Underhuset for ønsket om at bevæbne den syriske opposition til tænderne. Og da Hizbollahs militante kæmper på præsident Bashar al-Assads side, håber briterne, at sortlistning af partiet vil svække al-Assad.

	Men resultatet er, at EU underminerer Libanons i forvejen vaklende stabilitet. Det shi’itiske parti repræsenterer landets største religiøse gruppe og kaldes med en vis ræson ’den eneste stat i ikke-staten’. Hvorfor det bliver umuligt at opretholde den politiske dialog, EU-ministrene siger, de vil fastholde, uden at Hizbollah inddrages. Hvilket Libanons fungerende udenrigsminister, Adnan Mansour, har gjort EU opmærksom på i et brev i torsdags.

	Det er da rigtigt, at Guds Parti ikke hører til Guds mest fredelige børn. Men at isolere dem vil kun føre til mere ufred, akkurat som det var tilfældet med palæstinensiske Hamas, som kom på EU’s terrorliste til skade for den fredsproces, EU arbejder for. EU prioriterer også en politisk løsning i Syrien, i hvert fald udadtil. At sortliste Hizbollah modarbejder den ambition. Også derfor synes beslutningen helt hovedløs.

