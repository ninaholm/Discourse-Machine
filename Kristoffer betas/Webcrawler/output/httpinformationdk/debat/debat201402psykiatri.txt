Psykiatri er mere end medicin og porretærte
Tager vi for meget eller for lidt psykofarmaka i Danmark? Debatten foregår hen over hovedet på os, det drejer sig om; os, der har, eller har haft en psykisk lidelse. Os, der oplever at blive pacificerede og handlingslammede, fordi medicinering alligevel ikke kan stå alene


 
	Jeg (Maria) havde haft det dårligt længe, da jeg i år 2000 blev klar over, at jeg havde brug for professionel, psykiatrisk hjælp. Jeg studerede i Oxford, men tog tilbage til Danmark. Jeg håbede på et intenst behandlingsforløb, så jeg hurtigt kunne komme ovenpå og fortsætte mit liv. Der skete det stik modsatte.

	Ved første samtale med den psykiater, som min læge henviste mig til, skulle jeg svare på en mængde ledende spørgsmål. Efter dette korte ’interview’, fik jeg ordineret antidepressiv medicin. Kort efter fik jeg en ny psykiater, som allerede efter første samtale, ordinerede antipsykotisk medicin. Ved anden samtale opfordrede hun mig til at søge førtidspension, da jeg aldrig ville blive arbejdsdygtig igen, ja ikke engang medicinfri … nogensinde. Da jeg spurgte hende, om jeg slet ikke havde chancer for at få det bedre, svarede hun nej. Jeg ville sagtens kunne få det værre, men desværre ikke bedre, lød dommen.

	Efter nogle måneder som ambulant indlagt i distriktspsykiatrien bad jeg om at blive udskrevet. De behandlingstilbud, jeg fik, var tåkrummende dårlige og bar tydeligt præg af dårlig økonomi og inkompetent personale.

	F.eks. en aktivitet, hvor vi patienter først skulle ud at handle og derefter lave mad. Der var sikkert nogle, som havde stor nytte af at gå i supermarkedet med en pædagog og senere lave porretærte overvåget af en pædagog. Jeg var ikke én af dem. Den hjælp, jeg havde brug for, lå lysår fra en porretærte. Jeg fortsatte dog hos psykiateren og hos en psykolog, jeg så en gang om måneden. Psykologen lagde ikke skjul på, at hun havde voldsomt ondt i ryggen og talte minutterne, til hun kunne gå på efterløn. Jeg fortsatte hos psykologen, da hun var den sidste mulighed for anden ’behandling’ end den medicinske.

	Ved hvert møde med psykiateren fortalte jeg, at jeg ikke fik det bedre af den medicin, hun havde ordineret. Hun mente, det var, fordi dosis var for lav og satte den op. Det skete så mange gange, at det er tragikomisk. I takt med at dosis blev sat op, steg bivirkningerne. Jeg led af overvældende træthed, intet følelsesliv, ufrivillige bevægelser, voldsom vægtøgning, ingen tankevirksomhed, ingen evne til at fokusere, dermed ingen evne til at føre samtaler, jeg var stiv i kroppen og havde svært ved at bevæge mig, min menstruation ophørte – for blot at nævne et udpluk. Jeg blev ikke informeret om en eneste af disse bivirkninger.

	Kold tyrker i al hemmelighed

	Da jeg sagde til min psykiater, at jeg gerne ville trappe ud af medicinen, fordi jeg syntes, at den kun havde negativ effekt, insisterede hun på, at vi skulle se tiden an. Medicinen fortjente længere tid end det halvandet år, der allerede var gået. Ved næste konsultation flere måneder efter bad jeg igen om at blive medicinfri. Svaret var stadig nej.

	Efter 2,5 år på psykofarmaka, tog jeg sagen i egen hånd. Fra den ene dag til den anden lagde jeg al medicin på hylden. Min intuition sagde mig, at det var nødvendigt, og at jeg ikke ville få abstinenser eller tilbagefald. Det fik jeg heller ikke, og jeg blev så godt som rask.

	I dag arbejder jeg med mennesker, der alle har en eller flere psykiatriske diagnoser og et længere behandlingsforløb bag sig. Her er mange, som tager psykofarmaka, og som oplever, at det gør en positiv forskel. Hvis al psykofarmaka blev fjernet fra markedet, ville disse mennesker have lige så lidt indflydelse på deres behandlings- og helbredelsesproces, som jeg havde på min. Jeg kunne ikke vælge medicinen fra. De ville ikke kunne vælge den til.

	Hvad kan man lære af den historie? At enhver behandling, der gør en til passager, i stedet for at placere en ved roret; enhver behandling, der passificerer; enhver behandling, der kvæler håbet, kan gøre skade. Og netop denne fare er overhængende i psykiatrien. Medicinen kan nemlig være farlig på et helt andet plan end blot ved dens bivirkninger. Medicinens måske mest omkostningsfulde effekt er nemlig patientidentiteten og den ansvars- og hjælpeløshed, som følger med at blive medicineret. Dét aspekt mangler i medicindebatten. Hvilken anden patientgruppe er så pacificeret, at den accepterer en skadelig, uvirksom behandling i 2,5 år?

	Og det er ikke bare et enkelt tilfælde. Tænk på den store sag om psykiateren Arne Mejlhede. Op imod halvdelen af hans patienter blev formentligt fejlbehandlet. Hvorfor accepterer folk det? Måske fordi der kan ligge en umyndiggørelse i selve det at tage medicin, som gør det svært at holde fast i ens egen dømmekraft. Lægernes viden kommer til at stå over ens egen erfaring. Når man tager medicin, ændrer man ikke blot hjernens kemi, man gives også en fortælling om, hvad der er galt, hvad der skal gøres, og hvad man overhovedet er som menneske.

	Diagnoser forklarer intet

	Næsten alle tror, at diagnoserne forklarer, hvad der er galt. Hun er nedtrykt, fordi hun deprimeret. Han hører stemmer, fordi han er skizofren. Men det passer simpelthen ikke. Psykiatrien giver slet ingen forklaringer på, hvorfor folk har det, som de har det. En psykiatrisk diagnose henviser nemlig aldrig til årsager, kun til symptomer. Hvis du f.eks. har haft både sænket stemningsleje og energi samt dårlig søvn og manglende appetit i mere end 14 dage, så kan du få en depressionsdiagnose. Derved er der jo intet sagt om, hvorfor du har det sådan. Eller hvis man hører stemmer, kan man få en skizofrenidiagnose. Men det forklarer jo ikke stemmerne.

	Nu kan det virke underligt at gå så meget op i, om diagnoser er forklaringer eller ej, men det er faktisk afgørende. Afgørende, fordi det skaber meget mere rum for egen-fortolkninger. Og de er helt centrale, fordi det er her, at man finder mening, finder det nye, man skal håbe på for at komme på fode igen. Men hvis man tror, at det hele bare skyldes, at ens hjernekemi har slået knuder – som der lægges op til i diagnosesproget – så passificeres man; for hvordan ændrer man sin kemi?

	En psykiatrisk diagnose hjælper, fordi den kan sige noget om prognoser, og hvilken medicin der kan lindre. Men den kan ikke forklare noget, og den kan ikke hjælpe til at finde mening i det skete. Tværtimod kan den forhindre begge dele, fordi den fremstår som en forklaring.

	Brugerens forklaring afgørende

	På bladet Outsideren, der både er skrevet og drevet af psykiatribrugere, arbejder vi i det daglige med at få psykiatribrugeres erfaringer, håb og oplevelser artikuleret. Vi er overbeviste om, at den fortolkning, forklaring og mening, brugeren selv har, er nødvendig for helbredelsesprocessen. De personlige fortællinger handler om alt det andet end medicin, som man har brug for for at komme tilbage til roret. Og det virker. Vi har gjort det i 18 år og kan dokumentere, at 92 procent af vores frivillige, som oftest er på sygedagpenge eller førtidspension, kommer i beskæftigelse efter at have været frivillige. 92 procent er bemærkelsesværdigt mange, og det eneste, vi gør på Outsideren, er at artikulere, forstærke og relatere den erfaring, fortolkning og mening, folk selv har. Alene derved, skabes en nødvendig modvægt til en hjernefokuseret forklaring. Det aspekt er fuldstændig forbigået i den medicindebat, der er opstået efter professor Peter Gøtzsches kronik, men den er nødvendig, hvis psykiatribrugere skal opnå helbredelse og kræfter til ikke blot at være passagerer.

Maria Ro Sylow er chefredaktør og Nis Bjarnhof er næstformand på bladet Outsideren

