Stop hetzen mod gmo-fødevarer
Mange tror fortsat, at gmo-afgrøder er en særlig farlig kategori af fødevarer. Den vildfarelse koster mange fattige deres liv og helbred


 
	I august sidste år blev forsøgsmarker ved Det Internationale Risforskningsinstitut i Filippinerne vandaliseret af aktivister, fordi de var beplantet med såkaldt gylden ris – en rissort, som er genetisk manipuleret til at indeholde stoffet beta-caroten. Nogle af gerningsmændene var støttet af SIDA, den svenske regerings styrelse for internationalt udviklingssamarbejde via dennes finansiering af den radikale filippinske gruppe MASIPAG.

	Beta-caroten er et forstadium til A-vitamin. For fattige mennesker, hvis kost overvejende består af ris – en kulhydratrig, men vitaminfattig kilde til kalorier – har sådanne ’biologisk forstærkede’ rissorter uvurderlig betydning. I udviklingslandene risikerer mellem 200 og 300 millioner børn i alderen 0-6 år at blive udsat for A-vitaminmangel, hvilket svækker immunforsvaret og øger sårbarheden over for bl.a. mæslinger og diarrésygdomme. Hvert år forårsager vitaminmangel blindhed for cirka en halv million børn, og af dem dør de 70 procent inden for et år.

	I september gik en fremtrædende gruppe forskere sammen om at opfordre det videnskabelige samfund til at »stå sammen i resolut modstand mod den voldsomme ødelæggelse af de nødvendige test af værdifulde nye sorter såsom gyldne ris, der har potentiale til at redde millioner af mennesker fra unødige lidelser og død«.

	1.000 år gammel disciplin

	Der skal dog mere end en lidenskabelig appel til for at løse det grundlæggende problem: den ubegrundede forestilling om, at der skulle bestå en væsensforskel mellem ’genetisk modificerede organismer’ og deres konventionelle modstykker.

	Faktum er, at gmo-afgrøder og deres derivater ikke udgør en adskilt og egen ’kategori’ af fødevarer. De er hverken mindre sikre eller mindre ’naturlige’ end andre almindelige fødevarer. At mærke de fødevarer, der er fremstillet med gmo, som nogle har foreslået, er altså udtryk for, at der markeres en forskel på et punkt, hvor en sådan ikke findes.

	Mennesker har bedrevet ’genetisk modifikation’ gennem udvælgelse og hybridisering i årtusinder. Avlere benytter rutinemæssigt stråling eller kemiske mutagener på frø til at manipulere en plantes dna og generere nye træk.

	Et halvt århundredes flytning af gener fra en art eller slægt til en anden har givet os plantevarieteter – herunder helt almindelige dagligdags sorter af majs, havre, græskar, hvede, solbær, tomater og kartofler – der ikke fandtes før og ikke kunne have udviklet sig selv i naturen. Faktisk er stor set alt, der indgår i europæeres og nordamerikaneres kost – med undtagelse af vilde bær, vildt, vilde svampe og fisk og skaldyr – genetisk forbedret på en eller anden måde.

	Ingen dokumenterede skader

	Den fjendtlige holdning over for gensplejsede afgrøder savner ethvert grundlag – sandheden er, at ingen tilfælde af skader på mennesker eller forstyrrelser i økosystemerne har kunnet dokumenteres, og at disse afgrøder er de grundigst undersøgte i menneskets historie. Alligevel trives den vrangforestilling, at ’genmanipuleret’ eller ’genmodificeret’ er en meningsfuld klassifikation, der signalerer en eller anden grad af farlighed. Det har ikke blot ført til hærværk mod markforsøg, men også til ødelæggelse af laboratorier og angreb på forskere.

	Desuden har gmo-klassifikationer ansporet til uvidenskabelige reguleringsstrategier, der er fuldkommen uforholdsmæssige i forhold til risikoniveauet. Denne modvilje mod moderne molekylære genetiske teknikker har desuden hæmmet den innovation inden for landbrug, som er nødvendig for at reducere belastningen på det naturlige miljø og forbedre den globale fødevaresikkerhed.

	Selv om undersøgelse efter undersøgelse – både formelle risikovurderinger og observationer i ’den virkelige verden’ – har bekræftet teknologiens sikkerhed, er den lovgivningsmæssige byrde, som producenter af gmo-afgrøder pålægges, blevet ved med at vokse.

	Denne tendens har gjort afprøvning og udvikling af mange nye slags afgrøder med et stort kommercielt og humanitært potentiale økonomisk umulig. Selv om der er lavet overordentlig meget laboratorieforskning i planter, siden de moderne genetiske teknikker blev opfundet i begyndelsen af ​​1970’erne, halter markedsføringen af sådanne produkter bagefter.

	Uddør for langsomt

	Den diskriminerende behandling af gmo’er gør enorm skade. Mange steder kræves det nu, at placeringen af ​​markforsøg oplyses offentligt, endog med gps-koordinater – en praksis, der letter hærværk. Aktivisterne ødelægger for øvrigt ofte konventionelle afgrøder også, fordi de kan være svære at skelne fra gensplejsede sorter.

	I 1936 bemærkede nobelpristageren Max Planck, at videnskabelige innovationer sjældent vinder udbredelse, fordi deres modstandere lader sig overbevise om deres fortræffelighed – snarere spredes de, fordi innovationsmodstanderne »gradvist dør ud«, og næste generation accepterer gennembruddet. Det var tilfældet med vaccinationer og med erkendelsen af, at dna er vores arvemasses ’alfabet’. Det vil i sidste ende også ske med genteknologi.

	Beklageligvis vil mange komme til at lide unødigt, før vi når så langt. Som University of California-landbrugsøkonomen David Zilberman og hans kolleger har bemærket, er de fordele, vi kunne have opnået, gået »uopretteligt tabt, fordi tidligere høstudbytter blev lavere, end de ville have været, hvis teknologien var blevet indført«.

	Så længe nutidens aktivister og lovgivere fremturer i den vildfarelse, at gmo udgør en særskilt og farlig kategori inden for forskning og produkter, vil gensplejsning ikke kunne forløse sit fulde potentiale. Dette er dårligt nyt for de millioner af fattige mennesker, for hvem genteknologi i landbrug, medicin og miljøvidenskab har meget at tilbyde i form af en sundere og mere sikker fremtid.

Henry I. Miller er fysiker og molekylærbiolog, tilknyttet Stanford University

© Project Syndicate og Information 

Oversat af Niels Ivar Larsen

