Flere timer giver bedre resultater



 Regeringen arbejder kompromisløst på at højne undervisningskvaliteten – herunder timetallet – på en række uddannelsesområder. Det forhold er i debatindlæg i flere medier blevet fremlagt som eksempel på, at universiteterne ’skolegøres’ og det personlige ansvar tages fra de studerende.
Jeg kan ikke være mere uenig.
Regeringens fokus på at styrke kvaliteten handler om at sikre, at de studerende på universiteterne opnår de faglige kompetencer, der gør dem attraktive på arbejdsmarkedet og skaber værdi for både samfundet og den enkelte.
Et element heri er, at de studerende får et tilstrækkeligt antal undervisningstimer og kontakt til forskere inden for faget. På visse fag er det gennemsnitlige timetal og forskerkontakten i dag uforholdsmæssig lav, og det er derfor kun positivt, at en række universiteter eksempelvis har forpligtet sig til at sikre deres bachelorstuderende mindst 12 undervisningstimer ugentligt.
Rigsrevisionens seneste beretning kritiserede, at universitetsstuderende mange steder har for lidt undervisning og forskerkontakt. Universiteterne har et ledelsesmæssigt ansvar for at hæve niveauet på de områder, og med regeringens finanslovsforslag for 2013 får universiteterne med økonomisk tryghed i basisbevillingerne de bedste forudsætninger for at løfte opgaven.
Ansvar for egen læring
De studerende skal selvfølgelig tage ansvar for egen læring. Men det betyder ikke, at universiteterne ikke skal støtte og hjælpe dem på rette vej. Kravet om ansvarlighed skal ikke misbruges til at stille de unge så få timer i udsigt, at det nærmer sig selvstudium.
At styrke de studerendes interaktion med underviserne er ikke at tage ansvaret fra dem. Tværtimod. Undervisningen på nogle af verdens topuniversiteter kendetegnes netop ved meget tæt kontakt mellem studerende og forskere, hvor eksempelvis de humanistiske og samfundsvidenskabelige studerende ofte mødes i en mindre gruppe med en forsker for at diskutere faglige problemstillinger.
Mere undervisning vil kun blive til skolegørelse, hvis undervisningen ikke er på niveau med en universitetsuddannelse. Og det er klart, at når regeringen med finanslovsforslaget for 2013 stiller krav om mere og bedre undervisning, så er det med vægt på både mere og bedre. Det er ikke skolegørelse, men ansvar for at sikre stadig højere kvalitet i uddannelsessystemet.

