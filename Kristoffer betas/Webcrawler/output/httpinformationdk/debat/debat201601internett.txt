Internettet skal på skoleskemaet
Vi er nødt til at lære de mindste at håndtere den digitale virkelighed. Hvordan skal de ellers finde rundt i suppen?


 For godt ti år siden kom min lillebror til verden. Jeg ved ikke, om mine forældre dengang i 2005 var klar over, hvad der ventede dem af udfordringer i forhold til hans opdragelse.
Jeg ved ikke, om de havde gjort sig noget begreb om, hvor stor en rolle teknologien skulle komme til at spille for hans generation, og hvordan de skulle vejlede ham i noget så abstrakt som det virtuelle univers.
Mine forældre er ikke født ind i en verden, hvor teknologien dominerer hverdagen. Det står klart i deres hukommelse, at breve blev erstattet af fastnettelefonen; at fastnettelefonen blev erstattet af mobiltelefonen; og at mobiltelefonen blev erstattet af smartphonen.
Derfor kræver det en enorm indlevelsesevne at vejlede ham i den verden, han er født ind i. En verden, som er en parallel til deres ’virkelighed’.
Skal de holde øje med hans søgehistorik? Har de overhovedet noget at frygte?
Vi bliver konstant konfronteret med alt mulig vigtig og relevant information. Og med bunker af crap og ubrugeligt bras.
Internettet er totalt genialt. Jeg værdsætter det hver dag og er på ingen måde fortaler for, at tilværelsen var bedre, før den moderne teknologi blev en integreret del af vores liv. Men hvad med opdragelsen? Hvad med de forældre, der ikke har den fornødne viden til vejlede deres børn i denne nye virkelighed?
Svært at kontrollere
Et sted at starte er folkeskolens pensum. Det trænger til en seriøs opdatering. Faktisk bør vi oprette et helt nyt fag med fokus på teknologien og vores tilgang til den. Vi kan kalde faget X.
Alt for mange vælger nemlig at forholde sig til den nye virkelighed ved slet ikke at forholde sig til den. At scrolle videre eller logge af – en udvej, som jeg ofte vælger.
Jeg er fra 1990’erne og kan huske Facebooks indtog i vores liv. Jeg er ikke født ind i det på samme måde som min lillebror. Og jeg har gradvist lært at undgå meget på Facebook ved ikke at følge eller synes godt om sider, men det er stadig vildt svært at filtrere og kontrollere, hvad der kommer frem.
Selv hvis jeg ikke udviser interesse, får jeg serveret alt muligt, eksempelvis fordi en Facebook-ven deler det.
Det er i bund og grund pisse smart og interessant, for lige pludselig har jeg adgang til en hel masse oplysninger, billeder, videoer, events osv. som jeg slet ikke vidste var sjove eller vigtige.
Pludselig er der en ven, som sender mig et link til en fed koncert; eller til en video med en dreng, der flipper helt ud i hysteri og smadrer en fodbold ned i asfalten, så den hopper tilbage direkte i ansigtet på ham; eller til en mega spændende artikel, som jeg får kuldegysninger af på den fineste måde.
Slug det ikke råt
Men en gang imellem får jeg sgu også nogle ubehagelige facebookindtryk, som kan ramme mig dybt. Indtryk, som ikke bare klør lidt på overfladen. Eksempelvis når jeg bliver gjort opmærksom på, at en bekendt, som jeg ikke længere har kontakt med, har taget sit liv. Eller når jeg læser om endnu et terrorangreb et sted på kloden, lige dér på min smartphone, mens jeg er på vej i bussen.
Den slags ting rør mig dybt, men igen: Jeg er fra et andet årti end min lillebror. Jeg har til dels lært at håndtere den digitale virkelighed.
Jeg ved, at det hele ikke skal sluges råt. At billederne og videoerne kun fortæller brudstykker af sandheden.
Men hvad med de børn, der som min lillebror er blevet smidt ind i den digitale virkelighed? Hvordan skal vi lære de grønne at rumme alt det, som finder sted? Hvordan skal vi lære dem at være kildekritiske? At der altid er en afsender med særlige interesser.
Det er her, X-faget kommer ind i billedet. Det bør være på skemaerne fra børnene begynder i skole, og rent praktisk skal det handle om, hvordan man udnytter teknologien bedst og navigerer i den, ligesom de etiske aspekter selvfølgelig også skal berøres.
Faget bør vise børnene, hvordan man kan skille teknologien fra virkeligheden og lære at stille sig kritisk over for den, hvordan man selv skal agere virtuelt på de sociale medier, og hvilke konsekvenser ens handlinger her kan have.
De fleste af os bruger internettet i stor stil på en daglig basis. Vi er nødt til at hjælpen hinanden og især de yngste med at finde rundt i suppen.

