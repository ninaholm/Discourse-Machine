Penkowa er KU's ansvar



 Udvalgene for Videnskabelig Uredelighed (UVVU) har nu afgivet deres udkast til dom over hjerneforskeren Milena Penkowa. Hun afviste den pure i går og har endnu frem til august til at kommentere afgørelsen, før den bliver endelig. Dommen er som sådan ikke overraskende, men bekræfter blot det, Weekendavisen allerede har afdækket.
At UVVU i denne sag udtrykker usædvanlig klar og hård kritik skyldes ikke så meget ny praksis i udvalget, men at det datamæssige grundlag i denne sag er nemmere at efterprøve.
Udvalget mener, at Penkowa har »handlet forsætligt«, afgivet »vildledende og urigtige oplysninger« og har foretaget »konstruktion af data«. Altså en klar dom på et klart grundlag, hvorimod sagerne mod andre prominente forskere som Bjørn Lomborg og Helmuth Nyborg var sværere at fælde håndfaste domme over.
Der er imidlertid ingen grund til at godtage udvalgets dom, som en klar frifindelse af Penkowas arbejdsgiver Københavns Universitet (KU), sådan som bestyrelsesformand Nils Strandberg Pedersen, ifølge ritzau gør:
»Det er forskeren, der alene har ansvaret. Det svarer ikke til en avis, hvor chefredaktøren er ansvarlig for, at avisen ikke udsender injurier. (…) På et universitet står en forsker selv til ansvar for de ting, man laver.«
UVVU’s afgørelse kan ikke bruges til at frifinde KU, da det er forskerens og ikke universitetets rolle, udvalget har undersøgt. Ej heller har UVVU nu afklaret, om KU’s kontrolorganer har fungeret tilfredsstillende i denne sag, hvilket meget tyder på, at de ikke har.
Alt dette kunne afdækkes i den uvildige undersøgelse, som KU stadig nægter at iværksætte. Den plet, Penkowa har sat på universitets omdømme, kan ikke endegyldigt fjernes, før KU indser, at hun ikke alene bærer ansvar i denne sag.

