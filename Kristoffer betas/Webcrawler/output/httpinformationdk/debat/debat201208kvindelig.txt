Kvindelige journalister skriver som mænd
Når litteraturforskeren John Chr. Jørgensen må lede forgæves efter den særlige kvindelige journalistiske stil, er det fordi den ikke findes


 Det har desuden overrasket mig, at det er meget svært at generalisere om en særlig kvindelig stil,« siger litteraturforskeren John Chr. Jørgensen i et interview om sin nye bog Da kvinderne blev journalister (7. august).
Jørgensens undren får lov at stå kedeligt flagrende. Og hvad mener litteraturforskeren med ordet ’stil’? Formentlig sproget. Det er imidlertid ikke så mærkeligt, at forskeren ikke kan generalisere om noget, der ikke står tydeligt, fordi – og nu vover jeg et øje – det ikke eksisterer.
Journalistik er ikke litteratur og bliver til på et helt andet grundlag. Litteratur er kunst, journalistik er håndværk. Hvilket er hele pointen.
Begge genrer bruger sproget, men der er fandens til forskel på et litterært og et journalistisk sprog. Hvor sproget i fiktion er åbent og lægger op til fortolkning, er journalistisk sprog langt mere lukket i kravet om præcision, klarhed og korthed. Journalisten kan for at formidle sit budskab bedst muligt bruge talesprog, metaforer og humor. Men sproget er ikke det afgørende. Det er indholdet. Sproget er det redskab, vi som journalister kommunikerer vores pointer med. Nogle journalister skriver bedre end andre og udvikler en egen stil.
Nogle genrer åbner mere end andre mulighed for et kreativt sprog. Men grundlæggende er journalistisk sprog en slags formel, man som journalist tilegner sig som en del af det journalistiske håndværk.
Journalistik er regelbundet
Hvis man slår ned på en forfatter som Dorrit Willumsen, vil man finde en forfatter, som i 1970’erne skriver sanseligt på et meget detaljeret niveau – på en måde, mange vil forbinde med noget kvindeligt. Selv om man altid kan finde eksempler på det modsatte, er det ikke sådan, forfattere skriver i senmoderniteten, hvor den enkelte uanset køn i meget højere grad skriver med sin egen stemme. Og nogle – som Ursula Andkjær Olsen – med mange stemmer. Litteraturforskerne mener vist ikke, at forfatteren i almindelighed siden 1990’erne har skrevet specielt kønnet.
Men indtil 1990 diskuterede og eksperimenterede adskillige kvindelige kunstnere med kønnets betydning for det kunstneriske udtryk. Forfatteren og dramatikeren Ulla Ryum var et godt eksempel. Jeg var selv i 1985 i regi af Forum for Kvindeforskning sammen med Ryum, daværende leder af KVINFO, Nynne Koch, og litteraturforskeren Inge-Lise Paulsen, dommer i en konkurrence om kvindesprog og husker, hvordan Ulla Ryum talte om, at kvinder skrev anderledes. Det gjorde hun i hvert fald selv som dramatiker. Ikke umiddelbart logiske, lineære tekster, men associerende væk fra centrum. Og tekster uden budskab. Som jeg forstod det, fordi hun opfattede det søgende og udforskende som noget kvindeligt, hun selv gerne ville udforske i sine dramaer.
Søger konflikten
Men her er vi jo meget langt fra journalistikken. Journalistik er i princippet lige så ikke modellerbart og spidst som nyhedstrekanten. Journalistik bygger på regler: Det nye skal først. Så uddyb. Så baggrund, og er der plads, kan der tilføjes detaljer. Men vær på vagt: Redaktionssekretæren skærer bagfra.
Journalistik er konfliktsøgende. ’Hvad er konflikten?’ lyder redaktørmantraet, når reporteren kommer hjem. Nogle gange er forklaringen, at konflikter er underholdende. Andre gange fortæller det dramatiske punkt, hvor forskellige synspunkter mødes, hurtigst det centrale.
Hvis den kvindelige journalist ikke lærer sig at spidsvinkle sin artikel, stille kritiske spørgsmål og veksle mellem refererende afsnit, egne observationer (hvis det er reportage) og kildeudsagn, er hun færdig på avisen.
Og da de fleste reportere gerne vil anerkendes som professionelle, lærer de sig den stil, der udgør konceptet, og som oprindeligt er mandligt skabt. Det gælder også kvindelige journalister, som først for alvor kom ind i faget i år – i 2012 – hvor vi udgør 39 pct. af den samlede gruppe danske journalister. Hvorimod vi kun var tre-fire pct. i 1912 og 22 pct. i 1980.
Som underviser i journalistik har jeg ikke søgt at fremme en særlig kvindelig stil hos de kvindelige studerende, for det ville være at gøre dem en bjørnetjeneste. For os, der vil noget med journalistikken – som ikke tager ordet for udelukkende at underholde, men gerne vil påvirke debatten – er det en pointe at lære sig håndværket. For kan man formen – kan man vinkle, researche, så pointerne står klokkeklare med de helt rigtige kilder – kan man komme af med de historier, man selv brænder for at fortælle. Det er der ikke noget specielt kvindeligt i.
 
Hanne Dam er journalist og ekstern lektor på Journalistik ved Roskilde Universitet

