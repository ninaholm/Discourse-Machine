Tro til tiden



 INTERVIEWET I FREDAGENS udgave af Information med den danske, buddhistiske lama, Ole Nydahl, hvis center i Hellerup i København har været hjemsted for ikke så få markante stemmer i den hjemlige islamkritik og -debat, viste nogle lidt andre sider af den østlige religion, end de fleste danskere forbinder den med.
Nydahl, der af en forsker i buddhisme er blevet beskrevet som en 'militant buddhist', men også en meget, meget succesfuld lama med stor international berømmelse, fremsatte i en ikke specielt reflekteret eller religiøs kritik af islam, et angreb på det, han ser som slaphed og eftergivenhed over for islam. Det må formodes at komme bag på de fleste.
For selv om buddhismen både i Japan, Sri Lanka og andre steder i verden har været krigerisk og forbundet med væbnet kamp, betragtes den på disse kanter først og fremmest som en fredselskende, fredssøgende og harmonisk religion og livsfilosofi. Når det er tilfældet, hænger det uden tvivl sammen med, at den i høj grad forbindes med den sympatiske og karismatiske Dalai Lama og hans 'never ending tour' med halvdelen af Hollywood og en stor del af den vestlige elite på slæb. Da hans hellighed Dalai Lama for nylig var i Danmark var det vanskeligt at afgøre, om det var en verdenspolitiker eller et religiøst overhoved, der kom på besøg. På Christiansborg og ikke mindst i statsministeriet blev der gået på listesko.
Nærmest som da forfatteren Salman Rushdie i 1996 var på besøg, og daværende statsminister Poul Nyrup Rasmussen (S) trampede rundt i spinatbedet for at undgå at fornærme den muslimske verden ved at mødes med den fatwa-ramte forfatter, var nuværende Lars Løkke Rasmussen (V) også slemt hændervridende af frygt for at støde den økonomiske og politiske supermagt Kina, der for at sige det mildt har et horn i siden på Lamaen.
Det endte med den nok så kendte 'private' kop te med tilhørende frugtskål på Marienborg, og siden har andedammen så kunne snadre om, hvorvidt det er rimeligt, at skatteyderne skal betale for Dalai Lamas banan 'hjemme' hos Lars Løkke, når nu det hele var privat. Ganske vist under et vist presseopbud, for Dalai Lama er en verdensomrejsende politisk pressionsgruppe, som sætter grå hår i hovedet på politiske ledere i hele Vesten, for hvem vil frivilligt lægge sig ud med Kina, men hvem vil på den anden side være den første til kontant at afvise den evigt smilende, fredselskende 72-årige Lama med den gode sag og den orange klædedragt ved hoveddøren  Også uanset at det i den grad kan diskuteres, om hans indsats rent faktisk gavner Tibet.
Anderledes entydig er jubelen, når det er Dalai Lama som religiøst overhoved, der modtages. Det var også tilfældet under besøget i København i pinsen, hvor flere tusinde tilskuere for lamaens fod hørte ham øse af Østens visdom. Lamaen, der er den 14. i rækken og har været det, siden han som 2-årig blev genkendt som den genfødte lama, fordi han var i stand til at finde forgængerens gebis ' onde tunger ville hævde, han i virkeligheden bare var et hittebarn, men lad nu det ligge ' kom til landet med en hel ny undersøgelse af danskernes religiøsitet i ryggen. Den viste, at næsten en femtedel tror på reinkarnation.
Buddhisme er med sine fredelige og kærlige værdier åbenlyst på mode blandt danskere, i hvert fald i visse kredse. Og kigger man lidt på teksten til  Dalai Lamas kursus, kan man måske også forstå hvorfor. Dalai Lama underviste i halvanden dag under overskrifter som »kærlighed, medfølelse og mindfuldness« og »Fred gennem indre fred«, og hvem kan ret beset have særlig meget imod det.
Når arrangørerne af Dalai Lamas besøg samtidig slår fast, at »deltagelse i seminaret er ikke baseret på en intellektuel forståelse, og der kræves ingen forudgående kendskab til emnet« for at opnå hellighedens vejledning til en dybere tilgang til fred og harmoni i en lige linje til de sande menneskelige værdier, er det jo bare at komme i gang.
Der findes utvivlsomt mange danskere, der med stor indsigt i buddhismen og sand efterlevelse er konverteret til religionen. Men når så mange danskere og vesterlændinge i disse år er fascineret af buddhismen i den mere fortyndede og individualistiske vestlige aftapning, og lader sig indfange af Dalai Lamas ' ja, undskyld ' indholdsløse banaliteter i krydsfeltet mellem det værste fra konsulentbranchens coaching og fortyndet østlig livsfilosofi, skyldes det dels hans ophøjelse til sympatisk vismand, dels en stigende søgen efter en åndelig dimension i tilværelsen, der dog ikke må være for forpligtende. Det må helst ikke være for konfessionelt eller autoritært, og det diskvalificerer på stedet en række religioner, hvor man, hvis man køber hele pakken, træder ind i en kirke, en tradition, en historie på godt og ondt.
Der er buddhismen i den overfladiske vestlige tradition anderledes tro til tiden. I andre tider ville man måske ligefrem have sagt et elitært tilvalg for en overklasse, der gerne vil garnere en liberalistisk forbrugeradfærd med et skær af dybde og livsfilosofi. Men det er ikke hele sandheden om buddhismen.

