Hvornår får godhavns-drengene en undskyldning?
Til trods for at eksperter og rapporter har fastslået, at der i 60'erne foregik massive overgreb på danske børnehjem, nægtede VK-regeringen at give de forulempede en undskyldning. Vil SRSF-regeringen rette op på den beslutning og give ofrene ro i sindet? Vi venter stadig


 I maj nægtede daværende socialminister Benedikte Kiær (K) at give en undskyldning for de fatale omsorgssvigt, der ifølge en videnskabeligt funderet undersøgelse fandt sted for 40-50 år siden på Godhavn og flere andre børnehjem.
Ministerens begrundelse var, at »man havde ikke tradition for at give undskyldninger i Danmark«. Folketinget lod hende slippe — det kunne i hvert fald ikke mande sig op til at tvinge ministeren til fornuft.
Nu er Benedikte Kiær sat på porten. Regeringen ligeså, og et nyt Folketing er sammensat, så lad os håbe, at socialdemokraterne og SF holder fast i deres holdning på dette område.
De fatale svigt i tilsynet med drengehjemmet er i hvert fald til at få øje på.
En inspektør i Direktoratet for Børneforsorgen ramte hovedet på sømmet, da han i allerede 1960'erne beskrev forholdene sådan her:
»Mange institutioner var kun interesserede i at skjule uhyrlighederne — og alt for ofte havde de succes dermed. Alle vidste, at mangt og meget blev fejet ind under gulvtæppet, og med skam at melde, inspektøren var ikke ivrig efter at løfte en flig og afsløre 'lodne dyr'. Det vidste alle i Direktoratet; ressourcerne var små og arbejdsbyrden uoverskuelig.«
Valium og amfetamin
Overlæge i psykiatri Henrik Rindom har også rettet en hård kritik mod forholdene på drengehjemmet i DR-dokumentaren Drengehjemmetfra februar 2005. Her oplystes det, at mange af drengene fik valium og amfetamin på hjemmet, og Rindom understregede, »at man med statens velsignelse har banet vejen for, at de skulle udvikle et betydeligt misbrug i en ganske tidlig alder, som givetvis har været dødeligt for mange af dem.«
Der er flere grunde til, at ministeren bør genoverveje sin forgængers nej til at give tidligere anbragte på de danske børnehjem en undskyldning for statens svigtende tilsyn.
En undskyldning kan medvirke til, at de svigtede kan slippe for den skyld, som de i alle årene har båret på — en skyld, som de bogstaveligt talt fik banket ind i anbringelsestiden. Måske kan det give ro i sindet resten af deres leveår. Det synspunkt bakkes bl.a. op af filosof Ole Fogh Kirkeby, der mener, at den offentlige undskyldning på andres vegne kan være afgørende vigtig ikke mindst for ofrene, der på den måde kan blive befriet for den skyld, de selv føler over for de krænkelser, som de er blevet udsat for.
Samtidig understreger lektor i retorik Lisa Storm Villadsen, der har forsket i officielle undskyldninger,at man sagtens som stat kan og bør undskylde for svigt eller ugerninger, som er sket for lang tid siden.
Fattig trøst
Hvis også den nye socialminister fastholder sin forgængers afvisende holdning — og der heller ikke i det nyvalgte Folketing kan mønstres flertal for at tvinge ministeren til sund fornuft — må godhavnsdrengene med behjertet advokathjælp søge om fri proces til en retssag.
Det bliver bestemt ikke nogen enkelt opgave, for der er mange juridiske problemer, som skal adresseres. Den sagsøgte stat får så sin faste advokat, Kammeradvokaten, af hus. Processkrifter i massevis med bilag efter bilag skal udveksles mellem parterne. Domstole i flere instanser inddrages, og retsdage berammes og afvikles. Alt sammen kommer til at tage tid, meget tid — og koste millioner af kroner. Mange millioner.
Og selv om Kammeradvokaten trods al fornuft og anstændighed skulle få medhold, både ved Landsretten og Højesteret, i sin påstand om afvisning af sagen eller frifindelse, skal omkostningerne (retsafgifter, advokathonorarer, vidne- og ekspertgodtgørelser osv.) betales af statskassen.
Det ville være en ren molbohistorie.
Sådan må det ikke gå. Lad dog den sunde fornuft og almindelige anstændighed råde. Lad os, de mishandlede drenge og piger, omsider få den undskyldning, vi som en fattig trøst og oprejsning så længe har fortjent.
Poul-Erik Rasmussen og Arne Roel Jørgensen er repræsentanter for Landsforeningen Godhavnsdrengene

