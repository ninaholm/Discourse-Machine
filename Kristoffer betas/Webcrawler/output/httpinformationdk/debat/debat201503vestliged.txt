Det vestlige demokratis principper er ikke til forhandling
Det er ikke Europa, der skal islamiseres – det er islam, der skal europæiseres


 Spliden er ytringsfrihedens grundvilkår. Ytringsfrihed er et altid åbent sår. Den er den allergi, vi må tåle i konfrontationen med mangfoldigheden i adfærd og overbevisninger hos vores samtidige. At andre individer vover at modsige os, håne vores tro og tilbede andre guder – det er à priori uudholdeligt.
Den berømte sentens, der tilskrives Voltaire – »Jeg er ikke enig med Dem, men jeg vil kæmpe til døden for Deres ret til at sige det« – er lige så ædelmodig som vag. Første indskydelse er altid at stå stejlt på egen holdning og at holde andre menneskers tro og vaner for forfejlede eller skandaløse.
Kun ved langvarig opøvelse i pluralisme overvinder vi denne lidelsesdisposition og accepterer mangfoldigheden af ​​personlige overbevisninger og valg som eneste gyldige norm for det åbne samfund.
Demokratiet er unikt, fordi det ikke søger at tage livet af sine modstandere: Det anerkender tværtimod interessekonflikter, magtrotationer og uenighedernes legitimitet – ja, siden sit gennembrud i britisk parlamentarisme har det gjort opposition til formaliseret pligt.
Vi kan forstå den forlegenhed, en muslim, jøde eller from kristen må føle i et miljø, der ikke er deres, herunder deres forargelse over frække satiretegninger, ubehag ved den offentlige debats frimodighed og ved livsformer, manerer og synspunkter, der ligger så langt fra deres egne dogmer. Tror man sig i besiddelse af den ultimative sandhed, må sådanne adfærdsmønstre stå som en fornærmelse mod Gud og religionens helliggjorte traditioner.
Ikke så sært, at vestlig livsstil ofte erklæres for uanstændig og fordømmes som en synd, man må vende sig fra – just det er betydningen af ​​vendingen Boko Haram.
Det unikke Vesten
Trods sin ufuldkommenhed er det vestlige demokrati at foretrække frem for alle kendte alternativer. I Vesten forviser vi ikke kvinder til hjemmet, kræver ikke deres hoveder tildækket eller nederdele forlænget. Vi fængsler ikke homoseksuelle, forbyder ikke alkohol, begrænser ikke ytringsfrihed, kriminaliserer ikke religionskritik, censurerer ikke kunst og kodificerer ikke tolerance for ikke at såre de gudfrygtige. I Vesten vil vi ikke gå baglæns i historien for at behage obskurantister og deres allierede på den ’multikulturalistiske’ venstrefløj.
Vi europæere er måske dekadente og feje, patetiske i vores forhåbninger og ynkelige i vores fornøjelser. Men vi har opbygget en civilisation, der er unik i historien, på et grundlag af velstand og fred, der kombinerer respekten for enkeltindivider med variationen i deres aspirationer. At had til Vesten altid også er had til ret og frihed, ved despoter verden over. Fra Putin til den selvudråbte kalif al-Bagh-dadi.
At møde Vesten er at åbne en dør på klem, bag hvilken skamløshed og kaos lurer. For her vil overgreb forklædt som evige sandheder og uligheder ophøjet til naturens orden blive draget i tvivl. Vesten hades ikke kun for sine fejl, men i høj grad også, fordi den har prøvet at rette op på dem. Vesten har vristet sig fri af sit barbari, fri af religioners og despotiers absolutisme, og nu inviterer vi resten af verden til at følge vort eksempel. Det er bedriften, man ikke vil tilgive os ved siden af vores historiske synder: kolonialisme og imperialisme.
For sidstnævnte forbandes altid alene Vesten, selv om andre kulturer (Osmannerriget, arabiske hære i islams ekspansionsfase osv.) ikke var mindre imperialistiske – uden at de nogensinde har angret det.
Fundamentalismens drivkraft er ikke den overpertentlige respekt for Skriften, for de fleste jihadister er korananalfabeter. Den er rædslen for en livsstil, der bygger på individuel autonomi, stadig innovation, problematisering af autoriteter og retten til at udfordre vedtagne sandheder. Frihedens fremgang ledsages af udviklingen af ​​had til frihed, især til kvinders frigørelse – dens mest fundamentale symbolske mutation.
Venstrefløj på afveje
To måneder efter drabene på Charlie Hebdos redaktionsmedlemmer og mordet på fire gidsler i et koshersupermarked er fristelsen stor til at igen at vige terræn til fundamentalisterne. Hvem i Frankrig undskylder således den radikale islam, ’forstår’ terrorismen, legitimerer forstadsghettoernes antisemitisme, tordner mod ’islamofobi’, fordømmer muslimske reformatorer som ’kokosnødder’ og forsvarer kønsapartheid? Det gør den ekstreme venstrefløj, som utrøstelig over kommunismens, proletariatets og Den Tredje Verdens nederlag nu forskanser sig i et forsvar for en totalitær islam, der tænker sig som modpol til Den Store Amerikanske Satan og Israel, ondskabens to ultimative repræsentanter.
Derfor favner bolsjevikiske pensionister halvmånebannerets snæversyn som sidste bolværk mod den forbandede kapitalisme, støtter reaktionære prædikanter og hylder værdier, der engang var de diametralt modsatte af deres egen lejrs. Ønsket om at underminere ’systemet’ har forvandlet sig til apologi for en regressiv doktrin, der afslører, at deres sande ønske ikke er frigørelse for menneskeheden, men trældom for alle.
Islam har sin fulde plads i Europa. Islam er berettiget til religionsfrihed, til ordentlige moskeer og til respekt. Men den må være gensidig: Vores muslimske medborgere må respektere de republikanske og sekulære regler, ikke kræve ekstraterritorial status, ikke kræve særrettigheder og privilegier. Det er ikke Europa, der skal islamiseres, men islam, der skal europæiseres. Islam må blive en religion blandt andre med samme rettigheder og pligter, og herefter kan den reformerte udgave evt. sprede sig til resten af ​​den muslimske verden.
Stillet over for så langsigtet en opgave må vi begynde med ikke at kapitulere, med ikke at benægte kernen i vores arv: intellektuel nysgerrighed og undersøgelseslyst, kønnenes ligestilling, religionens adskillelse fra politikken og respekten for menneskerettighederne og de individuelle frihedsrettigheder. Disse principper er ikke til forhandling.
Pascal Bruckner er fransk filosof.
© Libération og Information.
Oversat af Niels Ivar Larsen

