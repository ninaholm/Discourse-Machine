Prisen for fred



 En enstemmig Nobel-komite har valgt at tildele dette års fredspris til EU »for sit arbejde for fred og sikkerhed i Europa.«
Og selvom det er svært at få øje på midt i den økonomiske krise, så er EU naturligvis et fredsprojekt, hvor det er lykkedes at undgå væbnede konflikter mellem EU’s medlemslande igennem samhandel og konstant øget integration. Ingen tænker i dag på en mulig invasion fra England, Frankrig eller Tyskland, og selvom det kan virke banalt, så var det frygten for hinanden, der prægede Europa før fællesskabets dage.
Graden af gensidig afhængighed er imidlertid også det, der i 2012 besværliggør projektet. Det ses måske mest tydeligt på de seneste par måneders vaklen fra tysk side, hvor kansler Merkel den ene dag ønsker Grækenland langt ud af euroen og den næste taler for solidaritet og sammenhold. For freden har fået en pris, og prisen på fred er netop blevet EU’s akilleshæl.
Derfor er der i dag alle gode grunde til at kæmpe for fortællingen om fredens Europa, der lige nu er på vej til at blive historien om et Europa i sammenbrud og et Europa uden demokrati. Yderliggående kræfter vejrer morgenluft, og de hjælpes på vej af et system, der for mange EU-borgere fremstår stadig mere topstyret, lukket og uigennemskueligt.
Om tildelingen af Nobels Fredspris ændrer på billedet af Europa, er nok tvivlsomt. Den falder mildest talt på et kritisk tidspunkt og havde givet langt mere mening i 2004 efter østudvidelsen. Men prisen kan alligevel minde Europas politikere om, at der i hvert fald er to store opgaver, der skal løftes, hvis fredsprojektet EU skal yderligere konsolideres: Der skal findes en langtidsholdbar økonomisk model, hvor ingen medlemslande tvinges i knæ. Og så skal der skabes et demokrati, som borgerne både forstår og føler eksisterer. Det er EU’s største udfordringer for at sikre varig fred på kontinentet.

