Politisk mod efterlyses i mediedebat
Når en længe ventet rapport om fremtidens mediestøtte afleveres i dag, forventes det, at kun en brøkdel af de over seks milliarder støtte-kroner er til debat. Nogle få internetmedier skal have del i støttekronerne, men ændringerne er minimale, og der efterlyses nu en mere ambitiøs og fremadrettet mediepolitik
Henning Dyremose er formand for det udvalg, der i dag offentliggør en rapport om fremtidens danske mediestøtte.


 Meget var i spil, men ændringerne bliver små. Sådan forventes resultatet at blive, når det såkaldte Dyremose- udvalg i dag løfter sløret for deres længe ventede rapport om fremtidens mediestøtte.
Den danske mediestøtte beløber sig til over seks milliarder kroner om året. Heraf går langt størstedelen til DR, TV 2's regioner og moms- fritagelse for dagbladene.
Og selv om udvalget, med den tidligere konservative minister Henning Dyremose i spidsen, oprindeligt skulle se på hele den samlede mediestøtte lyder det allerede nu fra flere kilder, at hverken støtten til DR, TV 2's regioner eller avisernes momsfritagelse ventes at blive ændret nævneværdigt. De er livsvigtige for langt de fleste etablerede danske mediehuse.
Tilbage er dermed kun de sidste godt syv procent af den samlede mediestøtte, kaldet distributionsstøtte, udviklingsstøtte og supplement- støtte. En pulje, der samlet set beløber sig til omkring 400 millioner, og som i dag primært tilfalder dagblade, store som små.
Efterlyser mod
Men det ærgrer en række danske medieeksperter, at der ikke er det nødvendige mod og vilje til at tage hul på en diskussion om markante ændringer af det danske mediestøttesystem.
»Både Dyremose-udvalgets arbejde og de seneste mange års mediepolitiske tiltag er små krusninger i vandet. De er hurtige symptombehandlinger frem for langtidsbehandling,« siger Lasse Jensen, mediekommentator og journalist på DR P1-programmet Mennesker og Medier.
Han understreger, at han endnu ikke har set den endelige rapport, men at konklusionerne stort set ligger fast på forhånd.
»Enigheden er næsten 100 procent i dansk mediepolitik. Ingen tør tage den nødvendige debat om den massive statslige støtte til både elektroniske og trykte medier, og imens brager den teknologiske udvikling afsted.«
Christian Nissen, tidligere generaldirektør i DR og professor ved CBS, er enig i, at dansk mediepolitik i høj grad er præget af enighed. Og selv om han heller ikke har set den endelige rapport, tøver han ikke med at kalde Dyremose-udvalgets anbefalinger en 'afmagtshandling'.
»Man har lavet nogle små tilpasninger, men det er ikke en gennemgribende kulegravning af hele mediestøtten. Og det synes jeg, der er brug for,« siger Christian Nissen.
Netmedier tilgodeses
Den mest mærkbare ændring bliver højst sandsynligt, at udvalgsrapporten vil foreslå at gøre dele af støtten såkaldt 'platformsneutral'. Med andre ord skal det ikke længere være en forudsætning at udkomme på print for at få del i støttekronerne. Principielt er ændringen stor, men i praksis drejer diskussionen sig ifølge kilder kun om to internetmedier  det politiske netmedie Altinget.dk samt Avisen.dk, der har fokus på arbejdsmarkedspolitik. Og dermed er det kun få millioner kroners støtte, der går fra print- til webmedierne.
Blandt Folketingets partier har der længe været enighed om, at også webmedier skal kunne få del i støtten, og dermed ventes forslaget også at blive vedtaget, når politikerne senere skal træffe beslutninger på baggrund af Dyremose-udvalgets rapport.
Ændringerne til trods vurderer Christian Nissen, at udvalgets anbefalinger i bund og grund vil være 'mere af det samme'.
»Det her kommer til at gavne de i forvejen store og statsstøttede bladhuse og så de få internetmedier, der til forveksling ligner de trykte aviser. Nyskabende indhold på nettet som brugergeneret indhold eller helt andre ideer får stadigvæk ingenting.«
Han efterlyser, at man i Danmark tager hul på diskussionen af, om den massive statslige støtte til kommercielle medier overhovedet er sundt for det danske demokrati:
»Det er nok en utopisk tanke. Men lad os diskutere det fordomsfrit, inden vi bare kører ned ad den lige landevej, der leder til endnu større statslig indflydelse. Måske det varme statslige favntag i virkeligheden er som et kvælertag.«
Lasse Jensen supplerer:
»Lad os få en mediepolitik, der handler om de store linjer. Ikke om finurlige detaljer, men om at tænke langsigtet og tænke dristigt.«
Han efterlyser i det hele taget, at mediepolitik fremover kommer til at fylde mere i den politiske debat.
»Det her er jo demokratisk en enorm vigtig diskussion at tage. Men det er nok for meget at håbe på.«

