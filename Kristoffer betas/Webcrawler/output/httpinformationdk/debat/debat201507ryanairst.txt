Ryanair har styrket fællesskabet
Solidariteten er ikke ved at uddø på arbejdsmarkedet – tværtimod. Når pengestærke udenlandske virksomheder som Ryanair vil smadre vores løn- og arbejdsforhold, så står kolleger på tværs af fag og branche sammen


I Danmark har kampen mod det irske discountselskab Ryanair haft en positiv effekt. Direktør Michael O&rsquo;Learys arrogante optræden og tidligere Ryanair-ansattes historier om horrible arbejdsvilkår har sparket gang i græsrodsaktiviteter, solidaritet på tværs af fag og mindet os om, hvorfor det er vigtigt at være organiseret i fagforeninger.Frygten for et Ryanair-arbejdsmarked, med dårlige løn- og arbejdsvilkår og med voldsomme indskrænkninger i vores frihed til at ytre os og til at organisere os, har fået smede, socialpædagoger og lufthavnsansatte til at stå sammen. Troen på, at modsvaret er et stærkt og organiserende fællesskab, har sat gang i et væld af aktiviteter.Det oplevede jeg selv på tætteste hold onsdag den 1. juli foran Arbejdsretten, da det efter et halvt års tovtrækkeri blev bekendtgjort, at det er lovligt at indlede en faglig konflikt mod Ryanair. Foran Arbejdsretten i bagende solskin mødte jeg forventningsfulde smedekolleger, der havde brugt en feriedag. Denne dag var for vigtig til at gå glip af. Jeg hilste på socialpædagoger, HK&rsquo;ere, 3F&rsquo;ere og tillidsfolk fra bagageportørerne i Kastrup Lufthavn. Mange hundrede var mødt op for at følge afgørelsen. Og det var et kollektivt jubelbrøl, da formanden for Flyvebranchens Personale Union kunne meddele, at Arbejdsretten havde givet medhold i, at det er lovligt at konflikte mod Ryanair. Det her var vores sejr, følte vi.Alle er nervøseForud for afgørelsen var gået et langvarigt arbejde med at organisere og involvere græsrødder, tillidsfolk og alliancepartnere. Servicemedarbejdere og bagageportører har beredvilligt stillet op i deres fritid for at dele flyers og kaffe ud til gæsterne i Kastrup Lufthavn for at oplyse om forholdene i Ryanair. De har fået hjælp og opbakning fra postbude, metalarbejdere og mange andre, som gerne ville støtte deres kamp.I vinter lancerede vi i fællesskab kampagnen Luftens Helte, hvor alle &ndash; uanset fag og fagforening &ndash; kunne være med i kampen for gode løn- og arbejdsvilkår. Luftens Helte har holdt debatmøder om arbejdsvilkårene hos Ryanair med tidligere ansatte, har lavet kampagne- og støttearbejde, men vigtigst af alt involveret flere tusinde mennesker i aktivt at sige fra over for elendige løn- og arbejdsvilkår.Kampen for ordentlige arbejdsvilkår i Ryanair vedrører nemlig ikke kun piloterne eller kabinepersonalet hos Ryanair. Bare spørg en kollega, der arbejder i lufthavnen, eller de mange lønmodtagere, som var mødt op foran Arbejdsretten. Her var alle nervøse og utrygge for fremtiden, hvis Ryanair fik fodfæste med deres løndumping. Sagen mod Ryanair handler grundlæggende om, hvordan vi vil indrette vores arbejdsmarked i fremtiden. Det er en af de vigtigste kampe på arbejdsmarkedet for os, der tror på, at gode danske overenskomster er vejen til at bekæmpe ulighed og skabe mere frihed i samfundet.Derfor er kollegerne i lufthavnen ikke alene om at kæmpe mod løndumping i Ryanair. Når vi, forhåbentlig snart, vinder kampen mod Ryanair, så er det vores aktive kollegers fortjeneste. Denne kamp kan ikke vindes på de bonede gulve. Den kæmpes og vindes af kolleger fra hele arbejdsmarkedet, der igennem flere måneder er mødt op til demonstrationer og har taget debatten om Ryanair med deres kolleger over kaffebordet på arbejdspladsen. De har alle gjort en kæmpe forskel.Usympatisk modelSolidariteten er ikke ved at uddø på arbejdsmarkedet &ndash; faktisk tværtimod. Når pengestærke udenlandske virksomheder vil smadre vores løn- og arbejdsforhold, som med Ryanair i Kastrup og Billund Lufthavn, ud fra en kold kalkule om at ødelægge vores arbejdsmarkedsmodel, så står kolleger på tværs af fag og branche sammen. Uanset fagligt eller politisk tilhørsforhold, så er vi alle enige om, at det ikke er et udtryk for godt købmandskab at behandle folk som slaver. Det er et udtryk for en usympatisk forretningsmodel, som ligger langt fra vores danske værdier om et mangfoldigt, inkluderende og retfærdigt arbejdsmarked.Konflikten mod Ryanair er ikke blot et forsvar for det danske arbejdsmarked, som vi alle har været med til at skabe og udvikle. Det er også en påmindelse om, at vi langtfra er færdige med at skabe et inkluderende, mangfoldigt og retfærdigt arbejdsmarked.Vi forsætter kampen. Det gør vores aktive tillidsvalgte og kolleger på arbejdspladserne hver eneste dag. Ryanair har husket os alle sammen på, hvorfor det er vigtigt at stå sammen på arbejdspladserne i stærke faglige fællesskaber.Morten Skov Christiansen er formand for LO Hovedstaden
