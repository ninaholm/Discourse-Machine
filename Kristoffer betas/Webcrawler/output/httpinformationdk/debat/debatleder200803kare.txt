Karen Hævneren



HÆVNTØRST HØRER TIL blandt menneskers mindre prydelige drifter. Derfor lyder det råt, når Det Gamle Testamentes 2. Mosebog forlanger: "Du skal betale med liv for liv, øje for øje, tand for tand, hånd for hånd, fod for fod, brandsår for brandsår, flænge for flænge, skramme for skramme."Den slags forestillinger er fortidige og mellemøstlige, må en nutidig civiliseret dansk Bibel-læsertrøste sig med.Når vi her i landet straffer folk, siger vi, at vi gør det for at afskrække både forbrydere og dem, der kunne tænke sig at blive det. Og så lader vi, som om vi ikke kender de kriminologiske undersøgelser, der viser, at den afskrækkelse er tvivlsom. Til gengæld trøster vi os med, at straf er nødvendig af hensyn til 'den almindelige retsfølelse': Man skal ikke kunne slippe godt fra at overtræde loven. Men at tale om hævn, nej, den slags ligger os fjernt.OG DOG. I Weekendavisen springer Socialdemokraternes retsordfører, Karen Hækkerup, ud som hævnens engel. Hun priser hævn og forkynder:"Man må gerne sige straf og sanktion og konsekvens, men man må ikke sige hævn (...) Det er meget typisk dansk, at man danser om den varme grød i stedet for at sige tingene, som de er. Det er jo en hævn at sætte folk i fængsel."I sit hævntogt får Karen Hækkerup også givet sit eget parti skylden for mislykket integration og ballade i gaderne: "Det kan vi ikke løbe fra. Vi må bare konstatere, at vi tog fejl, og at vi var for berøringsangste."Med sådan en socialdemokratisk retsordfører behøver Dansk Folkeparti slet ikke at have en. Det kan nøjes med at indkassere gevinsten på valgdagen.HÆVNENS HÆVNERUP er blevet undsagt af tidligere socialdemokratiske ministre. Bl.a. juraprofessor og fhv. justitsminister Ole Espersen, der fastslår om fængsel som middel til forbedring:"Det fører ingen vegne. Kun til mere kriminalitet. Al erfaring viser det."Ole Espersen betegner den ny-socialdemokratiske hævngerrighed som "rent stemmefiskeri". Det har han ret i. Selv om det altså snarere er til Dansk Folkeparti, stemmerne bliver fisket.Karen Hækkerup er i sit parti ikke ene om den retspolitiske råhed. Selveste formand Thorning-Schmidt præsentede i sidste uge et integrationsudspil, som medier har kaldt "råt".I udspillet indgår, at børn i alderen 10-14 år skal kunne idømmes samfundstjeneste, og at politiet skal kunne pålægge deres forældre at holde dem i stue-arrest. Med sådanne yderligheder lægger S op til at erstatte ordet 'retsstat' med 'hævnstat'.Og hvem af forældrene skal i øvrigt blive hjemme i stuen og vogte arresten? En Jyllands-Post-overskrift lyder om et andet forslag: "S: Kvinder skal ud af ghetto-hjemmet." Aha, er det far, der skal hjemme-beskæftiges som dørvogter?Socialdemokraterne flygter i panik fra deres egen humane tradition. Det kan let komme til at hævne sig.
