Journalistik under pres



 ET SUNDT DEMOKRATI er afhængigt af medier - dagblade, tv-stationer, radiostationer osv. - der fra uafhængige og pluralistiske positioner kan føre kontrol med magthavere af enhver afskygning. Og et sundt demokrati er afhængigt af medier, der prioriterer og udvikler den kritiske og dybdeborende nyhedsjournalistik, som er nødvendig for at skildre komplekse sagsforløb og i sidste ende være med til at føre kontrol med magtforholdene i et demokratisk samfund. Hvis man er bare nogenlunde enig i ovenstående, er den nyeste rapport fra Project for Exellence in Journalism bekymrende læsning. Rapporten, der blev omtalt i Information lørdag og igen i går, berører ganske vist 'kun' tilstanden i USA, men som det også blev nævnt i lørdagens artikel om rapporten, kan man vælge at fortage sammenlignende studier mellem de amerikanske og danske forhold. Rapporten tegner et billede af traditionelle nyhedsmedier som mere og mere trængte med store konsekvenser for kvaliteten af nyhedsjournalistikken og journalisters arbejdsvilkår og i sidste ende store konsekvenser for oplysningsgrundlaget for medieforbrugerne.
De traditionelle nyhedsmedier er trængt af konkurrence fra nye medier og nyhedernes tendens til at søge mod nye platforme. Millioner af nyhedsbrugere vandrer i disse år over på andre platforme, primært internettet, og den individualiserede mediebrugers nye adfærd er kun i begrænset omfang blevet forstået af de traditionelle medier, der har besiddet monopolet og kompetencen på nyhedsformidlingen.
I EN KOMBINATION af langsom forståelse, mangelfuld omstilling, nedskæringer, tilpasninger og sammenlægninger har den traditionelle nyhedsreportage og nyhedsformidling fået ringere kår.
Tendensen går klart mod mere segmenterede medier, hvor man i et håb om trods alt at redde, hvad reddes kan, i langt højere grad og med større kynisme og mindre publicistisk hensyn skærer sine medier til, så de svarer til målgruppen. Det giver mindre tid til den journalistiske grundighed og fordybelse, og journalistik af almen samfundsmæssig interesse viger pladsen for en nyhedsproduktion, der har lokal, regional eller segmentmæssig interesse.
Nyheder og journalistik er ikke længere kun forbeholdt journalister og de traditionelle 'gatekeepers'. Det behøver ikke i sig selv være dårligt, men det bliver det hurtigt, når det kombineres med, at færre og færre vil betale for nyhedsformidling, at ejerkredsene bliver stadig mindre og de tilbageværende medier stadig mere segmenterede og selektive i deres nyhedsformidling, tvunget af lige dele nød og kynisme. 
Ofret er den brede nyhedsformidling og reportager af komplekse problemstillinger og samfundsrelevante forhold, der kan give medieforbrugeren det nødvendige perspektiv til at forstå et sagskompleks. I den forstand ligner USA og Danmark hinanden, også selv om den danske public service-tankegang og en mindre konkurrencepræget ejerstruktur betyder, at tendensen er langsommere her. Men den er der, og den vil kun blive stærkere. Og i den forstand er det ikke bare et problem for journalistikken, men for demokratiet.

