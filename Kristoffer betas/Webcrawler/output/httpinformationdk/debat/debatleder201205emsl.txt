EM i slingrekurs
Det er sigende, at opfordringen til at boykotte tilsyneladende er et privilegium, der tilfalder partier i opposition


 Vi har stået her før. Hver gang et autoritært regime tildeles værtsrollen for en international kulturbegivenhed, vender det samme, uløste dilemma tilbage: Should we stay or should we go? Skal vores politikere møde op og ytre kritik – eller skal de straffe styret ved at holde sig væk? Det er den politiske tilstedeværelse, der diskuteres, ikke sportsfolkenes – for ingen politikere vil ofre det, der for alvor betyder noget for vælgerne: nationens helte.
I øjeblikket er det Danmarks deltagelse ved fodbold-EM i Ukraine, der deler vandene. Regeringen har besluttet at tage af sted, mens Venstre og Konservative er imod. De to oppositionspartier støtter dermed den tyske forbundskansler Angela Merkels beslutning om at boykotte slutrunden i protest mod Ukraines fængsling og angivelige mishandling af den forhenværende premierminister Julia Timosjenko.
»Vi skal sige: ’Vi kommer hjertens gerne, men det forudsætter nogle målbare fremskridt’,« siger Lars Løkke Rasmussen (V).
Men statsminister Helle Thorning-Schmidt (S) står fast:
»Vi har som udgangspunkt den holdning, at man skal være meget varsom med at blande politik og sport sammen,« siger hun.
Det er naturligvis udtryk for en forkvaklet, omvendt logik, hvis man tror, at man ved at sende sin kulturminister til EM kan undgå at handle politisk. Det er et symptom på den stigende politisering af sporten, at politikere overhovedet indfinder sig på lægterne. Hvis de blev væk én gang for alle, ville problemet være løst. Men det gør de ikke, og derfor står vi igen og igen med det samme problem, hvad enten der er OL i Beijing, Formel 1 i Bahrain, Melodi Grand Prix i Aserbadsjan eller ishockey-VM i Hviderusland. I den konkrete sag kan der være gode grunde til at blive væk og gode grunde til at komme, men begge dele er politiske valg. Spørgsmålet er derfor ikke, om regeringens beslutning om at tage til Ukraine er politisk. Spørgsmålet er, om den er rigtig.
Oppositionen mener, den er forkert. Det kan undre. Det er nemlig de samme borgerlige politikere, der i dag taler for en boykot af Ukraine, som i 2008 talte imod en boykot af OL i Beijing. Bortset fra at Kina er en væsentlig større økonomi end Ukraine, synes den eneste principielle forskel at være, at man dengang var i regering og nu er i opposition.
»Truslen om boykot er ikke noget egnet middel over for Kina,« sagde Per Stig Møller således i 2008, da han stadig var udenrigsminister. I dag mener han som oppositionspolitiker ikke, »man som minister eller folketingsmedlem kan tage til Ukraine og overvære EM i fodbold officielt.«
De Konservative er ikke alene om at vise EM-form i slingrekurs: I 2008 kritiserede Søren Pind (V) daværende kulturminister Brian Mikkelsen, da han luftede tanken om at blive væk fra åbningsceremonien i Beijing. Nu opfordrer Søren Pind den nuværende regering til at vende EM-værterne ryggen. Og også SF, der i 2008 opfordrede til boykot, samtykker i dag stiltiende med regeringens holdning. Det er sigende, at opfordringen til at boykotte tilsyneladende er et privilegium, der tilfalder partier i opposition. Ord er dyrere, når man sidder i regering. Men det nærmer sig dobbeltmoral, når man som V og K foreslår at sende landets fodboldhold af sted uden et politisk mandat. Som daværende statsminister Anders Fogh Rasmussen sagde under OL-debatten i 2008:
»Så skubber man idrætsfolk foran sig uden officiel opbakning fra dét land, der har sendt dem afsted. Det savner fuldstændig mening«.
VK’s symbolpolitiske boykot forekommer i det hele taget som lidt af en gratis omgang, der har større indenrigspolitisk betydning, end den gør indtryk i Ukraine. Men det skal ikke være nogen undskyldning for regeringen til at vælge den billige løsning. Regeringens ræsonnement er, at det ikke gør nogen forskel, om en dansk kulturminister bliver væk fra EM. Det har den formentlig ret i. Men der er andre metoder at ytre sin kritik af det ukrainske styre på, og de metoder bør tages i brug. Alternativet til den tomme, symbolske, markering er ikke at gøre ingenting. I stedet for at true med sit fravær bør den danske regering hellere true med at blande sig. Ikke med en fadøl i hånden og en klaphat på hovedet; men via de relevante diplomatiske kanaler og muligheder for indflydelse.

