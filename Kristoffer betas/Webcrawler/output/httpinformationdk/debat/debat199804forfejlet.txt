Forfejlet angreb på lægekonsulenter



 Lægekonsulenter er ikke borgerfjendske. De arbejder loyalt i forhold til praksis for tildeling af førtidspension - dén er det til gengæld galt med
I  december 1997 underkendte landsretten en pensionsmyndigheds afgørelse i en pensionssag. Siden er advokater i dagspressen blevet citeret for at mene, at pensionsmyndighedernes egne læger i stribevis har tilsidesat speciallægers erklæringer om, hvor syge folk har været, og at landsretsdommen netop markerer, at denne fremgangsmåde er ulovlig.
Karen Jespersen har i en orientering til pensionsmyndighederne, den 28. januar 1998, indskærpet reglerne over for kommunerne. Således har hun fastslået, at speciallægerne ikke skal udtale sig om pensionsansøgerens pensionsberettigelse, og at det er pensionsmyndigheden, der har ansvaret for og træffer afgørelser om førtidspension.
Som læger ansat i kommunal/amtskommunal forvaltning og dermed med mange års erfaring fra tusindvis af førtidspensionsansøgninger, finder vi ikke, at kriterierne for tildeling af pension grundlæggende hverken fagligt eller menneskeligt er optimale.
I dag favoriseres klassiske veldefinerede biomedicinske sygdomme frem for følger af ressourcefattigdom - socialt, kulturelt, psykisk og fysisk.
Et skift fra det såkaldte 'erhvervsevnekriterium' til et 'funktionsevnekriterium', som foreslået i førtidspensionsudvalgets anden rapport fra maj 1996, lyder umiddelbart som en positiv ændring. Men efter at have nærlæst rapporten frygter vi, at den snævre biomedicinske teori vil blive fastholdt, når funktionsevnekriteriet skal forvaltes.
Funktionsevnekriteriet bør bygge på anvendt socialmedicinsk teori, hvor funktionsevne udtrykker borgerens evne til at kunne forsørge sig selv. Funktionsevnevurderingen, som principielt foretages i relation til al sociallovgivning, bør grundlæggende bygge på en bio-psyko-social sygdomsmodel, hvor helbred ikke blot forstås som 'egentlige' (bio)medicinske diagnoser, men helbredsbetingede ændringer af funktionsevnen, hvor man kan udelukke  behandlings-, revaliderings- og fleksjobsmuligheder. Udgifter i relation til et eventuelt handicap kunne dækkes over bistandsloven, som specifikke tilskud.
Vi er derfor ikke uenige i en kritisk holdning til pensionskriterierne, men uenige i den udvikling, landsretsdommen har medført med hensyn til kritik af sagsbehandlingen.
Efter vores erfaring er der ved at udvikle sig en myteagtig misforståelse og mistillid til lægekonsulenternes medvirken i pensionssager. En udvikling, som er præget af en grundlæggende aktiv og positiv holdning vedrørende borgernes retssikkerhed, men som samtidig er præget af ukendskab til den konkrete virkelighed i den daglige sagsbehandling i kommunerne, herunder lægekonsulenternes medvirken.
Lægekonsulenterne bliver beskrevet som "borgerfjendske", fordi de ikke altid blindt følger de mange forskellige speciallægers skøn.
Men er det virkeligheden? - eller er det måske modsat? (Se også dagens Apropos).
Grundlaget for den tværfaglige vurdering og indstilling, som socialrådgiver og lægekonsulent udfærdiger, består af en række elementer: Borgerens livshistorie, ressourcer og begrænsninger, selvopfattelse og motivation samt den samlede lægelige dokumentation. Den samlede indstilling fastlægger, hvordan borgeren kan sikres et forsørgelsesgrundlag.
Der kan for eksempel være tale om revalideringsforsøg, hvor det efter en periode vi-ser sig, at udøvelsen af et erhverv begrænses af de helbredsmæssige forhold.
Man ender måske der, hvor der ikke findes realistiske muligheder for videre revalidering. Herefter stopper eventuelle sygedagpenge, og borgeren mister sit forsørgelsesgrundlag, medmindre der kan tildeles en pension.
For ikke at udsætte borgeren for unødig belastning er det helt afgørende, at socialrådgiver og lægekonsulent har et indgående kendskab
til praksis for tildeling af pension.
Selv om de ikke har kompetencen til at tildele pensionen, skal de kunne rådgive borgeren om sandsynligheden for at kunne få en pension samtidig med, at de præciserer, at kompetencen til at tildele pensionen ligger et andet sted. Og hvilke konsekvenser et afslag får.
Denne rådgivning forudsætter en tværfaglig vurdering af erhvervsevnen, som naturligvis senere bliver pensionsmyndigheden bekendt.
Det er uklart, om socialministeren er enig i, at pensionsmyndigheden skal kende denne vurdering, når hun i en orientering til pensionsmyndighederne, den 28. januar skriver:
"Lægekonsulenten træffer ikke afgørelser og må ikke tilkendegive selvstændige synspunkter om, hvorvidt ansøgeren samlet set opfylder lovens betingelser for at få pension. I begrundelsen for afgørelsen om førtidspension kan der derfor ikke henvises til eventuelle synspunkter fra lægekonsulenten om pensionsberettigelse mv."
Hvis socialministeren mener, at lægekonsulenten ikke må foretage vurderinger af erhvervsevnen, som jo netop er en væsentlig forudsætning for at kunne lave aktiv sygedagpengeopfølgning og intensiv revalidering (regeringens erklærede mål); ja, da kan
socialforvaltningerne i virkelighedens Danmark ikke fungere. Hvis ikke lægekonsulenterens vurderinger må tilflyde pensionsmyndigheden, ja, så kan pensionsmyndigheden i virkelighedens Danmark ikke fungere.
I  sygedagpenge- og revalideringsforløb henholdsvis en pensionsafklaring er det ganske almindeligt, at lægekonsulenten skal vurdere flere speciallægeerklæringer, der ikke sjældent
konkluderer forskelligt vedrørende graden af erhvervsevnenedsættelse og pensionsgrad.
Erklæringerne bærer naturligt præg af, at det ikke er speciallægernes område at være løbende orienteret inden for pensionslovgivning og anden sociallovgivning, tilkendelsespraksis, bedømmelsesgrundlag, revalideringsmuligheder lokalt og så videre.
Det skal da også fremhæves, at mange speciallæger undlader at udtale sig om pensionsgraden; formentlig af samme grund.
Hvad der imidlertid er uomgængeligt for lægekonsulenten, er speciallægens beskrivelse af sygdommen, diagnose og prognose. Sådanne speciallægeerklæringer, hvor speciallægen udtaler sig om de forhold, pågældende har forstand på, er ikke blot hensigtsmæssige, men også nødvendige for, at en socialforvaltnings socialrådgiver og lægekonsulent kan handle.
Hvad der imidlertid ikke er hensigtsmæssigt og ganske unødvendigt, og som de fleste speciallæger ikke har forstand på, er udtalelser om graden af den pension, som borgeren er berettiget til.
At speciallægen udtaler sig om pensionsgraden uden at have kompetencen til at tildele den, gør det selvsagt uforståeligt for borgeren, hvis pensionsmyndigheden giver afslag på pension. Det vil ofte være demotiverende og hindrende for et videre frugtbart revalideringsforløb.
Vi er usikre på, om socialministeren er enig heri, når hun i ovennævnte orientering til pensionsmyndighederne præciserer, "at speciallægen alene skal beskrive de helbredsmæssige forhold, og at erklæringer i fremtiden under ingen omstændigheder må indeholde synspunkter om pensionsberettigelsen."
For selvfølgelig er det vigtigt, at speciallægen forholder sig til sygdomstilstandens prognose i borgerens nuværende erhverv og eventuelle skånebehov. Mange speciallæger gør det ikke i dag, men det kunne være utrolig givtigt for socialforvaltningens virke med borgeren.
Vi finder, at advokaterne og andre i dén grad retter skytset den forkerte vej i kritikken af lægekonsulenterne. Naturligvis må lægekonsulenterne med deres specialviden ofte vurdere erhvervsevnen anderledes end speciallægerne.
Vi tror ikke, at der er blevet behov for, at landsretten går ind i ret mange flere pensionsafgørelser. Vi er overbeviste om, at ankesystemet vil fange - og allerede fanger - uheldige procedurefejl og justerer primære pensionsafgørelser i henhold til praksis.
Noget der, som tidligere omtalt, formentlig er langt vigtigere i relation til de aktive advokater, borgere og folketingspolitikere, er, at visse tilstande (nedslidning, belastningssyndrom, træthedssyndrom, fibromyalgi, øresusen, piskesmældslæsion med videre), hvor der efter konkrete tiltag ikke findes revalideringsmuligheder, ikke vejer lige så tungt i pensionssammenhæng som klassiske medicinske tilstande som slidgigt og dissemineret sklerose, skizofreni med videre.
At dette er tilfældet, har intet med den faktiske erhvervsevne eller lægekonsulenterenes underkendelse af speciallægerne at gøre, men er udtryk for en praksis, som er fastsat af Den Sociale Ankestyrelse, og som har været støttet af skiftende regeringer.
Der er tale om, at der opereres med et meget snævert bio-medicinsk sygdomsbegreb, hvor der fokuseres på velafgrænsede diagnoser.
Ud fra socialmedicinsk teori kan der udmærket være tale om tilstande, som er fuldstændig erhvervshindrende.
Det er ikke lægekonsulenterne, der er 'borgerfjendske'. De arbejder loyalt i forhold til praksis, og skal inden for disse rammer være med til at skabe de bedste muligheder for borgeren.
Advokater, borgere, læger og andre, der mener, at pensionerne er for små, må rette skytset mod pensionsloven og specielt praksis, som fastlægges af Den Sociale Ankestyrelse og i sidste ende Folketinget. Det er der god grund til.
Claus Vinther Nielsen, Århus, er amtssocialoverlæge og ph. d.
Niels Michelsen, København, er professor, socialoverlæge og ph. d.
Begge er specialister i klinisk socialmedicin og medlemmer af bestyrelsen for Dansk Selskab for Samfundsmedicin
APROPOS - Hvem kan få pension og hvorfor?
Lidt forenklet: Man kan få en helbredsbetinget førtidspension, hvis erhvervsevnen er reduceret med mindst 50 procent som følge af varig sygdom, samt at der ikke er udsigt til effekt af behandling og spontan helbredelse, og at revalideringsmulighederne er udtømte. Det vil sige, hvis personen hverken ved erhvervsskift, arbejdspladsindretning eller uddannelse kan forsørge sig selv.
Der kan tildeles tre typer af helbredsbetinget førtidspension - en almindelig, en mellemste og en højeste.
Den Sociale Ankestyrelse har ved gennemgang af tusindvis af (anke)sager gennem flere årtier fastlagt en praksis for, hvad sygdom er i pensionslovens forstand, og hvor syg man skal være for at få højere eller mindre pension. Dog fastholder Ankestyrelsen, at der altid skal foretages en individuel vurdering.
Pensionsmyndighederne - kommuner og statsamter - betjener sig af blandt andet socialrådgivere og lægekonsulenter (ofte praktiserende læger), herunder i tiltagende omfang sociallæger, som er specialistuddannet i socialmedicinske forhold.
Disse fagpersoner indstiller i primærkommunens socialforvaltning til det lokale pensionstilkendelses-team, som ofte består af embedsmænd, men som også kan rumme politikere.
I statsamterne indstilles der til det stedlige revaliderings- og pensionsnævn. Der sidder demokratisk valgte lægfolk fra arbejdsmarkedsnævnet, kommuneforeningen og De Samvirkende Invalideorganisationer. Her er det således ganske almindelige engagerede mennesker, der på baggrund af indstillinger fra et sekretariat bestående af socialrådgivere, jurister og læger træffer afgørelse om førtidspension.
Vores erfaring er, at dette system kan fungere optimalt, hvis faglige kompetencer og beslutningskompetencer respekteres og adskilles. Men der er ofte tale om uhyre komplicerede forhold, hvori blandt andet hidtidig indtjening og for eksempel en husmors hjemmearbejde indgår i beregningerne.
Claus Vinther Nielsen og Niels Michelsen

