Opgøret med Marx trænger sig på
Er det, hvad Ritt er ude på? For dermed også at få ram på den borgerlige regering...


2. januar i år blev forskningsbibliotekar Morten Thing i anledning af Peter Øvigs bøger om Blekingegadebanden her i bladet spurgt, om dette opgør og selvopgør med venstrefløjens udskejelser i 1970'erne og -80'erne "ikke alt sammen er ret forældet i dag?" Venstrefløjsveteranen svarede:"Nej, det kan man ikke sige. Vi mangler jo stadig at udvikle en moderne socialisme, der tager højde for, at ressourcerne her på kloden er begrænsede og ikke uendelige, sådan som Marx forestillede sig for 160 år siden."Med så frie ord som næsten opdrives kan er i første omgang ikke andet at tilføje end et: Amen.Folks bekymring2. september 2006 blev de konservatives miljøordfører Chr. Wedell-Neergaard i anledning af klodens truende klimakatastrofe her i bladet bedt om en kommentar. Den nuværende klima- og energiminister Connie Hedegaards partifælle svarede:"Man kan nedsætte energiforbruget, man kan transportere sig mindre, man kan købe færre varer med stort energiindhold. Men alt det er jo også at reducere aktivitetsniveauet, og vi er ikke interesseret i, at økonomien som sådan bliver bremset op som følge af folks bekymring."Med så frie ord som overhovedet opdrives kan er i første omgang ikke andet at tilføje end: Chr. Wedell-Neergaard er marxist.Bekymrende overforbrug14. januar i år - med det udtrykkelige formål at genskabe forskel på venstrefløjen og de borgerlige og genrejse deres parti fra dets største valgnederlag i 100 år - bød socialdemokraterne Ritt Bjerregaard, Peter Aalbæk Jensen, Louise Høst, Jan Salling og Kasper Fogh Hansen velkommen til deres såkaldte Røde Skole med bl.a. denne erklæring:"Det, som gør politik svært, er den mangetydighed, som udgør det moderne liv. Det går godt med økonomien - forbruget vokser og vokser med den konsekvens, at forureningen og overforbruget også vokser og vokser."Med endnu et par frie ord tilbage er i første omgang ikke andet at tilføje end: Ritt og hendes røde lejesvende synes at have fat i den lange ende.Socialdemokraten FoghDet var første omgang. Anden omgang indledes med et citat fra et interview forleden på DR's P1 om Ritts med fleres opråb. Efter at have opremset alle de socialdemokratiske mærkesager, den borgerlige statsminister har snuppet og snupper for næsen af Helle Thorning-Schmidt, konstaterede intervieweren:"Nu er Anders Fogh Rasmussen blevet socialdemokrat. Det er der åbenbart ikke andre, der vil være. Hvorfor ikke?"Ja, det er jo et godt spørgsmål. Som politikerne plejer at sige, når de ikke véd, hvad de skal svare.Svaret er, at skal der fø-res marxistisk/socialdemokratisk politik, vil flertallet i dag hellere have Chr. Wedell-Neergaard/Anders Fogh Rasmussen til at føre den end Socialdemokraterne/LO.Hvilket igen hænger sammen med nu afdøde socialdemokrat og LO-formand Thomas Nielsens slutreplik i begyndelsen af 1980'erne:"Vi har sejret - ad helvede til. Godt."Hvormed han sigtede til sin forgæves kamp op gennem 70'erne for at få sit parti og sin fagbevægelse til at sætte økonomisk demokrati øverst på dagsordenen i stedet for de evige krav om løn- og forbrugsstigninger. (En kamp, som Information i parentes bemærket dengang var mere optaget af end blekingegadebande-voldsfantasterier og kapitallogiske opvisninger på venstrefløjen).Socialdemokratiet og fagbevægelsen havde selv været med til at befri proletariatet fra den nødvendighed af at have partibogen og fagforeningskontingentet i orden, der ellers var Chaplins eneste tilflugt fra samlebåndet. (I filmen Moderne Tider). Skulle frigørelsen fra samlebåndet m.v. ikke bare føre til en nyliberalistisk privatisering, individualisering og selvrealisering af alt og alle på alene det kapitalistiske global-markeds betingelser, måtte de forhenværende proletarer nagles til et - til frigørelsen svarende - kollektivt ansvar. For deres egne arbejdspladser, for virksomhedernes organisering, investeringer og produktion. Altså økonomisk demokrati.Thomas Nielsen tabte og i dag fører Anders Fogh Rasmussen ifølge folkeflertallet bedre socialdemokratisk politik end Helle Thorning-Schmidt og LO's Harald Børsting.Et tilbudDog, tilbage står Morten Things konstatering med en mindre omskrivning: Vi mangler stadig at udvikle en moderne økonomi og politik, der tager højde for, at ressourcerne her på kloden er begrænsede og ikke uendelige, sådan som Marx forestillede sig for 160 år siden.Alle tiders chance for Thorning og Børsting - plus de radikale, SF'erne og Enhedslisten. Pladsen for en moderne økonomi og politik, der tager højde for virkeligheden, står jo i dag stort set ubesat.Åben for enhver, der vil bryde med den borgerlige Chr. Wedell-Neergaard. Undskyld: med Karl Marx.Læs i øvrigt i dagens avis på side 6-7 forslaget til en grøn energiplan.
