Helle T var uendelig langt fra en ægte selfie
De rigtige selfies tages i alverdens ungdomsværelser. Forfaldsfortællingerne om de selvcentrerede unge bør vige for en hyldest til dokumentationen af jordens bedste mennesker: teenagere


 
	Jeg blev skabt oven på en vaskemaskine. Siddende i skrædderstilling, mens resten af huset sov, malede jeg billeder frem af mig selv i badeværelsesspejlet. I mine teenageår kunne jeg sidde sådan i timer og bare kigge på mit eget ansigt i skæret af et stearinlys. Skifte vinkler, rykke tættere på lyset, mere ind i mørket. Kinder ind. Alvor. Forbløffelse! Nydelse! Ked af det-hed, men på den flotte måde. Bedst var det, natten efter jeg havde været til fest. Så undersøgte jeg, hvad alle andre så og arbejdede på at forfine udtrykket.

	Sådan ja, dér var hun. Den rigtige Anna. Sådan foregik mine hemmelige selvstudier. Alkymi udi identitet.

	Jeg følte mig langtfra repræsenteret i den officielle version af mig. KLIK! Anna, 12 år, fanget siddende på en alt for lille campingstol foran et orange villatelt uden for Dubrovnik, i det øjeblik hvor tænderne glider ned i Nutella-laget.

	KLIK! Anna, 14 år, med blussende kinder fra varmen fra for mange voksne kroppe, et lettere desperat blik, presset ind imellem onkel Jan og onkel Jens til julefrokosten i den jyske familie.

	KLIK! Anna, 16 år, på stranden med håndklædet draperet for at skjule det hvalpefedt, der viste sig at være blivende, med håret klis-tret til panden og et blik, der viste, at kameraet var budbringeren, der skulle skydes for at have forbrudt sig mod den saltsandede uskyld.

	Jeg voksede op i en tid, hvor det var de andre, der holdt kameraet. Hvor magten over billedet lå hos de voksne. Det var et monopol, der ligesom det, der herskede i forhold til sengetidsbestemmelser og lommepengeregulering, ikke stod til at bryde. Jeg havde intet kamera, og da jeg fik et, manglede jeg både midler og tålmodighed til at fremkalde billederne. De, der havde ejerskab til produktionsmidlerne, kunne derfor uhæmmet tegne præcis det billede af mig, de ville, kalde det ’sødt’ og putte det i en lille plastiklomme, så eftertiden kunne konstatere, at jeg måtte være elsket meget blindt af mine forældre, for at det kunne falde i sødtkategorien.

	Så jeg misunder dagens teenagere. Jeg hylder dem for at have tilkæmpet sig den fotografiske definitionsmagt over sig selv. Og jeg synes, at de evige forfaldsfortællinger om deres selfievaner ikke alene er kedsommelige, men også blinde for den hårde kamp, det til enhver tid har været at få greb om sig selv: At smartphonens vendbare linse afløser badeværelsesspejlet, der tog over efter skovsøen. At de elektroniske filtre, der skal sløre det objektivt sande og uperfekte, bare afløser stearinlyset eller krusningerne på søens spejl. At det ved gud ikke er spor nyt, at vi kigger på os selv. At det er endnu ældre nyt, at vi slet ikke ønsker at se os selv utilsløret.

	Det nye er derimod, at verdens mest rørende væsner, teenagerne, dokumenterer sig selv til glæde for os andre og eftertiden præcis på den måde, der er mest præcis.

	Jeg stalker en teenager på Facebook. Det er en datter til en bekendt, og hendes billedunivers er mange millioner gange mere interessant, fordi det kun handler om hende, og fordi hun helt selv har skabt det. Side op og side ned scroller man gennem hendes forskellige eksperimenter udi selvversioner. De fortæller om pigen, der var glad for sit Little Mermaid-sengetøj; pigen, der ville prøve at være japaner med mangaøjenmakeup; pigen, der farvede sit hår sort og tog kutte på, men fandt goth for ukropslig og for tiden prøver sig frem i burlesk. KLIK! KLIK! KLIK! Al magt til dig!

	I 2013 blev ’selfie’ årets ord i Oxford Dictionary. Men dets betydning blev hurtigt ødelagt af en fjollet episode, hvor nogle folk, der i forvejen har så meget magt, at de rent logisk burde se lidt mere tyngede ud, tog et gruppebillede af sig selv. Men det var slet ikke en rigtig selfie, Helle Thorning tog. Hun holdt bare selv kameraet i stedet for at bede en anden om det. Og så blev det til selfie-gate, og så blev der skrevet en masse om det, og så vandt alle alligevel til sidst. Også jeg, som kunne skrive en klumme om det. Ellers kunne jeg jo ikke få et billede i avisen, præcis som jeg jo ser ud: På farten, men dog samlet, lettere forbløffet, måske endda lidt fransk, i den vinkel, hvor mit kindben popper kækt, men min dobbelthage ikke gør. Og grumset som ind i helvede. Dén Anna, ja, præcis.

Anna von Sperling er kulturredaktør.

