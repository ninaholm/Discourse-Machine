Eu-modstanden er overskuelig



 
	Valget til Europa-Parlamentet er blevet udråbt som den helt store valgsejr til EU-modstanderne. Men klap hesten – det er et alt for forsimplet billede.

	De EU-positive partier i Danmark fik trods alt omkring to tredjedel af stemmerne. Og blandt EU-kritikerne ønsker hverken Dansk Folkeparti eller Liberal Alliance, at Danmark helt skal forlade samarbejdet. Den egentlige hårde kerne af EU-modstand i Danmark er efterhånden en overskuelig størrelse.

	Over 60 procent stemte JA til patentdomstolen. Det er længe siden, at befolkningen så klart har sagt ja til noget, der har med EU at gøre. Også ude i Europa skal billedet af den frembrusende EU-modstand nuanceres: I Holland var der tilbagegang for modstanderne, i Spanien og Italien gik EU-venlige partier frem. Og i Østeuropa var der ikke mindst i Polen og de baltiske lande markant fremgang til EU-positive partier. Mange vælgere har her følt behov for at markere landenes europæiske tilhørsforhold i lyset af Ruslands fremfærd over for Ukraine.

	Det er rigtigt, at EU-modstanden i Frankrig og Storbritannien er markant styrket. Men heller ikke den EU-skepsis bør overdramatiseres: Mange mennesker har behov for at fordøje de store forandringer, EU har gennemløbet de sidste 10-15 år, som indførelsen af euro’en og udvidelsen af Unionen med mange nye medlemslande fra især Østeuropa.

	Samarbejdets vej

	Læren fra valget til Europa-Parlamentet 2014 bør være et mere nærværende EU-samarbejde: et styrket samarbejde om vækst og beskæftigelse for at få bugt med den alt for høje ungdomsarbejdsløshed i hele Europa.

	Især i Sydeuropa, hvor den mange steder ligger på over 50 procent. Ungdomsarbejdsløsheden udgør en tikkende social og menneskelig bombe.

	Der er også behov for at styrke demokratiet i EU. Med fælles europæiske folkeafstemninger – og en folkevalgt præsident i spidsen for samarbejdet. Det vil være det mest enkle og demokratiske, og så vil vi omsider få sat ansigt på det europæiske samarbejde.

	Ideen om Europa og en europæisk identitet er ældgammel. Men det meste af tiden har vi brugt på at bekrige hinanden.

	Det er kun i de seneste 50 år, at vi er gået samarbejdets vej. Med afsæt i EU som den moderne histories mest vellykkede fredsprojekt har vi oplevet en stabilitet og en økonomisk og social fremgang uden sidestykke.

	Opgaven i de kommende år bliver at rulle den proces videre.

Erik Boel, tidligere landsformand for Europabevægelsen

