’Der er brug for en samlet vision’
Den nuværende miljømæssige, sociale  og økonomiske krise skyldes grundlæggende fejl og skævheder i det økonomiske system. Derfor er der brug for  at formulere et mere fundamentalt og komplet alternativ, mener Mikkel Klinge Nielsen, som er tovholder på Projekt Bæredygtig Økonomi


 Flere ngo’er og græsrods- organisationer har for længst opgivet staten som samarbejdspartner. Grundproblemerne i den danske økonomi skal derfor løses via nye bæredygtige reformer fra uafhængige organisationer. Projekt Bæredygtig Økonomi er en af de organisationer, som arbejder med denne udfordring.
De ønsker at reformere det økonomiske system, så det kan bidrage til den økologiske bæredygtighed, sociale retfærdighed og økonomiske effektivitet.
»Vi kan tænke ud af boksen. Vi kan overskride det herskende paradigme. Det er det, der er nødvendigt nu — for den herskende mentalitet og den samfundsindretning, som det har afstedkommet, er jo skyld i den miljømæssige og sociale krise, vi har nu,« siger Mikkel Klinge Nielsen.
— Men hvordan kan I løse udfordringer som voksende arbejdsløshed og økonomisk krise, når politikerne ikke kan?
»Der er grænser for vækst, og der er grænser for ulighed — særligt i et demokrati. Det kan politikkerne godt se, men de gør ikke noget ved det. Pressen har efter min mening en del af skylden. Man siger, at pressen skal være vagthund, men det er den ikke ved at gøre politik til en overfladisk skyttegravskrig,« siger Mikkel Klinge Nielsen og understreger, at det, der er brug for i Folketinget, er politikere, som kan skabe syntese og tilsidesætter særinteresser.
Han mener, at for få af dem er interesseret i samfundets fælles bedste, derfor må andre, som har et andet overblik, tage en del af ansvaret. Dermed kommer civilsamfundet til at spille en større og mere afgørende rolle end tidligere.
Hvis det udelukkende var en krise, som ikke vedrørte resten af samfundet, ville dette ikke være tilfældet, men når en krise rammer hele samfundet, er det også hele samfundets ansvar at varetage løsningerne.
— Men kan jeres mål overhovedet realiseres uafhængigt af politikere? Er ngo’er og uafhængige organisationer ikke i sidste instans stadig afhængige af staten?
»Vi lever heldigvis i et demokrati, og den hurtigste vej — og vel også den eneste vej for os — til en bedre verden går derfor via Folketinget. Men ikke nødvendigvis til at begynde med. For hvis politikerne er spundet fast i de nuværende strukturer, og det ser unægtelig sådan ud, så må forandringen komme fra civilsamfundet.«
Fokus på uligheder
Mikkel Klinge Nielsen mener, at civilsamfundet må påtage sig en større del af ansvaret, og en stor del af initiativet om et mere bæredygtig og retfærdigt samfund må derfor komme nedefra.
Det er efter hans overbevisning den eneste måde, hvorpå det vil blive lettere for mindre organisationer at vinde udbredelse. Selv om det indledes som et uafhængigt projekt, er det noget, som staten vil få øjnene op for, så snart, de ser beviser for, at det virker.
— Hvad vil I konkret gøre for at hjælpe med at løse de store økonomiske udfordringer?
»Vi er nødt til at ændre det økonomiske system. Den nuværende miljømæssige og sociale krise skyldes i vid udstrækning grundlæggende fejl og skævheder i det system, vi har i dag. Derfor er der brug for en samlet vision for en bæredygtig og retfærdig økonomi.«
Mikkel Klinge Nielsen mener, at der hersker en grundlæggende ulighed i fordelingen af jord, kapital og arbejdskraft. Disse uligheder bliver forstærket af et monopolisering markedssystemet, hvor det er dem, der i forvejen har penge og jord, som kan blive ved med at profitere på det.
Derfor går deres reform-projekt ud på at lave en basisindkomst, hvor man beskatter jordrenten, og på denne måde gøre op med det nuværende økonomiske system.
o.

