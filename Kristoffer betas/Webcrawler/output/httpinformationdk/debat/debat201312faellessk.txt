Fællesskabet fordrer fælles vaner
I stedet for at lade Dansk Folkeparti bruge symbolerne til at slå muslimerne i hovedet med, skulle de andre partier bruge dem til at skabe fællesskab


 
	De sidste borgmesterkæder er netop blevet hængt om halsen på de sejrende. Og for mange var valgets største grin, da DF afgav magten i Hvidovre til fordel for medister og ribbenssteg, men der er ikke noget at grine af. Magtspillet i forstadskommunen tydeliggør en tendens i dansk politik: At DF giver den gas med billige symboler, der generer flest mulige, men partiet har ikke noget at bringe til bordet, når det virkelig gælder.

	Hvidovre har i evigheder været socialdemokratisk hjerteland og er en del af den berømte københavnske vestegn. Det er her i det røde bælte, at arbejderpartiet finder sin styrke, hvor den folkelige puls banker, og borgmestrene tilbage i 90’erne advarede om den fejlslagende integration, mens Nyrup prædikede stuerenhed i folketinget.

	Mens københavnerne flokkes om først R i 2005, SF i 2009 og endeligt Ø i 2013 er socialdemokraterne på vestegnen anderledes solide. Var en vestegnskommune faldet til DF ved kommunalvalget, havde nederlaget for S været værre, end da Venstre vandt Aarhus i 2001, eller da Konservative sejrede i Odense i 2005.

	På valgdagen blev DF så Hvidovres næststørste parti og sikrede derved flertal uden om venstrefløjen. Alligevel valgte DF at støtte den socialdemokratiske borgmester til gengæld for en viceborgmesterpost, et juletræ på torvet og ’traditionel dansk mad’ i kommunens institutioner.

	DF’s mærkesager i Hvidovre demonstrerer både partiets svaghed og styrke. DF lever af konfrontationerne mellem mainstream-Danmark og muslimerne. Derfor har partiet en interesse i at tale konflikterne op, nærmest ligegyldigt hvor perifere modsætningerne synes. DF gør intet for at skabe fællesskab, deres danskhed er så karikeret, at der ikke er plads til muslimer eller for den sags skyld en stor del af den hvide majoritet. Man profiterer ligesom de reaktionære imamer på afstanden mellem folk. Når Hizb ut-Tahrir mobber det danske mindretal i Egedalsvænge, så mobber DF et muslimsk mindretal et andet sted. I stedet for en åben positiv danskhed, som folk har lyst til at være en del af, skal muslimerne ifølge DF forsvinde eller tvinges til at konvertere til en negativt defineret danskhed, som ikke engang danskerne gider. Det er en fattig nationalfølelse, der kun eksisterer som en medisterpølse, man kan slå andre folk i hovedet med. Når DF endelig kommer i nærheden af magten, er det som hunden, der jager bilen. Man er impotent, og det ender med symbolpolitiske markeringer i småtingsafdelingen.

	Sådan ses det i Hvidovre, og sådan var det i 00’erne, hvor man var ophøjet uinteresseret i det lavpraktiske problemknuserarbejde. Det hele gik op i værdikamp, Kaj Munk-centre, Irakkrig som sonoffer for samarbejdspolitikken, burka-klædte dommere og andre ligegyldige pseudoproblemer. Man har hverken interessen for eller evnerne til at gøre noget ved problemerne.

	Omvendt har DF – som et af de få partier – forstået betydningen af kulturelle symboler. Det er ikke de principielle spørgsmål, der skaber friktion imellem danskerne og indvandrerne. Brudlinjen går på det helt små og lavpraktiske, såsom respekten for hinandens vaner og højtider, brugen af de fælles faciliteter såsom svømmehaller, maden i de fælles institutioner osv.

	Det er her de gamle og de nye danskere mødes, og her konflikterne opstår. Centrum-venstres meningsdannere føler sig for fine til den slags. De gider ikke høre om juletræer og andet pjat, og derved overlades debatten til yderfløjene i form af svinekøds-ekstremisterne i DF, eller dem der i misforstået tolerance helt opgiver de danske traditioner – hvorved de ironisk nok ender med at forstærke modsætningerne mellem flertallet og mindretallet yderligere.

	Men det er arrogant at ignorere danskernes ønske om at fastholde deres traditioner, og man gør ikke muslimerne en tjeneste ved at forsøge at skåne dem for dansk kultur. Deres børn vokser op i et kulturkristent land – i en familie hvor det er svært at lære denne kultur at kende. Det kan gøre dem kulturelt handicappede senere i tilværelsen, hvis ikke de har lært om danske højtider, sange, ritualer, mad og alt det andet, som danske børn får ind med modermælken. Især børn fra ressourcesvage familier har brug for stærke kulturbærende institutioner. Det værste, der kan ske for dem, er, at vi opløser danske madtraditioner, højtider, sprog og kulturelle byggesten i misforstået tolerance. I stedet for at lade DF bruge symbolerne til at slå muslimerne i hovedet med, skulle de andre partier bruge dem til at skabe fællesskab.

Niels Jespersen er cand.mag.

