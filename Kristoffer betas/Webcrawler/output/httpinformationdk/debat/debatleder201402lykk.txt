Lykketofts israelske krise
LEDER


 
	En redaktionssekretær på dagbladet Politiken demonstrerede subtil sans for humor med denne rubrik i gårsdagens papirudgave: »Lykketoft: Jeg fører ikke politik«.

	Rubrikken var en sammentrækning af Mogens Lykketofts kommentarer til det israelske udenrigsministeriums kritik af hans rejse i de palæstinensiske områder på Vestbredden, hvortil han var inviteret til ’et arbejdsbesøg’, der så kunne afvikles i Folketingets mødefri uge. Israelernes kalder Lykketofts rejse ’en diplomatisk krise’, fordi han som Folketingets formand ikke har mødtes med israelske politikere, sådan som protokollen fordrer. Hertil har Lykketoft svaret, at han på forhånd – rejsen blev planlagt allerede i Villy Søvndals periode som udenrigsminister – har forsøgt at få aftaler med Knessets formand, med næstformanden, ja med ’hvem som helst’ fra det israelske parlament. Men af grunde, der formentlig fortaber sig i gammel animositet, har det ikke været muligt at finde en ledig stund i en eneste af de 120 Knesset-medlemmers mødekalendere.

	Lykketoft tog ikke desto mindre af sted – ifølge vandrørene på trods af råd fra udenrigsministeriet om at blive hjemme – og har mødt palæstinensiske ledere i Ramallah, men ikke som planlagt i Gaza, idet israelerne meddelte, at Gaza er no go med en tilføjelse om, at hvis Lykketoft vil til landstriben, kan han rejse ind fra Egypten! Herhjemme har Israels tilbageblevne ven i Folketinget, Dansk Folkepartis Søren Espersen, kaldt Lykketofts rejse en ’skandale’ og ’skadelig for fredsprocessen’, som han sagde i TV2 News. Hvordan den absurditet lige hænger sammen, uddybede han ikke, og han blev heller ikke spurgt af mikrofonholderen. Men Espersen havde ret i, at Lykketoft ikke »har en høj stjerne i Israel«.

	Det har han ikke, fordi han som den eneste danske udenrigsminister siden 1948 har haft modet til konkret kritik af Israels brud på international lov – den fjerde Geneve-konvention – der ustraffet finder sted hver dag med den jødiske kolonisering af Vestbreddens besatte områder. Han brød med den diplomatiske etikettes floromvundne nonsens-sprog, da han kaldte Ariel Sharons valgsejr i februar 2001 for »dybt beklagelig«. Sidenhen lagde han ikke sordin på kritik af bosættelserne, udenretslige drab på palæstinensiske aktivister og senest vakte hans ’mindeord’ om Ariel Sharon som en »brutal militær leder« opsigt også i det israelske udenrigsministerium.

	Hvad Lykketoft gjorde i sine ni måneder som udenrigsminister, var at gå op imod dogmet om Israel som hævet over kritik, skærmet af ’holocaust-paraplyen’, massemordene i de nazistiske udryddelseslejre. Han forholdt sig til Israel som det var og er: Besættelsesmagt, kolonimagt og apartheid-stat med israelske arabere som anden klasse-borgere. Den attitude var ny for 13 år siden og fremkaldte diplomatiske kriser, også fordi den kom bag på israelerne. I deres optik var Danmark det lille solidariske land, hvis fiskerskippere i oktober 1943 sejlede flertallet af danske jøder til Sverige. En af jollerne er vistnok stadig udstillet i holocaust-museet Yad Vashem i Jerusalem.

	For Lykketoft kan det antages, at hans kritik også kom bag på ham selv, opvokset som han er i den socialdemokratiske bevægelse, der så Israels kollektive kibbutz-koncept som ’det ultimative socialdemokratiske eksperiment’. LO-foreningen ’Dakiv’, Danske Kibbutz Venner, sendte i årevis 1.500 unge til Israel, men i Lykketofts udenrigsminister-periode var tallet nede på 50, hvorpå foreningen lukkede og slukkede. Hvilket alt sammen er med til at forklare den ellers ret coole og vidende Søren Espersens hysteri, når Israel er på tapetet. Lykketofts politiske rejse (selvom han hævder det modsatte) er et af flere tegn på, at holocaust-paraplyen ikke i længden vil forblive opslået. Virkeligheden melder sig gradvist. John Kerry advarer israelerne mod en »stigende delegitimerings-kampagne«, hvis dannelse af en palæstinensisk stat fortsat blokeres. Danske Bank boykotter den israelske Bank Hapoalim, der opererer i de besatte områder. Også den nålestribede finans er bekymret for, at Israel lige om lidt får Sydafrika-status. Det er på tide, at de israelske ledere besinder sig.

