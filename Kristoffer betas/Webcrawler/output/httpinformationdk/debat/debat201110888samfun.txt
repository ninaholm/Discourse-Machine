8-8-8-samfund giver os stress
Selv om teknologi og globalisering gør det både muligt og nødvendigt at indrette samfundet fleksibelt, holder vi fast i industrisamfundets arbejdsrytme. Det giver stress, helbredsproblemer og lav produktivitet hos de 25 procent af os, der er B-mennesker
Selv om de fleste er sluppet væk fra samlebåndet, er vores hverdag indrettet, som om vi fortsat sad der.


 Jeg drømmer om et fleksibelt samfund, der understøtter forskellige familieformer, arbejdsformer og døgnrytmer. Men når jeg vågner, lever jeg i 8-16-samfundet.
Vores samfund er stadig indrettet på landbrugs- og industrisamfundets behov, til trods for at det reelt kun er 4 procent af danskerne, som i dag arbejder i landbruget og færre end 25 procent, der er har job som traditionel industriarbejder.
Vores samfund bygger altså på et paradigme fra før internettet og globaliseringen.
Udviklingen har også sat sine tydelige spor i familielivet.
I 1953 var der 700.000 husmødre i Danmark. De passede hus og børn, mens mændene gik på arbejde. I dag er der 37 forskellige versioner af familien, og både mænd og kvinder tager aktivt del i arbejdsmarkedet.
Hjemmefronten er ikke længere fast bemandet af det ene køn.
Verden er forandret, og vi er forandrede med den. Vi har brug for at finde en ny måde at indrette os på.
Det er utroligt, hvor meget livskvalitet og produktivitet, der går tabt, fordi vi har indrettet samfundet efter fortidens behov.
De voksende stressproblemer fortæller os, at der ikke er sammenhæng mellem de krav, der stilles til mennesket og de rammer, samfundet omvendt tilbyder os.
Hver dag er 35.000 danskere sygemeldt med stress. Stress koster årligt det danske samfund 55 milliarder kroner.
Der er ingen tvivl om, at en af de største stresskilder er ubalancen mellem arbejdsliv og privatliv.
Derfor har vi har brug for at nytænke de samfundsmæssige tidsrytmer, som arbejdsmarkedets parter har skabt.
8-8-8-modellen
Lad os kaste blikket tilbage i tiden for at forstå, hvad der har skabt nutidens samfund.
Arbejdsmarkedets parter er i høj grad arkitekterne bag den nuværende samfundsindretning.
I 1919 skabte de efter mange års kamp tidskonstruktionen: otte timers arbejde, otte timers fritid og otte timers søvn.
8-8-8-modellen og det kollektive arbejde, hvor alle havde ens arbejdstider, fast arbejdssted og samme arbejdsrytme passede perfekt til at optimere det industrielle arbejde.
Modellen er designet til industrisamfundet, hvor arbejderen solgte sine kropsbevægelser ved samlebåndet.
Der var klare grænser mellem arbejdstid og fritid, og ledelsen havde retten til at organisere og strukturere det synlige kropslige arbejde.
Tid er penge i det industrielle arbejde. Jo flere timer du arbejder, desto større bliver produktiviteten. Derfor måtte der ske en tidsdisciplinering af arbejdsstyrken. Eksempelvis lukkede man i 1950'erne porten på Helsingør Skibsværft ved arbejdstidens begyndelse. Hvis man kom for sent, blev man trukket i løn.
8-8-8-modellen har været en stor succes i kampen om tiden. Arbejdsgiverne fik deres (arbejds)tid, og lønmodtagerne fik deres (fri)tid.
Siden fulgte flere tidskampe, som da 100.000 demonstranter fra fagbevægelsen kæmpede for 40 timers arbejdsuge og tre ugers ferie d. 4. juli 1945.
I dag har vi fordoblet antallet af ferieuger, og spørgsmål om 12 minutters ekstra arbejde om dagen er nok til at sætte Danmark på den anden ende.
Forældet industrilogik
Arbejdsmarkedets parter skabte med succes rammerne for industriarbejdet. I dag er spørgsmålet, hvordan de kan være med til at skabe et mere fleksibelt arbejdsmarked.
Alle taler om vækst. Men vi bliver ikke mere produktive af at arbejde 12 minutter mere om dagen — det er forældet industriel logik at tænke sådan. Det gav mening for 36 år siden, hvor de materielle værdier i samfundet udgjorde 83 pct. af de samlede markedsværdier.
En undersøgelse fra Standard & Poors viste, at fordelingen i 2009 var ændret, så det blot var 19 pct., der kunne tilskrives materielle værdier, mens 81 pct. kunne tilskrives immaterielle aktiver.
Den samfundsmæssige værditilvækst skal altså findes i ideer, service, innovation, koncepter m.m. Det vil sige arbejde, som ikke længere afhænger af, hvor meget vi arbejder, men af hvor og hvornår vi arbejder.
Produktiviteten i vores samfund kan derfor øges ved, at mennesket arbejder i sin egen rytme, og det gør det mere og mere relevant at se på døgnrytmer.
Forskning viser, at 10-15 pct. af os er A-mennesker og 15-25 pct. er B-mennesker. Resten er let A eller let B.
A-mennesker er ofte vågne fra kl. 6-22 og har mest energi om morgenen og om formiddagen. B-mennesker har derimod mest energi om eftermiddagen og aftenen og kan eksempelvis være vågne fra kl. 9-01.
Desværre er samfundet stadig kun indrettet efter A-mennesker og 8-16-rytmen. Det gælder både børnehaver, skoler og arbejdspladser.
Problemet er, at 8-16-samfundet giver B-mennesker helbredsproblemer. Der er en tæt relation mellem døgnrytme og velbefindende. B-mennesker indtager generelt flere opkvikkende stimulanser såsom kaffe, nikotin og sukker for at tilpasse sig 8-16-samfundet.
Andre uheldige konsekvenser kan være brug af sovemedicin, alkohol samt en følelse af ikke at passe ind, hvilket kan medføre stress og stressrelaterede sygdomme. Eksempelvis har 31-40 årige B-mennesker en øget risiko for at udvikle en depression.
Op lille Hans
Vi har en forældet opfattelse af, hvad der er den rigtige døgnrytme. Moralske vendinger hylder morgenkulturen: »Morgenstund har guld i mund«, »Tidligt op og tidligt i seng — det er godt for en lille dreng«, »Mester Jakob, sover du?«, »Op, lille Hans«. Vendingerne kommer fra en tid, hvor samfundets borgere skulle socialiseres til at stå tidligt op og tjekke ind på fabrikkerne.
I en global og teknologisk verden har vi både brug for A-mennesker og B-mennesker. Vi kan efterhånden arbejde hvor som helst og når som helst. Der er et kæmpe uudnyttet produktivitetspotentiale i at skabe et fleksibelt samfund, der også understøtter B-mennesker.
Desværre har vi endnu ikke indset behovet, og derfor mistrives B-mennesker på arbejdsmarkedet, og hvert fjerde B-menneske kan ikke realisere deres fulde potentiale på jobbet på grund af mødetiderne, viser en undersøgelse som Analyse Danmark har foretaget for Ugebrevet A4.
Den verden, vi lever i, har aldrig været mere kompleks, og vi har brug for at udvikle det bestående samfund, så det tilbyder strukturer og rammer, der matcher de forskellige mennesker, som lever i det. Mennesket skal have en større bevægelsesfrihed både i relation til arbejdstider og åbningstider i børnehaver, skoler og resten af det omgivende samfund.
Brug fleksibiliteten
Der er sagt og skrevet meget om det fleksible samfund, hvor grænserne mellem arbejde og fritid udviskes, og hvor mennesket bruger nyvunden fleksibilitet til at arbejde mere.
Fleksibilitet forstås i denne sammenhæng som menneskets evne til at tilpasse sig arbejdets krav om fleksibilitet. Her går arbejdet forud for menneskets livskvalitet.
Det er ikke det, jeg mener, når jeg drømmer om et fleksibelt samfund. Jeg ønsker derimod et samfund, der forener livskvalitet og produktivitet. Globaliseringen og den teknologiske udvikling har skabt et mulighedsrum for selvvalgte arbejdstider og arbejdssteder.
Vi kan tilpasse arbejdet til privatlivet. Vi kan tilpasse arbejdet til vores døgnrytmer. Men det kræver selvfølgelig, at vi lærer at håndtere fleksibiliteten og sætte grænser.
Her ligger en kæmpe opgave for fagbevægelsen. Den har chancen for at blive bannerfører for det individuelle arbejds- og livsdesign, der matcher vores forskellige måder at leve og arbejde på.
Første skridt hen imod et mere fleksibelt samfund er, at vi accepterer hinandens forskellige ønsker til arbejdstider og arbejdssteder. Men vi kan ikke forandre os uden fællesskabet og kollektivets accept.
Fagbevægelsens opgave i det 21. århundrede bliver derfor at fokusere på både arbejdsvilkår og livsvilkår.
Jeg drømmer om et fleksibelt samfund, hvor mennesket kan arbejde og leve i dets egen rytme. Samfundets tidsmæssige strukturer er menneskeskabte og kan dermed forandres.
Gør børnehavernes åbningstider mere fleksible, så de tilpasses familiernes forskellige rytmer. F.eks. kan et nyt åbningsinterval fra kl. 9-20 indføres i hver fjerde institution. Lad nogle skoler starte klokken 10. Forskning viser, at det giver bedre indlæring, for stort set alle unge mennesker mellem 12 og 20 år er B-mennesker. Eksempelvis scorer elever højere karakter i prøver, der afholdes om eftermiddagen end i prøver om morgenen.
Giv medarbejderne selvvalgte arbejdstider. Gør det muligt for A-mennesker at møde kl. 7 og B-mennesker at møde efter kl. 10. Det kunne øge produktiviteten i virksomhederne, øge livskvaliteten, mindske sygefraværet samt mindske stress.
Camilla Kring er Ph.d. og Formand for B-samfundet

