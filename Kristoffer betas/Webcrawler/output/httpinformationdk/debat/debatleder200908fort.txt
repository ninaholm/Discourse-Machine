Fortidens amerikanske synder



OPGØRET om de mest sensitive dele af den amerikanske nationale sikkerhedspolitik synes endeløst. Torsdag bragte amerikanske medier historien om, at CIA i 2004 hyrede det kontroversielle private vagtselskab Blackwater til at udarbejde et program rettet mod at opspore og eliminere højtstående al-Qaeda-ledere i Pakistan. Programmet blev aldrig til noget, hvilket var CIA's interne begrundelse for, at Kongressen ikke blev orienteret. Det blev politikerne til gengæld i juni af CIA's nye chef, Leon Panetta, og ikke uventet er historien nu lækket til pressen. Og forargelsen er stor på begge sider af det ideologiske plankeværk.I liberale kredse lægger Blackwater-sagen endnu en sten til den betydelige bunke af ulovligheder, som Bush-Cheney-regeringen var ansvarlig for under dække af krigen mod terror. En privat, ulovlig krig, der uretmæssigt retfærdiggjorde brud på fundamentale borgerrettigheder, og som nu også inkluderer lejesoldater. Men vreden over historien var såmænd også betydelig i både efterretnings- og konservative kredse - en detalje som ikke nåede mange af de europæiske medier, der overtog New York Times' historie.De mener, at historien er blæst ud af proportioner, fordi CIA selv skrinlagde programmet, som »juridisk, politisk og diplomatisk umuligt at gennemføre«. At der med andre ord er tale om politisk forfølgelse af Bush-regeringen med CIA som syndebuk.KNAP var Blackwater-affæren bragt til torvs, før det igen gav sikkerhedspolitisk genlyd i cyberspace. Fredag afslørede magasinet Newsweek, at CIA under flere forhør af Abd al-Rahim al-Nashiri (al-Qaeda's tidligere leder i den persiske golf og hovedmanden bag selvmordsangrebet på den amerikanske destroyer USS Cole i 2000) i et hemmeligt fængsel gik langt ud over de lovlige grænser for forhør af fanger. Rapporten om misbruget offentliggøres i dag i New York som del af en retssag anlagt af borgerretsorganisationen ACLU.Al-Nashiri, der senere var en af de tre al-Qaeda ledere, som blev udsat for waterboarding, blev truet med henrettelse ved hjælp af både et håndvåben og et el-bor. Senere iscenesatte CIA en fingeret henrettelse i nabocellen. En intern undersøgelse blev senere iværksat; den ansvarlige afhøringsofficer modtog en reprimande og valgte at tage sin afsked. Den nye historie kommer i kølvandet på en tidligere rædselsrapport, der blev fremlagt for nogle måneder siden af New York Review of Books. Al-Nashiri er fortsat i amerikansk varetægt, i dag i Guantánamo Bay.DER ER næppe tvivl om, at det samlede billede af, hvad CIA har foretaget sig under afhøringer af de tungeste terrormistænkte, ikke lever op til internationale konventioner om beskyttelse af fanger. Reglerne er nu ændret, men spørgsmålet om, hvad man skal gøre ved fortidens synder, er langt fra besvaret. Præsident Barack Obama lagde ud med at afvise tankerne om en kommissionsundersøgelse, men presset for en juridisk undersøgelse har været stort især fra borgerrettighedsgrupper, men også fra dele af Det Demokratiske Partis venstrefløj, hvis kodeord eraccountability- nogen må være ansvarlig for det, der er foregået.Obama har nu definitivt lagt afgørelsen af sagen over til justitsminister Eric Holder, og beslutningen ventes med enorm spænding. Men der findes en vidtspredt nervøsitet blandt demokraterne over, at en sådan eksplosiv, betændt og hypersensitiv politisk sag vil tappe al energi fra indenrigspolitikken og f.eks. torpedere en sundhedsreform.Man fornemmer, at de indenrigspolitiske overvejelser vejer tungere for det store flertal af demokratiske politikere end de fundamentale og principielle overvejelser om det amerikanske demokrati.SAGEN ER imidlertid, at et retsopgør er realpolitisk umuligt.Hvorfor?Fordi ingen som bekendt står over loven. Mord og tortur er ulovligt for alle. I den strenge juridiske og logiske verden, der styrer et egentligt retsopgør, vil lyset derfor ikke kun rette sig imod de jurister, der lovliggjorde ulovlighederne, men også på CIA-agenterne og de ansvarlige politikere. Kun at undersøge juristernes gerninger ville svare til - uden nogen sammenligning i øvrigt - at retsforfølge nazitidens bureaukrater, men at lade de politisk ansvarlige og bødlerne slippe.Og ingen i hele Obamas regering, slet ikke præsidenten selv, ønsker en retssag mod en tidligere præsident og vicepræsident eller mod CIA. Det ville blive set som forfølgelse, være politisk selvmord og er realpolitisk umuligt. Derfor vil det være bedre at droppe ideen. Et 'halvt retsopgør', som juridiske kredse i Washington DC over for Information har ladet forstå, er under overvejelse, vil ende som politisk teater, og vil hverken tilfredsstille borgerrettighedsorganisationerne eller den republikanske opposition, men blot holde et væskende sår åbent.
