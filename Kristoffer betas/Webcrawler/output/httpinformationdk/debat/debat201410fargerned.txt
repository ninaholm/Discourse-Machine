Min far vil gerne dø, men han kan ikke få lov
Han kan få al den hjælp til at forlænge livet, han ønsker. Men han kan ikke få lov til at dø. Det er hans eneste ønske


 Dengang min far stadig kunne køre på sin el-scooter, kørte han af og til op på Christianshavns Vold og sad lidt på en bestemt bænk. Han boede lige ved siden af, i en ældrebolig, han kunne godt klare den tur. Jeg var med ham deroppe en dag. Jeg cyklede, han kørte på el-scooteren. Vi satte os ned. Gartnerne fra Vej og Park havde ikke været forbi længe – der hvor jeg sad, stak lange kviste fra hækken frem mellem bænkens rygstøtte, så man fik de bløde, grønne kviste i nakken og baghovedet. Men ikke ovre på min fars sædvanlige plads.
Han havde haft en køkkensaks med derop og klippet alle de kviste væk, som stak frem, der hvor han skulle sidde. Det var i sommer. Nu ligger han i sengen det meste af dagen.
Min far vil gerne dø, men han kan ikke få lov. Han kan få al den hjælp til at forlænge livet, han ønsker. Han kan få al den medicin, han vil. Han kan få noget for fordøjelsen. Han kan få noget mod svamp. Han kan få noget for energien og humøret og appetitten. Han kan få hjælpemidler gratis. Han kan få pleje og omsorg og støtte. Han har adgang til den ypperste ekspertise inden for smertelindring. Men han kan ikke få lov til at dø. Det er hans eneste ønske. Og ingen kan ikke få lov til at hjælpe ham. Det er et paradoks. Det er hans liv, men han bestemmer ikke over det.
Min far er terminalt syg, som det hedder. Han er ved at dø, men det går så langsomt, så langsomt. Han har kræft i knoglerne og sikkert også andre steder.
Han er invalideret og har stort talebesvær efter en blodprop i hjernen for to et halvt år siden. Han sover, så meget han kan få lov til, men hver anden time skal han på toilettet, og det tager en halv time hver gang, så han er udmattet, konfus og afkræftet.
Men ikke afkræftet nok, til at kroppen sætter helt ud. Det kan tage længe endnu, kan jeg forstå på sygeplejerskerne.
»På et tidspunkt vil jeg ikke leve længere,« sagde han for et par år siden.
Det var efter blodproppen. Han var invalideret, både fysisk og kommunikativt, og han vidste, at kræften på et tidspunkt ville tage fart. –
»Så vil jeg have, at det skal slutte,« sagde han.
»Ja,« svarede jeg. Selvfølgelig. Det var så let at sige dengang. Og det har været indlysende for mig hele tiden. Selvfølgelig skal man have lov til at dø, hvis det er det, man vil. Men det er ikke let at dø. Det er svært. Og man kan ikke få hjælp til det. Det er ikke lovligt at hjælpe andre til at dø.
»Hvad skal så jeg gøre,« spørger min far mig. »Hvad skal jeg gøre?«
»Jeg ved det ikke,« svarer jeg, igen og igen. »Du må vente. Vi må vente. Vente på, at kroppen giver op.«
Og det gør vi så. Han venter, og vi venter. Han er blevet flyttet til Hellerup, til et hospice. Hvis man er heldig, får man en plads her, mens man venter på at dø. Vi har været heldige.
Min far kan ikke få hjælp til at dø, men han kan få et trygt sted at vente. Vi er glade for, at han har fået den plads. Selvfølgelig er vi det.
For vi affinder os med situationen, ligesom han gør det. Vi har ikke noget valg. Vi venter. Min far venter. Hans krop er blevet hans fjende. Den makker ikke længere ret, den tjener ham ikke længere. Den har mistet sin funktion. Men den vil ikke slippe ham helt. Den lader ham blive hængende der, mellem liv og død. For lidt i live og for lidt død, eller for meget død og for meget i live.
Min far vil gerne dø, og jeg ville ønske, at han kunne få lov. Jeg ønsker heller ikke længere, at han skal leve videre, når han ikke selv vil – ikke engang for min skyld. Jeg kan ikke få det over mit hjerte at nægte ham hans eneste ønske. Eller rettere, det ville jeg ikke kunne, hvis jeg havde et valg. Men det har jeg ikke.
Han er dødeligt syg, kræften spiser ham op indefra, det er formentlig et spørgsmål om måneder, men han kan ikke få lov selv at sige stop nu, hvor alt er håbløst og meningsløst.
Den dag oppe på Christianshavns Vold brækkede jeg de mest irriterende kviste af på pladsen ved siden af. Så satte jeg mig ved siden af ham. Der sad vi lidt. Vi kiggede ud over vandet. Vi talte om, at vi burde have taget kaffe med. Jeg tænkte: Det gør vi næste gang. Men vi har ikke været der siden.
Min far vil gerne dø, og jeg kan ikke hjælpe ham. Hvem ejer livet? Det tænker jeg en del over for tiden.
Julie Top-Nørgaard er pædagogstuderende og skribent
Klummen er udtryk for skribentens egne holdninger

