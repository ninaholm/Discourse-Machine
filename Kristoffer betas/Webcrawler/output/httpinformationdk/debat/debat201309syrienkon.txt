Syrien-konflikten truer USA’s strategi om globalt lederskab
For USA kan Syrien-spørgsmålet ikke reduceres til, om man skal straffe regimet for brud på de folkeretlige principper. Det handler også om, at en optrappet konflikt i Mellemøsten kan få ødelæggende konsekvenser for de amerikanske ambitioner om at fastholde det globale lederskab


 
	USA’s præsident Obama befinder sig i et ægte dilemma. Hans retorik om røde linjer har gjort det svært at lukke øjnene for brutaliteten i Syrien. Hvis han ikke reagerer, kan det have ødelæggende konsekvenser for USA’s magt i det internationale politiske system. Vælger han derimod at holde sig i ro, kan resultatet meget vel blive det samme. I et sprængfarligt miljø som Mellemøsten kan konsekvenserne af en nålestiksoperation blive svære at kontrollere, og det vil kalde på endnu mere amerikansk engagement. Dermed kan USA få svært ved at sikre sin magt andre steder i verden.

	I januar 2012 præsenterede Obama og hans administration en central sikkerheds- og udenrigspolitisk strategi, Sustained US Global leadership in the 21st Century. Den underliggende præmis er, at USA skal forhindre, at der rundt om i verdens regioner opstår dominerende regionale magter som f.eks. Rusland i Europa og Sortehavsområdet, Kina eller Indien i Sydøstasien og Brasilien i Sydamerika.

	Det er ambitionen, at USA skal være til stede og balancere magten i de respektive regioner, en form for offshore balancing, for på den måde at sikre amerikanernes dominerende magtposition i verden.

	Det kommer tydeligst til udtryk i strategiens målsætninger om, at det geografiske fokus på Mellemøsten reduceres til fordel for et styrket fokus på Asien.

	Farvel til politimanden USA

	Ifølge strategien skal det amerikanske flyvevåben og søværn styrkes, ligesom det skal være slut med krige som dem, verden har været vidne til i Afghanistan og Irak. Ræsonnementet er, at verden er en anden i dag, end den var under Den Kolde Krig, hvor bipolariteten mellem USA og Sovjetunionen herskede. Og de tider, hvor USA tronede som enehersker i en unipolær amerikansk verdensorden, er også forbi.

	Der er en erkendelse af, at verden og det internationale politiske system i disse år er under forandring, og at flere stormagter, herunder Kina, vil komme til at spille en mere betydningsfuld rolle i det internationale samfund. Desuden er den amerikanske økonomi ikke gearet til at betale for lange og uhyre omkostningstunge krige på landjorden. Ressourcerne skal anvendes mere optimalt og klogt.

	Det betyder ikke, at USA ikke længere skal kunne udføre slagkraftige militære aktioner rundt om i verden – det kan og vil man netop fortsat kunne på grund af de strategiske ændringer. Den sikkerheds- og udenrigspolitiske strategiske omlægning betyder i stedet, at USA ikke som tidligere vil fare frem som verdens politibetjent og slå alle mulige og umulige regimer oven i hovedet med, hvad der er rigtigt, og hvad der er forkert.

	Obama-administrationens mellemøstpolitik igennem de seneste fem år er et eksempel på, at man har forsøgt at tage højde for det enkelte områdes særegne problemer frem for med vold og magt at gennemføre ideologisk-demokratiske regimeændringer. Strategien har været, at USA skulle være tilbageholdende og i højere grad lade det være op til de enkelte landes befolkninger at gennemføre politiske forandringer.

	Bundne ressourcer

	Det kan naturligvis diskuteres, om denne strategi har været fornuftig, for det meste af Mellemøsten er enormt rodet og urolig. Men at låse sig selv fast i regionen nu vil være en alvorlig udfordring for USA’s internationale ambitioner om at fastholde det globale lederskab.

	Obama-administrationen synes at frygte, at en militæraktion på en eller anden måde vil tvinge USA massivt tilbage i regionen. Til en rolle, som man i de seneste fem år har arbejdet så intenst for at komme ud af.

	Sker det, tvinges man til at anvende uforholdsmæssigt mange ressourcer i et område af verden, som i årene fremover vil få mindre og mindre betydning for USA. Ressourcetabet vil kunne udnyttes af de øvrige stormagter i det internationale politiske system. Kina vil kunne bruge situationen til at føre sig mere magtfuldt frem i Sydøstasien, samtidig med at kineserne qua deres princip om ikke at blande sig i andre landes interne forhold vil kunne udbygge deres netværk og samarbejdsrelationer og dermed øge deres magt i det internationale system.

	I Washington fylder Rusland også en del i bevidstheden. Siden Putins (gen)tiltrædelse som præsident har russerne forsøgt at skubbe til det globale amerikanske lederskab. Det pres fortsætter Rusland i Syrien-konflikten. Obama-administrationen finder det problematisk, at russerne så loyalt bakker op om Assad-regimet, og russernes modstand mod indgreb i Syrien i FN’s Sikkerhedsråd gør ikke ligefrem situationen nemmere for Obama. I Washington synes der dog ikke at være en frygt for, at russerne vil træde direkte ind på Assads side ved et amerikansk angreb, hvilket understøttes af de russiske meldinger om, at man ikke har interesse i en væbnet konflikt.

Worst case-scenariet for Obama-administrationen er dog, at USA ved en større militærkonflikt i Syrien vil blive så svækket, at det i fremtiden ikke vil være muligt at kunne balancere Kinas magtambitioner i det sydøstasiatiske område, Ruslands magtambitioner i Europa og Sortehavsområdet samt magtforholdene i Mellemøsten, så hverken Iran eller Saudi-Arabien bliver den dominerende magt.

	For USA kan Syrien-spørgsmålet derfor ikke reduceres til, om man skal straffe regimet for brud på de folkeretlige principper. Man er også nødt til at medtænke, hvordan USA vil kunne begrænse en mulig regional konflikt i Mellemøsten, som – hvis den eksploderer – kan få ødelæggende konsekvenser for de amerikanske ambitioner om at fastholde det globale lederskab.

Peter-Christian Brøndum er lektor i samfundsfag og historie ved Øregård Gymnasium. Han har sammen med Annegrethe Rasmussen skrevet bogen ’USAs udfordringer’, der udkom på forlaget Columbus sidste år

