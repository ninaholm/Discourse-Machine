Drop licensen
LEDER


 Antikveret! Der er intet logisk i medielicensen længere. Den tid, hvor den var et effektivt redskab til at skelne mellem brugere og ikkebrugere af Statsradiofoniens ydelser, er for længst forbi. I praksis kan alle i dag se, høre eller bruge DR’s tjenester. Alle bør derfor i udgangspunktet være med til at betale efter evne.
Licenssystemet med dets opkrævere, kontroller og girokort, som DR selv administrerer ved siden af den øvrige drift, er et dyrt og besværligt system. Frem for at give DR en frihed fra politisk indblanding, fører licensen i dag til en fremmedgørelse i befolkningen over for hele ideen om public service.
Især yngre medieforbrugere tager sig til hovedet: Licensen taber i sammenligning med alle de nye, smarte abonnementstjenester for digitalt indhold, som pibler frem alle steder.
Behovet for en fælles, samlende medievirksomhed i Danmark er så stort som nogensinde i en tid, hvor andre fællesskaber smuldrer. Vi har brug for DR, men netop derfor må licensen afskaffes. Der vil ikke være opbakning i befolkningen til et system, hvor alle betaler samme beløb til driften af DR – uanset hvor meget de tjener.
At licens opkræves løbende ved siden af alle vores øvrige bidrag til fællesskabet, tjener alene til at holde en evig kritik i gang om værdien af hele institutionen. Debat er godt, men overvej blot konsekvenserne af at lade landets øvrige store kulturinstitutioner finansiere på samme måde.
Angsten for politisk indblanding i et skattefinansieret DR er overdreven, men selvfølgelig ikke helt ubegrundet. Der har i adskillige år været eksempler på bestyrelsesmedlemmer, som ikke kendte grænserne for deres virke, og politikere som pressede ledelsen i DR. Men vil det være så meget værre, hvis DR kom på finansloven? En DR-ledelse skal altid kunne modstå pres.
På direktionsgangen i DR har det altid været et skræmmebillede mod skattefinansiering, at politikerne i en sen nattetime under finanslovsforhandlinger tilgodeser kræftpatienter på DR’s bekostning. Mon ikke et flerårigt forlig om DR’s økonomi og opgaver kunne skabe den nødvendige ro til mediehusets arbejde.
Det virkelige skræmmebillede for DR burde i stedet være det abonnementsfinansierede tag selv-bord. Det vil om muligt være endnu dyrere end licensopkrævning og slå alvorlige skår i ideen om, at DR er noget, vi er fælles om.

