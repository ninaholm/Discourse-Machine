Sult i Danmark



 EN GENNEMSNITLIG dansk familie bruger en fjerdedel af sit samlede budget på fritidsaktiviteter, ferierejser, fladskærme og forbrugsgoder, mens kun cirka 12 procent af budgettet sættes af til mad. Så selv om de fleste familier på fire nok har bemærket, at der skal langes tre hundredkronesedler mere over disken i supermarkedet hver måned, betyder det højst, at familien må spare en tur i zoo. 
De stigende fødevarepriser rammer imidlertid anderledes hårdt, når udgifterne til mad fylder hovedparten af ens budget. Det er tilfældet for mange familier, der lever på starthjælp og andre overførselsindkomster. 
I Københavns Kommune har man regnet på det og fundet frem til, at tre ud af fire københavnere på starthjælp lever under det, man i kommunen har fastsat som fattigdomsgrænsen. Det vil sige, at tre ud af fire ikke har råd til for eksempel at gå til tandlæge, købe medicin og spise tre måltider mad om dagen. Når Information onsdag kunne fortælle om en familie, der ikke har råd til at købe noget, der bare ligner ernæringsmæssigt korrekt mad til sine børn, er der altså langtfra tale om en enkeltstående historie.
EN NY UNDERSØGELSE viser, at hver anden danske familie i den laveste indkomstgruppe er bekymret over de stigende fødevarepriser. Og det har de god grund til at være, for en familie på fire skal til næste år bruge 4.000 kroner mere på mad - samtidig med at også energipriserne stiger. 
På trods af prisstigningerne på fødevarer og energi har husstande med mellem- og høje indkomster det seneste år fået flere penge til forbrug, mens husstande med lave indkomster i samme tidsrum har fået færre penge til rådighed. Det betyder, at skellet mellem de rigeste og de fattigste er voksende i Danmark. 
De stigende priser har fået en samlet opposition til at gentage kravet om at få både starthjælpen og kontanthjælpsloftet afskaffet, men man fornemmer en vis træthed. Oppositionspartierne ved nemlig godt, at de råber for døve øren, og at regeringen med flertal ved hjælp af Dansk Folkeparti ikke har tænkt sig hverken at afskaffe starthjælpen eller hæve de laveste ydelser. 
MEN ER DET rimeligt, at en del af befolkningen i Danmark ikke har råd til at købe, hvad en ernæringsekspert i Information kalder den absolut "skrabede model", når det gælder ernæringsmæssig korrekt kost? I gårsdagens Information sagde Dansk Folkepartis socialordfører, Christian H. Hansen, at "det selvfølgelig ikke er i orden, at nogen lever på den måde". 
Dansk Folkeparti har konsekvent hævdet, at det taler den lille mands sag, og at det er på folkets side mod eliten. Partiet er imidlertid ikke villig til at tage konsekvensen og afskaffe den lave starthjælp. Lige nu er det derfor deres stemmer, der sikrer, at de svageste danskere fastholdes i fattigdom. 
Jhh

