Intet forår for Palæstina

Hvis de almindelige palæstinensere skal have gavn af det arabiske forår, så skal EU lægge pres på Israel.


 For tiden ruller det frem med folkelige opstande og krav om demokrati og frihed i hele den arabiske verden.
Det har chokeret vores vestlige regeringer, der ellers havde vænnet sig til uduelige, men føjelige diktatorer, som kunne holde islamister nede og oliehanen åben. I øvrigt gik vi jo og troede, at arabere  læs: muslimer  ikke var disponeret for demokratisk tænkning.
Men da oprørene og demokratikravene nu er her, så er vi vist nok  efter lidt betænkningstid  mest tilhængere af udviklingen. De fleste steder i hvert fald. Mest der, hvor det er overstået, eller der hvor det er nemt. Tunesien og Egypten  det skulle da bare mangle. Men også i Libyen. Og lidt i Syrien. Og de andre steder, hvis det ikke bliver for bøvlet.
Men en nation er blevet helt overset: Har det palæstinensiske folk ikke samme legitime forventning om et liv i demokrati, frihed og suverænitet, som resten af araberne?
En luftbeskyttelse som den, libyerne får for tiden ville have lunet i mange palæstinensiske hjem for et par år siden, da den israelske hær slog sig løs i Gaza med mange hundrede dødsofre til følge. I dag ville en international anerkendelse af palæstinensernes stille oprør være på sin plads.
Palæstinenserne har døjet med uduelige og rivaliserende ledere fra Hamas og Fatah. Men nu har de folkelige protester med Egyptens mellemkomst fået de to parter til at indgå en forsoningsaftale, med blandt andet samlingsregering og kommende frie valg.
Israel blokerer
Det er oplagt, at næste skridt må være, at den nye regering kommer til forhandlingsbordet med Israel for at skabe en gensidig sikkerhed gennem en palæstinensisk stat og et anerkendt Israel inden for sine grænser fra 1949. Men Israel nægter.
De vil ikke forhandle med Hamas, som ikke har anerkendt Israel. Det er absurd. Israels regering består af partier, der før sidste israelske valg ikke ville anerkende en palæstinensisk stat. Man forhandler med sine fjender, ikke sine venner, alligevel afviste Israel også i mange år PLO som forhandlingspartner, men sluttede fred med dem til sidst.
Forhandlingerne kommer først i gang, når der er et tilstrækkeligt internationalt pres for det. Hvis vores genvågnede politiske idealer tilsiger os at bruge våben mod Gaddafi og true Syrien med sanktioner, så er det rimeligt at forvente et tydeligt politisk pres på Israel for at få dem til forhandling, med hvem palæstinenserne nu engang vælger.
Det må være en opgave for en aktivistisk dansk udenrigspolitik at få EU til at være den politiske kraft, der får det til at ske.
Ole Riisgaard er folketingskandidat for SF

