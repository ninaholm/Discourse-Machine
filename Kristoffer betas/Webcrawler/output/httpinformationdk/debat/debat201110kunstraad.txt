Kunstråd, ikke konsulentråd



 Instruktør Troels Christian Jakobsen har tilsyneladende haft en uheldig oplevelse, da han fik afslag fra Statens Kunstråds Scenekunstudvalg. Han beskriver 4. oktober, at han oplever, at man søger i blinde og ikke kan få at vide, hvorfor man har fået et afslag.
Det tager vi i scenekunstudvalget meget alvorligt, for vi lægger stor vægt på kommunikationen med ansøgerne og arbejder på flere fronter målrettet på at gøre systemet så åbent som muligt. Blandt andet ved at afholde åbne dialogmøder med miljøet.
Vi giver alle, der får afslag, en skriftlig begrundelse. Afslagene er ikke ens for alle, men heller ikke unikke. Vi har mange ansøgere, og det er ikke muligt at give hver af dem et detaljeret individuelt afslag. Men vi forstår godt, at man som ansøger kan have brug for at vide, hvad det mere præcist var, der gjorde, at man fik et afslag.
I scenekunstudvalget har vi derfor gennemført uddybende samtaler med dem, der har henvendt sig. Vi beklager, at denne mulighed ikke har været kommunikeret til Troels Christian Jakobsen. Han ønsker sig, at Kunstrådet fungerer mere i stil med Filminstituttets filmkonsulentordning. Det er vi af flere grunde helt uenige i.
Deltager ikke i kunsten
For det første giver alene ansøgerantallet i de to systemer meget forskellige vilkår for behandling af ansøgninger. Filmkonsulenterne modtager ca. 600 ansøgninger hvert år, mens vi i det samlede Kunstråd modtager over 7.500.
For det andet hviler filmkonsulentordningen på en meget individuel sagsbehandling, hvor konsulenterne blandt andet vælger et lille antal ansøgere ud, som de er i tæt dialog med omkring projekternes udvikling og realisering. Hos os ville sådan en ordning betyde, at vi som udvalg ikke alene skulle støtte projekter, men også deltage i udviklingen.
Men vi er hverken udpeget til at være teaterproducenter eller teaterdirektører. Hos os kan kunstnerne selv søge midler til frit at foretage de kunstneriske valg i et projekt, uden at en teaterchef eller producent kan blande sig i det kunstneriske. Armslængden mellem udvalget og de kunstnere, der søger, er derfor med til at sikre den kunstneriske frihed.
 
Rikke Juellund, formand, Statens Kunstråds Scenekunstudvalg

