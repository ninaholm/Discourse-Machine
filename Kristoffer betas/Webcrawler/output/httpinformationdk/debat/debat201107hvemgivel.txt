Hvem vil give de ledige et sikkerhedsnet ?

2012 kan blive et barsk år for ledige, der rammer loftet for de tilladte to år på dagpenge.


 Efteråret 2012 kan blive et slemt mareridt for 2.784 chauffører, lagerarbejdere, sømænd, bude og skraldemænd. De risikerer, at de må sælge hus, bil og andre værdier, fordi det er slut med dagpenge. Og fordi ingen hjælper med en ny uddannelse.
Sagen er den, at perioden, hvor ledige kan få dagpenge, nu højst er to år. Og det får fuld effekt fra 1. juli 2012 næste år. Nu viser friske beregninger fra 3F's a-kasse, at det kan ramme 1.185 ledige på transportområdet allerede pr. 1. juli 2012. Fra august til december 2012 udløber dagpengene for yderligere 1.599. De er ledige nu. Og hvis de ikke kan få et fast arbejde i løbet af det næste år, er det slut med sikkerhed under økonomien.
Regeringen har, med beskæftigelsesminister Inger Støjberg i spidsen, fjernet deres dagpenge. Det er sket, selv om Danmark står midt i en af de værste kriser, landet har været ramt af. Ministeren har ganske vist sagt, at man kan få kontanthjælp, når man ikke længere har ret til dagpenge i mere end to år. Men det betyder unægteligt, at hus og andre værdier skal sælges, før kommunen åbner kassen. Og der er intet at hente, hvis man er gift, og ægtefællen tjener penge.
Imens er problemet med at finde sig et nyt job ikke blevet mindre. Der bliver fortsat flere og flere ledige. Mange sendes i jobtræning og aktivering, så reelle job forsvinder.
Hvem har råd til det?
Dansk økonomi er stadig i krise. Og regeringen, med Inger Støjberg i spidsen, har skåret dybt, når det gælder muligheden for at få et nyt job. Det gælder ikke mindst på netop transportområdet. Her siger kommune efter kommune stop, når chauffører og andre ledige medlemmer beder om hjælp til omskoling, der kan give et nyt job. Det skyldes, at regeringen har indført loft på 3.500 kroner pr. uge for de kurser, ledige har ret til. De fleste kurser på transportområdet er dyrere.
Men ledige har dog lov at framelde dagpenge, imens de er på kursus. For de må gerne selv betale. Der er bare den hage, at det ofte koster 4.000 til 6.000 kroner pr. uge. Det er prisen for et kursus, hvis man for eksempel vil have certifikat til kran eller stort kørekort, så nye job kan søges. Men hvem har råd til det, når man har været på dagpenge i over et år?
Uret tikker. Køen af ledige vokser. Og uanset hvem, der bliver statsminister, når valget kommer, ja, så skal der findes en løsning. Alt andet er umenneskeligt og groft uforsvarligt.

