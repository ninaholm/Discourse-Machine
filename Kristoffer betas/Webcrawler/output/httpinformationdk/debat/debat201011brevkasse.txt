Brevkassen: Jeg er blevet økofanatiker
Læserne spørger, og Informations skribenter svarer - så godt de nu kan


 Lene
København V
Det begyndte egentlig med, at jeg købte økologisk mælk og økolgiske gulerødder, de var jo billige. Men efterhånden som jeg blev færdig med studierne, fik fast job og barn, greb det om sig med økologien, og i dag er alt er økologi. Alt! Hvis der ikke er økologisk broccoli på hylderne, så lader jeg være med at købe det. Hvis oksekødet ikke er økologisk, så må det blive kødfri dag. Nå ja, tænkte jeg i begyndelsen, det er jo livskvalitet og godt for dyrene. Men efterhånden er det blevet sygt. Jeg er begyndt at tænke på uøkologiske madvarer som giftige og farlige. Jeg er endda holdt op med at spise i kantinen, og min dreng får ikke længere lov til at spise hos venner, medmindre det er hos andre ’økologiske familier’. Det værste er, at jeg ikke ved, hvordan det her er sket. Jeg ser mig selv som rimelig uneurotisk og har altid haft mottoet ’alt med måde’, og lige pludselig ser jeg kun gift, når jeg ser en konventionelt dyrket agurk. Det er jo sygt. Hvad er der sket? Og hvad skal jeg gøre?
Svar I:
Nu kan man jo humoristisk mene, at dit tvangsagtige forhold til det økologiske er en besættelse i en god sags tjeneste. Hvis vi skal redde vor gamle klode, er den eneste udvej måske at anskaffe sig et forhold til madvarerne tæt på det neurotiske. For det kan det jo godt minde om, hvad du beskriver, en neurose i klassisk defineret forstand. Tilstanden svarer lidt til barndommens periodiske overbevisning om, at bussemanden kom og tog ens far og mor, hvis man trådte på flisestregerne, indtil der altid kom én og skubbede, så man alligevel jokkede, og bussemanden til gengæld udeblev. 
En lettere ’økologisk’ neurose lyder det som, hvor du jo selv kan konstatere og beskrive dit problem. At det er et problem, synes jeg er rigtigt at sige, når du således på-tvinger dine omgivelser tvangstanken om at alt uøkologisk er giftigt, og din dreng ikke mere må spise ude. Rent faktisk er det jo også noget vås, at det uøkologiske er giftigt og omvendt. Forleden hørte jeg, at man i USA kan få økologiske cigaretter. De skal vel ved siden af økologistemplet også påstemples de sædvanlige dødstrusler. Det er da i hvert fald komisk. 
Var alt uøkologisk giftigt, ville der for resten være temmelig affolket i Brugsen og Netto. Prøv at overliste dig selv og se grundigt efter, om du ikke uanset nidkærheden på det senere har sat noget til livs uden den økologiske garanti, og uden du er sygnet hen. Eller tag et rask tag i dig selv, køb en uøkologisk agurk og gnav løs. Forsøg på den måde at genoprette balancen mellem det ideale og det rimelige. Du kunne jo også glæde din dreng og opsøge den stedlige pølsevogn. Det er ikke videre festligt, men man dør ikke af det. 
Hvordan det er sket? Ja, hvordan skete det med fortovsflisestregerne dengang? Man gejler sig vel op til en tvangstanke, og den kan trives og udvikle sig til det neurotiske, såfremt der ikke er nogen til at sætte én på plads eller sig imod. Du skriver ikke, hvordan dine omgivelser reagerer, eller hvorfor de ikke reagerer Det har måske sine grunde ... Tænk over det. 
Sidder du helt fast, bør du tale med en sagkyndig, for det er jo ikke holdbart i længden. 
Georg Metz 
Svar II:
Du er blevet ramt af den økologiske syge. Symptomerne er, at man selv udvikler sig til en giftig grøntsag. Økologi er både godt og rigtigt, men det vigtigste ved mad er velsmag og at nyde i godt selskab. Det lyder, som om du har glemt nydelsen og måltidets menneskelige element i din jagt på renhed. I min sundhedshåndbog er det langt mere usundt end sprøjtede grøntsager. Og så er der jo det lumske med gift, at du får den ind i din krop, uanset hvad du gør. Så du har ligesom to valgmuligheder: Indtag med glæde lidt gift eller find en anden planet. Lykkes planetplanen ikke, så er den bedste kur mod et så voldsomt anfald af økologisk syge at tage på tvangsindkøbstur og købe giftige lavprisvarer. Lidl og Aldi kan anbefales. Det kan virke hårdt, men der er ingen vej udenom. De gode ekstra kroner du sparer, ved indkøb af ægte lavprisgift, kunne du jo så passende bruge på noget rigtig giftigt som et par nye sko eller en tur ud at rejse. 
Lise Richter

