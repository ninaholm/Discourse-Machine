Finansskat kan fylde de offentlige kasser
Kan en skat på finansielle transaktioner forhindre en ny krise?


 Indførelse af en skat på finansielle transaktioner udgør ikke i sig selv nogen sikkerhed mod en ny finanskrise. Det vil være endnu vigtigere, at bobler i økonomien, særligt bolig- og ejendomsbobler, ikke får lov at udvikle sig. De frit galopperende boligprisstigninger var drivkraften bag finanskrisen.
Alligevel er en klogt designet skat på finansielle transaktioner en god idé af mindst to grunde. Den ene er afgiftens adfærdsregulerende virkning. Handlen med afledte finansielle instrumenter er i tiåret 1998-2008 steget fra godt to gange det globale BNP til 12 gange. En dramatisk vækst, der er helt løsrevet fra den reale økonomi. En afgift kan tage toppen af spekulationen og være første skridt mod et mere grundlæggende opgør med finansielle transaktioner, som ikke tilfører samfundet værdi, men tværtimod kan virke destabiliserende.
Den anden grund er skatteindtægten. De offentlige kasser mangler indtægter. Budgetunderskuddene kan ikke fjernes alene med besparelser. Samtidig er der brug for midler til investeringsopgaver, f.eks. på energi- og transportområdet. En skat på finansielle transaktioner vil have mindre skadelige virkninger på økonomien i den øjeblikkelige lavkonjunktur end skatter, der f.eks. rammer forbruget.
Skræmmekampagne
Der skydes med de store lobbykanoner for at forhindre indførelsen af den finansielle transaktionsskat. Der bruges klassiske skræmmemidler som frygten for tab af arbejdspladser og lavere pensionsydelser til en ’gennemsnitlig LO-arbejder’. De fremførte tal er så meget ude af proportioner, at de fleste bør kunne gennemskue det. Man skulle tro, at politikere med lang erfaring, som f.eks. Margrethe Vestager, havde hørt sangen om tab af arbejdspladser og vækst så mange gange, at en vis immunitet var opnået.
Truslen om flytning af handel til andre verdensdele er stærkt overdrevet. Transaktionsskatten er så marginal, at størrelsen af andre omkostninger, f.eks. kurtager og spreads, bliver mere afgørende. Desuden er det ikke svært at designe skatten, så handelspladsens geografiske placering er uden betydning. Man behøver blot at gøre både køber og sælger ansvarlig for, at skatten bliver betalt.
Men selvfølgelig får en sådan skat en marginal negativ indflydelse på pensionsopsparingen — men det må være at foretrække i den nuværende situation. Vil vi dæmpe det offentlige underskud, kan vi ikke undgå også at dæmpe det private opsparingsoverskud.
 
Lars Pehrson er adm. direktør i Merkur Andelskasse

