En billigere version af ægteskabet

Det borgerlige flertal i Folketinget mener desværre, at mennesker, der lever sammen med én af samme køn, udlever blot en parodi på det sande ægteskab - det mellem mand og kvinde. Arkiv

Da jeg i 1995 ringede til Københavns Kommune for at anmode om at få lov til at indgå et registreret partnerskab, spurgte den venlige dame ved den anden ende af røret, om jeg vidste, at et registreret partnerskab var en ordning for to mennesker af samme køn. Da jeg noget forundret over dette spørgsmål svarede, at det var mig fuldt ud bevidst, begrundede den venlige dame hendes spørgsmål med følgende udsagn: "Der er nemlig en del, der tror, at det registrerede partnerskab er en billigere version af ægteskabet."På sin vis havde den venlige dame fra Københavns Kommune ret. Det registrerede partnerskab er, hvad navnet jo også antyder, et forsøg på at give homoseksuelle par en bid af den kage, som de heteroseksuelle par får tilbudt i sin helhed: nemlig ægteskabet. Homoseksuelle par får tilbudt nogle - men langt fra alle - de privilegier, der er forbundet med ægteskabet. Også selve navnet er kærlighedsløst og uhåndterligt. Skulle jeg f.eks. gå rundt og præsentere kvinden i mit liv som 'min registrerede partner'?Det er derfor ikke så mærkeligt, at over halvdelen af Københavns byrådsmedlemmer, der som en del af hvervet også tjener som giftefogeder, har valgt at kalde homoseksuelle par, der lader sig registrere, for rette ægtefolk. Men det er heller ikke så mærkeligt, at det borgerlige flertal i Folketinget ikke vil høre tale om en lovændring, så vi får det kønsneutrale ægteskab, der ville afskaffe denne tåbelige forskelsbehandling mellem homoseksuelle og heteroseksuelle par og det selv om både Norge og Sverige er gået forud med et godt eksempel.Udlever en parodiDen borgerlige regering og endnu mere dens støtteparti, Dansk Folkeparti, har nemlig det som mærkesag at forhindre ligestilling mellem homoseksuelle og heteroseksuelle. Mest markant er her Søren Krarup, der i et læserbrev i Jyllands-Posten fra den 31. marts skrev, at "to af samme køn leger mand og kone. To af samme køn leger ægteskab".Bevares, regeringspartierne ville måske ikke udtale sig så brutalt nedladende som Søren Krarup, der ikke gør noget for at skjule sin foragt for homoseksuelle. Men reelt set mener man det samme: Mennesker, der som mig lever sammen med en af samme køn, udlever blot en parodi på det sande ægteskab, det mellem mand og kvinde. Vi er nemlig for regeringspartierne forkerte på det seksuelle område, og det har man så et stærkt behov for at signalisere til hele samfundet.Accept af homoseksuelle er noget, som regeringen kræver af landets muslimer, mens man selv naturligvis er fritaget fra at leve op til dette krav.
