Træer kan redde Afrika
Økologi opnås nærmest per automatik i Afrika, for der er ikke råd til kemi. Men skal landbruget også være bæredygtigt, skal der tænkes nyt. Alt peger på, at træbeplantning er vidundermidlet


 
	Information er nu noget særligt. Hvilken anden dansk avis ville præsentere en forside med overskriften: »Er økologi vejen frem for Afrikas bønder?«. Ikke desto mindre leverede Information denne kioskbasker den 30. april og brugte tilmed en dobbeltside på emnet.

	Økologi, måske ikke i den certificerede udgave, er jo egentlig det, millioner af småbrug i u-landene allerede bedriver, for der er helt enkelt ikke råd til andet. Til gengæld er landbruget uhyggeligt mange steder ikke bæredygtigt, så måske skulle vinklingen have været bæredygtighed i stedet for økologi.

	Mange landbrugsforskere tænker – trods artiklens noget skeptiske bemærkninger – i netop disse baner: økologisk, økonomisk overkommeligt og selvbærende. De taler for, at udviklingsbistanden skal sættes i agerskovbrug, træer i landbruget. I sin bog Living with the Trees of Life fra 2012, beskriver den britiske forsker Roger Leakey, hvordan man med træplantning kan skabe en ordentlig tilværelse for fattige landboere i u-lande, forøge fødevareproduktionen, bidrage til at begrænse udpiningen af jorden i troperne og hjælpe områderne med at dæmpe og tilpasse sig til klimaforandringerne. Det er vigtige komponenter, når man betænker den liste af aktuelle og kommende problemer, Informations artikel ridser op for verdens fødevareforsyning.

	Stadig mere udpint jord

	Lad os som onsdagens artikel tage udgangspunkt i begrebet ’afgrødekløften’, der betegner den kendsgerning, at en given afgrødesort giver 10 ton per acre på veldrevne store landbrug og bare et ton hos småbønder i Østafrika. En grundforklaring er forskellen på kapital, i-landenes bønder kan forny jordens frugtbarhed og beskytte afgrøderne mod sygdomme og insekter.

	Da det lille familielandbrug i Afrika ikke kan sikre jordens ydeevne, giver den udpinte jord et ringe udbytte. Dermed opstår en nedadgående spiral, for de små udbytter kræver, at man dyrker jorden mere og mere intensivt og inddrager marginaljord, der så også slides ned. Man har beregnet, at 38 procent af verdens landbrugsarealer er af denne udpinte type. Og nedbrydningen af dem fortsætter.

	Træer som vidundermiddel

	Men bl.a. det danskstøttede forskningscenter World Agroforestry Centre (ICRAF), hvor Leakey tidligere var forskningschef, har en plan. Endda en plan, der har vist sig at virke. Den bygger på, at træer i landbruget kan genoprette nedslidningen ved at berige jorden med nødvendige gødningsstoffer og muld og i sig selv bidrage med værdifulde afgrøder som nødder, frugter, foder til husdyr og brænde. Og det er ikke blot et luftigt postulat: Træer af bl.a. akaciefamilien binder faktisk luftens kvælstof i rødder, grene og blade og bidrager derfor med et af de mest savnede kemikalier til den udpinte jord.

	Og det giver pote: Der er eksempler på, at majs dyrket mellem kvælstofafgrøder giver 4-5 ton per acre, og dermed er afgrødekløften kraftigt formindsket. Træafgrøder holder på muldlagets fugtighed, skyggen dæmper planternes udtørring. Under den grusomme tørke- periode i Malawi for en halv snes år siden så jeg forskellen mellem åbne markers brune majsplanter og de grønne stykker mellem træer hos agerskovbrugerne.

	Træer og buske har yderligere den fordel, at de oplagrer CO2, hvilket bidrager til at dæmpe drivhusgasserne. Der er de seneste 20 år foregået et imponerende stort stykke arbejde med at finde frem til træer med de egenskaber, der efterspørges lokalt i mange egne af u-landsverdenen.

	Opskriften på succes har en række elementer, f.eks. at plante hurtigvoksende træer på brakland og ikke bare lade jorden hvile uopdyrket, som det er almindelig praksis i Afrika, hvis der overhovedet er jord til det. Efter to år er jorden fornyet betragteligt. Udbyttet af markerne vokser efter brakperioden, og der kan frigives jord til andre afgrøder, som kan give indtægter på markedet og ikke bare mad i gryderne hjemme. Det er også givende at plante træer på markerne med frugt og nødder og dyrke sine sædvanlige afgrøder ind imellem. Træerne står ikke i vejen. Et overskud af nødder og frugt kan bearbejdes lokalt og skabe arbejdspladser.

	Mere end majs

	Måske lyder ovenstående som en uopnåelig idealverden, men det bygger på realiteter mange steder i Afrika, Asien og Latinamerika. Tanken om et stærkere indslag af økologisk/bæredygtigt landbrug er ikke grebet ud af luften. Et velbeskrevet eksempel kan ses i Cameroun. Her blev landboerne i en egn spurgt, hvad de gerne ville have bistand til for at skabe en bedre fremtid. Bønderne så faktisk bagud og talte om dengang, deres daglige kost var mere sammensat og ikke kun baseret på få afgrøder som majs og kassava. Dengang da deres bedsteforældre gik i skoven og høstede frugter og nødder til husholdningen og til landsbymarkedet. Skoven var fældet nu, tilværelsen fattigere.

	På 15 år blev lokalområdet udviklet, så småbønder fik muligheder for at plante træer på deres jord. De kom fra små planteskoler oprettet lokalt med de bedst ydende traditionelle træer og nye krydsninger. Indsatsen har involveret 10.000 landbohusholdninger i 500 landsbyer, og et af de mere bemærkelsesværdige resultater er, at fraflytningen mod byerne er stærkt dæmpet her, fordi lokale unge nu kan se beskæftigelsesmuligheder uden for landbruget.

	I dag støtter Danida ikke direkte den slags satsninger. Pengene kanaliseres ikke via projekter, men gives som anonyme bidrag til u-landenes budgetter. Det er ærgerligt.

	Til gengæld har en række private organisationer og de nye store private fonde fået øjnene op for potentialet. Det samme har private giganter som Unilever, der står stærkt i margarinebranchen og på meget anstændig vis støtter nye nøddeolier hos småbønder i f.eks. Ghana. De er som regel økologiske – og de er i hvert fald bæredygtige.

Ebbe Schiøler er tidligere chefkonsulent i Danida

