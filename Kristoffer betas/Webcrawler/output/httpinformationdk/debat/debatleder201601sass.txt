Sass’ sandheder
LEDER


 Det lyder som en simpel løsning på det mest komplicerede spørgsmål i Europas nyere historie. Hvorfor ikke bare samle samtlige flygtninge i lejre i lande som Libyen og Algeriet? Hvorfor ikke lade dem arbejde og uddanne sig i disse lejre? Ja, hvorfor ikke fikse det europæiske flygtningeproblem, før flygtningene kommer til Europa?
Det er Socialdemokraternes gruppeformand, Henrik Sass Larsen, der i går lancerede løsningen på flygtningekrisen fra forsiden af Jyllands-Posten, hvorfra han samtidig luftede ideen om, at det fremover skal være op til hvert enkelt land selv at afgøre det antal flygtninge, det ønsker at modtage.
Læs også: Leder: Ægte socialdemokrat
»Hvis folk alligevel kommer spontant herop, skal de pænt følges derhen (til lejrene, red.) igen,« udtalte Henrik Sass Larsen.
Top, lød svaret fra Dansk Folkepartis formand, Kristian Thulesen Dahl, der straks foreslog, at de to partier i forening allerede i denne uge ophøjer Henrik Sass Larsens visdomsord til retningsgivende lovforslag i Folketinget.
Henrik Sass Larsen har ret i, at der bør gøres en ekstraordinær indsats for at modtage og håndtere flygtningene ved EU’s ydre grænser, så de ikke fremover skal drive rundt mellem de ansvarsforflygtigende europæiske lande.
Læs også: Leder: Overstramning
Men hvordan i alverden forestiller Henrik Sass Larsen sig, at lande som Algeriet og særligt Libyen, der i forvejen står i problemer til halsen, på egen hånd skulle være i stand til at håndtere flygtningekrisen? Det giver Socialdemokraterne ingen svar på.
Henrik Sass Larsen føler sig også hævet over spørgsmålet om, hvad Europa stiller op med de hundredtusindvis af flygtninge, der allerede har krydset de europæiske grænser. Foreløbig er det kun lykkedes at fordele 272 af de 160.000 flygtninge, som EU har sat sig som mål at fordele mellem medlemslandene.
Forleden varslede EU-Kommissionens formand, Jean Claude-Juncker, et nyt fordelingssystem. Det er på høje tid, og vi må håbe, at de øvrige medlemslande viser en større ansvarlighed end det, vi i øjeblikket ser fra den danske regering og de danske socialdemokrater.
Henrik Sass Larsens patentløsning forekommer så virkelighedsfjern, at han umuligt selv kan tro på den. Men måske handler forslagene mest af alt om at fremstå som partiet med den strammeste udlændingepolitik. At det er lykkedes, vidner Dansk Folkepartis spontane hyldest om.

