Stop spekulation i vedvarende energi

Ingen vedvarende energi- form kan stå alene, især ikke vindmøllerne, men man kan nå langt.


 I serien om Systemkrisen præsenteres CO2 som den næste spekulationsboble. For finansmanden Peter Wendt vil spekulation i sol og vind gøre verden mindre kedelig, mens forfatteren George Monbiot har gennemskuet, at de internationale energiselskabers lobbyarbejde har undergravet kvotepolitikken, hvorfor de risikofrit kan bygge masser af kulkraftværker. Kvotepolitikken har med andre ord spillet fallit og dermed Kyoto-protokolen, som bygger på kvoter. Ti år efter vedtagelsen fungerer den ikke. Den er en fejlkonstruktion og blevet en del af systemkrisen.
Vi ejer alle solen og vinden, som naturligvis skal anvendes indenfor de samme almennyttige selskabsformer, som i generationer, når det gælder vand, kraftvarme, fjernvarme og distribution af el, har tjent den danske befolkning på bedste måde og sikret billig og stabil forsyning. Den løsning kan man ikke komme udenom.
Accepten af de store vindmøller er også afgørende. Udbygningen er for vigtig til, at folk på landet ser sig nødsaget til at protestere og indsamle underskrifter for at lukke af for vindmøllerne. Tro ikke, at man klapper i hænderne på grund af den sparede CO2. Tro heller ikke, at de kommunalt valgte med glæde lægger sig ud med deres vælgere for at skaffe byggetilladelser til investorer udefra. 
Oven i det hele koster det private ejerskab allerede samfundet og forbrugerne dyrt. Kapitalisering af grunde, skrotningsmøller og spekulation gør vind-el op til 50 procent dyrere end ved almennyttigt ejerskab. 
Alligevel er spekulation i vindkraft grundprincippet i det energipolitiske forlig fra februar 2008. Ihærdigt lobbyarbejde holdt porten åben for tilfældige projektudviklere. Derfor er det overraskende, at Information ikke har fået det synspunkt med, at en af århundredets største samfundsopgaver naturligvis skal løses af befolkningen. 
Kvotehandel og fokusering på forrentning er jo ikke det almindelige indenfor samfundets infrastruktur. Kan privatpersoner således spekulere i afkast ved at drive skole, et vandværk eller varmeforsyningen? Nej, det kan de ikke, uanset hvilken politiske ideologi, man bekender sig til. Hvorfor i alverden skal det så gælde for vedvarende energi, som vi skal have befolkningen til at arbejde for og ikke imod.
Ingen vedvarende energi- form kan stå alene, især ikke vindmøllerne. De skal ind i samkøring med biomasse, geothermi og solenergi. Der er gode forbilleder i Thisted kommune, på Samsø og Ærø. Det er udkantsområder, hvor man ved egne kræfter og uden spekulationskapital har gennemført meget store investeringer i fremtidens energiinfrastruktur, som vi stolt kan vise frem på Klimatopmødet i 2009. Når man kan nå næsten 100 procent vedvarende energiforsyning de nævnte steder, så kan man det overalt i Danmark. 

