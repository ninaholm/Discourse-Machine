Drop aftalen med Goldman Sachs



 
	Jeg stiller mig som socialdemokrat fuldstændig uforstående over for Bjarne Corydons (S) aftale om salget af DONG til Goldman Sachs, som netop er blevet godkendt af EU-Kommissionen.

	Med salget lægger vi en stor del af Danmarks forsyningsmæssige infrastruktur i hænderne på en stor finanskoncern, hvis virke vi bedst kender som spekulativ og risikabel.

	Goldman Sachs har fået en udstrakt magt med mulighed for at nedlægge veto i spørgsmål om, hvem der skal være direktør for selskabet og lignende. Jeg havde ikke forventet bedre af bestyrelsesformand Fritz Schur, der siden sin udnævnelse, har været en meget ringe styrmand for DONG. Men at Corydon ikke har protesteret over aftalen, undrer mig meget.

	Goldman Sachs var en af hovedarkitekterne bag finanskrisen, både på det amerikanske boligmarked såvel som i Grækenland, hvor banken var med til at skjule landets sande økonomiske tilstand, og dermed bringe den fælleseuropæiske valuta på kanten af kollaps.

	Lige nu udspiller der sig en stor sag i USA, hvor Goldman Sachs har medvirket til at drive aluminiumpriserne kunstigt op. Tilmed er det blevet afsløret, at virksomheden foretager investeringer fra skattely i Luxemburg.

	Vi mangler en forklaring

	Der tegner sig et klart, men dystert billede af en investor, hvis troværdige interesse i udviklingen af Danmarks energinet vi kan sætte alvorligt spørgsmålstegn ved. Goldman Sachs er karakteriseret ved en særlig kompromisløshed, hvor man tilsidesætter etikken og i nogle tilfælde loven, for at nå sine mål om en stadig stigende omsætning.

	Jeg mangler stadig at høre det gode argument for, hvorfor en privatisering af DONG er en god idé. Hvis Corydon ligger inde med det, synes jeg, han bør komme på banen. At selskabet mangler penge til at fremtidssikre sin strategi, er efter min mening ikke et tilstrækkeligt argument for et frasalg.

	Corydon burde i stedet arbejde for, at staten selv leverer et kapitalindskud, for så samtidig at sikre, at driften af DONG foregår i borgernes interesse. Børsnoterede virksomheder er drevet af kortsigtet profit, og har ikke et langsigtet strategisk perspektiv om at skabe værdi for samfundet. Corydon bør rive aftalen med Goldman Sachs i stykker.

Camilla Schwalbe, DSU-formand

