Hykleri og teatertorden



 
	Uden fortilfælde i nyere historie blev et officielt fly med Bolivias demokratisk valgte præsident Evo Morales og flere højtstående ministre ombord tirsdag nægtet at flyve gennem luftrummet over Frankrig og Portugal. Den angivelige årsag skulle være, at Morales havde inviteret en blind passager, den amerikanske whistleblower Edward Snowden, med på rejsen hjem fra energikonference i Moskva. Flyet måtte nødlande i Wien, efter at brændstoffet næsten var sluppet op. Onsdag fik bolivianerne lov til at flyve videre, men kun fordi Østrig, Frankrig og Portugal vurderede, at Snowden nok ikke var om bord alligevel.Denne episode vil blive husket i lang tid i et Latinamerika, hvor amerikansk og europæisk kolonialisme og imperialisme stadig kan få folk og politikere op at stå. At det skulle lykkes for Obama-regeringen at overtale socialisten François Hollande til at tvinge socialisten Evo Morales’ fly ned i Wien, vil latinamerikanerne ydermere se som en beskæmmende ydmygelse af et andet lands statsoverhoved. Morales har god grund til at være indigneret.

	Den amerikanske regerings klodsede forsøg på at lægge pres på andre lande for at få udleveret Snowden er ikke særligt overraskende. Det er der masser af fortilfælde på.

	I denne omgang har vicepræsident Joe Biden åbent truet Ecuador med økonomiske repressalier, dersom landet skulle tilbyde Snowden politisk asyl. Det fik Ecuadors præsident Correa til at trække i land. Herefter virker olierige Venezuela og mineralrige Bolivia som de mest oplagte værtslande for den unge amerikaner, der nægter at tage mundkurv på, og som er villig til at risikere liv og lemmer for at tale supermagten midt imod i en sag af enorm principiel betydning for amerikanere såvel som borgere verden over.

	Affæren om Snowden og hans afsløringer rejser nemlig fundamentale spørgsmål om forholdet mellem individet og staten.

	Er det i demokratiske samfund legitimt at skænke sikkerhedstjenester ubegrænset ret og kapacitet til at overvåge borgerne, uden at de samtidig holdes underrettet om udspioneringens karakter og omfang? Jo mere udbredt denne overvågning er blevet i kraft af teknologiske nyvindinger, desto mere har myndighederne søgt at sløre deres aktiviteter ved at klassificere alt mellem himmel og jord. Og i bestræbelsen på at holde det stedse voksende overvågningsuhyre skjult for en uanende offentlighed har højtstående myndighedspersoner i USA ustraffet løjet over for Kongressen.Det er denne ondartede dynamiske proces, som Snowden og The Guardian har lagt frem for offentligheden, og som den unge modige mand nu skal straffes for. Jo, alle forstår, at han har overtrådt en forpligtelse til at holde tæt og derfor har forbrudt sig mod amerikansk lov, men at han skulle være en farlig spion – som USA lader antyde – er på kanten af det latterlige.

	I Rusland, Kina og andre mere eller mindre autoritære stater er borgerne godt bekendt med denne dynamik. I Europa ynder regeringer at henvise til fortidens synder – fascismen og kommunismen – som noget passé, mens man i den aktuelle Snowden-affære udtrykker forargelse over USA’s snagen i millioner af europæeres e-mails og telefonsamtaler. Som om europæiske sikkerhedstjenester ikke gør præcist det samme som NSA mod deres egne befolkninger.

	Men nu er tyskernes og franskmændenes indignerede kritik af NSA’s overvågning blevet blotlagt som skinbarligt hykleri og politisk teatertorden. Snowden søgte i denne uge om politisk asyl i 11 europæiske lande, hvor regeringerne begejstret har scoret politiske pointer mod USA ved hjælp af hans afsløringer. Men da det kom til stykket, turde ingen af dem tirre supermagten. Frankrig valgte at dikke med halen over for USA’s diktat og hindre Bolivias leder i at flyve hjem.Det uundgåelige spørgsmål her er, om ikke politisk asyl har mistet sin betydning, når populistiske demokratier som Bolivia og Venezuela er de eneste, der – måske, måske ikke – tør tilbyde Snowden beskyttelse mod en international klapjagt. Der var engang, hvor asyl blev anset for at være en naturlig menneskeret. Det er øjensynligt ikke gældende længere. Selv FN er klatret ned ad stigen. Under et besøg i Island kritiserede generalsekretær Ban Ki-moon whistlebloweren for at have »misbrugt« sin ret til håndtere hemmelige digitale data.

