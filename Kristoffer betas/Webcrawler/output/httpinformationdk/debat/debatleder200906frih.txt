Frihed (eller: I = P x A x T)



 Fik De læst tirsdagsavisen? Stof til eftertanke må man sige. På side 8-9 temaet 'Har vi brug for en global tobarnspolitik?' På side 7 artiklen 'Kamp om naturressourcer fører til blodige sammenstød i Peru'. Og på side 11 teksten 'Shell indgår forlig med Nigerias Ogoni-folk'.
Tre artikler, der handler om det samme: Retten til frihed. I befolkningstemaet talte fagfolk om relevansen af en global tobarnspolitik af hensyn til bæredygtigheden. Friheden til at få det antal børn man vil - i Kina som i Danmark - går ikke nødvendigvis i spænd med fordringen om at bremse menneskehedens belastning af klimaet. I artiklen fra Peru drejede det sig om regnskovsindianeres kamp med olie-, tømmer- og biobrændstofselskaber om friheden til at anvende regnskovens værdier: Indianerne vil fastholde friheden til at leve i, af og med skoven - selskaberne vil have friheden til at tilfredsstille internationale kunders behov for brændstof til bilerne og møbler til stuerne. Historien fra Nigeria handlede om Shells mangeårige, forurenende olieudvinding i Niger-deltaet, som har berøvet befolkningen friheden til et rent miljø til fordel for selskabets frihed til at berige sig og servicere olieforbrugere og bilejere. "En økologisk krig" er konflikten blevet kaldt.
På hver deres måde fortæller de tre artikler historien om det, der er ved at blive vor tids afgørende eksistentielle dilemma og udfordring: Kan det på en stedse mere belastet klode lade sig gøre at opretholde fordringen om stadigt udvidede frihedsrettigheder og stadigt ekspanderende vækst? Kan de ni mia., som i 2050 vil befolke kloden, opnå eller bevare en tilværelse, der er økonomisk og materielt sikret på et niveau som dagens vestlige forbrugers? Kan det lade sig gøre at sikre friheden for peruvianske regnskovsindianere og nigerianske deltabeboere på samme tid som for europæiske og amerikanske bilister?
'Alle mennesker er født frie og lige i værdighed og rettigheder,' hedder det i FN's Menneskerettighedserklæring. Som præciserer: 'Enhver har ret til en sådan levefod, som er tilstrækkelig til hans og hans families sundhed og velvære.' Erklæringen er fra 1948, fra før verden og dens klima gik af lave. Formuleret i dag kunne eksistens-imperativet sættes på formlen: I = P x A x T, hvor I er virkningen af menneskelig aktivitet på miljøet, P er befolkningsstørrelsen, A er indkomsten pr. person i f.eks. dollar, og T er miljøpåvirkningen pr. anvendt dollar. I dag er udgangspunktet for f.eks. de globale klimaforhandlinger, at I i form af global CO2-udledning skal reduceres med op til 85 pct. i 2050, dvs. i en verden hvor P ifølge gældende fremskrivninger vil være 33 pct. forøget. Hvis I på ligningens venstre side skal gøres 85 pct. mindre, alt imens P på højre side bliver 33 pct. større, skal der ske noget aldeles dramatisk med A og/eller T. Mange, mange mennesker skal til at tjene meget mindre, eller også skal miljøeffekten af hver dollar, dvs. af vores produktion og forbrug, gøres ufattelig meget mindre. Den britiske regerings bæredygtighedskommission har i rapporten Prosperity without growth beregnet, at T skal reduceres med ni pct. om året frem til 2050, hvis befolkningen vokser til ni mia., og alle samtidig skal sikres en indkomst som dagens europæer. Ni pct. årlig miljøeffektivisering 40 år i træk er langt, langt hinsides, hvad menneskeheden med al sin teknologiske snilde nogensinde før har præsteret. 
En nøgtern vurdering peger derfor på, at der må ske noget med befolkningsstørrelsen - retten til at få børn som man vil - eller med den økonomiske vækst. Det vil ske helt af sig selv, omend på dramatisk og tragisk vis, hvis I'et får lov at passe sig selv. For så vil accelererende klimakatastrofer automatisk reducere både befolkningstal og økonomisk vækst. 40 østater står til at forsvinde, 200 mio. mennesker vil blive drevet på flugt, hedder det f.eks. i en dagsaktuel rapport fra CARE International, UN University og Columbia University.
Rarere var det, hvis der kunne skabes balance i tingene i en velordnet proces. Altså hvis befolkningen via beslutninger og planlægning kunne mindskes, og/eller økonomiens vækst kunne standses. Og det i Europa og USA snarere end i Afrika og Sydamerika. For det er i den rige verden, at ligningen er ude af balance. Det er primært hos os, der er for mange mennesker og for høj vækst.
Man hører stemmer råbe 'tvang' og 'fascisme' ved udsigten til sådanne indgreb i friheden. Den franske filosof André Gorz advarede faktisk helt tilbage i 1975 mod 'økofascismen' som uhyggeligt fremtidsperspektiv, hvis ikke den økologiske udfordring i tide blev håndteret på demokratisk og begavet vis. Forhåbentlig er verden ikke dér endnu og kommer der heller ikke. Men forudsætningen er, at man evner en mere nuanceret refleksion over frihedsbegrebet og Menneskerettighedserklæringen. Hvor mange er egentlig 'alle' mennesker i erklæringen, og hvad forstår vi ved 'tilstrækkelig' levefod? Eller i frihedsterminologien: Frihed for hvem? Frihed til hvad? Eller fra hvad? 	jsn

