Store omstillinger koster
Det vides ikke, om Ida Auken vil sige ligeud, at affaldssortering koster – eller om hun ender i samme situation som ministerkollegaen Pia Olsen Dyhr, der måtte afvise den roadpricing, hun selv har været varm fortaler for


 
	I skrivende stund, mandag morgen, har fanden endnu ikke fået sko på, men det har til gengæld det utrættelige Ritzaus Bureau. Som udsender et ’telegram’ med bl.a. dette indhold: »Vi sorterer gerne vores affald: Hvis det ikke koster os noget. Det viser den mest omfattende undersøgelse nogensinde, foretaget for Dansk Affaldsforening af analysevirksomheden DARE2. 85 procent af danskerne vil således gerne sortere deres affald i flere fraktioner, og 77 procent mener, vi skal sortere mere, end vi gør. Undersøgelsen kommer netop, som miljøminister Ida Auken (SF) mandag formiddag præsenterer regeringens nye ressourcestrategi. Den lægger op til mere ambitiøse mål på affaldsområdet, som fremover skal ses som genanvendelige ressourcer. (...)

	»Det er glædeligt, at der er en enorm opbakning til at sortere, som er baseret på tilliden til et velfungerende affaldssystem,« siger direktør Jacob H. Simonsen fra Dansk Affaldsforening. Til gengæld viser undersøgelsen også, at befolkningens velvilje i høj grad bygger på, at sorteringen skal gøre gavn, og så skal det være nemt. Men især må det ikke koste ekstra. (...)

	»Her er den største udfordring for miljøministeren, for det bliver meget svært for ikke at sige umuligt at lave en stor omstilling af vores affaldssystem, uden at det koster mere,« siger Simonsen.

	»Det kræver en kæmpeinvestering i første omgang. Derfor burde miljøministeren også sige ligeud, at vi går den her vej, fordi det er det ansvarlige i det lange løb. Men her og nu vil det koste noget, siger han.««

	Tvivlsom tale

	Stadig i skrivende stund vides ikke, om Ida Auken om nogle timer så siger ligeud, at det er umuligt at lave en stor omstilling, uden at det koster noget. Da hendes regerings hidtidige tre hovedmålsætninger har været for det første økonomisk vækst, for det andet økonomisk vækst og først som det tredje økonomisk vækst, er det måske lidt tvivlsomt, om hun siger det så tydeligt.

	Aukens situation minder om de regerings-, folketings- og folkeflertalsomstændigheder, hendes ministerkollega og partifælle, transportminister Pia Olsen Dyhr, befandt sig i for et par uger siden, da den regeringsnedsatte Trængselskommisson nedkom med sin betænkning, og et af kommis-sionsmedlemmerne, chefkonsulent i Concito Susanne Krawack, her i avisen gav især kommissionens sammensætning skylden for dens dårlige arbejde. For selv hvis der iværksættes initiativer for op til 42 mia. kroner til at nedbringe trængslen i København, vil CO2-udledningen fra trafikken ifølge kommissionens egne beregninger alligevel ikke blive nedsat. Udledningen vil tværtimod være øget med cirka én procent i 2025! Kommissionen har kun gjort arbejdet halvt, når den laver forslag til at udbygge kollektiv trafik og cykelinfrastruktur, men ikke sørger for at begrænse biltrafikken. Man er nødt til at gøre begge dele, hvis man skal trængslen til livs og reducere CO2-udledningen, mente sekretariatsleder i Det Økologiske Råd, Christian Ege. Sådan som Ida Auken i dag ifølge den sagkyndige Jacob H. Simonsen er nødt til at sige, at det altså koster noget (økonomisk vækst i forbruget af naturens materielle goder), hvis man virkelig vil den store omstilling.

	Og Susanne Krawack afleverede sammen med syv andre af Trængselskommissionens 28 medlemmer en mindretalsudtalelse, der argumenterede for, at anbefalingen af landsdækkende roadpricing burde være langt stærkere i rapporten. Den roadpricing, som Olsen Dyhr tidligere har været en af Danmarks varmeste fortalere for, men som hun nu i egenskab af den rød-grønne regerings transportminister måtte afvise på ubestemt tid, Mere eller mindre i overensstemmelse med Dansk Erhverv, hvis chefkonsulent, Jesper Højte Stenbæk, også havde været medlem af kommissionen: »Det er jo ikke sådan, at kommissionen anbefaler, at CO2-udledningen skal stige,« udtalte han. »Det er en konsekvens af udviklingen.« »Som man forsøger at lægge en dæmper på,« tilføjede han. Men altså ikke mere dæmper, end at CO2-udslippet stiger. Her som i resten af verden. Som en konsekvens af udviklingen.

	Hvad gør vi så?

	En ny udvikling

	Det spørgsmål – opdelt i seks underspørgsmål – stillede Informations-kollega Jesper Løvenbalk forleden de ni vindere af konkurrencen om at være Danmarks bedste og mest lovende grønne omstillingsprojekter. »Hvad er styrken ved jeres projekt?« lød det først. På vegne af Thorupstrand Kystfiskerlaug svarede Thomas Højrup bl.a.:

	»Partsorganiseringen på bådene og andelstanken i foreningerne er den demokratiske styrke, som samtidig tvinger os til selv at tage alt bøvlet med at møde udfordringerne fra markederne, politikerne, naturen og teknologierne på bæredygtige måder. Det kræver en løbende debat i hver familie, på hver båd, i hver forening og i det store fællesskab, som indebærer, at vi er nødt til at være både kritiske og selvkritiske, dristige og påpasselige, åbne for nye ideer og bevidste om vore egne idégrundlag, turde se modsætningerne i øjnene og finde måder at ophæve dem på.«

	Skønt alt ikke hermed er løst, kunne det dog blive begyndelsen på en udvikling, der hverken er kapitalistisk eller statssocialistisk eller socialdemokratistisk, men hvis konsekvens heller ikke er uundgåelig forøgelse af CO2-udslippet.

