’Det er et elite- og københavnerfænomen’
Den selvvalgt enlige mor er fra storbyen og har gang i karrieren. Hendes fremkomst viser, hvor langt vi er kommet på ligestillingsområdet, siger professor


Fremkomsten af en gruppe selvvalgt enlige mødre er et produkt af velfærdssamfundets årelange bestræbelse på at understøtte enlige mødre, mener Anette Borchorst, der er professor ved Institut for Statskundskab ved Aalborg Universitet.»Det viser, at velfærdsstaten virker. Vi har lavet et samfund, der hjælper kvinden, der hvor faren svigter. Det giver kvinderne mulighed for at være på arbejdsmarkedet, samtidig med at de har børn. Det så du ikke for fyrre år siden. I dag er det ikke længere skamfuldt at være enlig mor.«– Hvordan vil du karakterisere denne nye gruppe selvvalgt enlige mødre?»Det er en relativ lille ressourcestærk og karriereorienteret gruppe kvinder, der primært bor i storbyerne.«– Men det virker som om, denne gruppe fylder meget i medierne?»Ja, sådan er det. Det er, undskyld jeg siger det, fordi, det er et elite- og københavnerfænomen. Det er positivt, at de her kvinder viser, at det kan lade sig gøre, men man skal passe på ikke at overvurdere det. Man skal ikke tro, at vi nu får et omfattende fænomen, hvor en masse kvinder over hele landet vil gøre det samme.«– Denne avis har tidligere beskrevet, hvordan samfundet har skærpet tonen over for den enlige mor på overførselsindkomst. Så vores hyldest til enlige mødre har vel grænser?»Jeg ser også, at enlige mødre på overførselsindkomster er i søgelyset, hvilket Carina-sagen var et udtryk for. Men jeg tror i højere grad, at de ressourcesvage enlige mødre bliver stigmatiseret, fordi de ikke kan forsørge sig selv, og ikke fordi de er enlige mødre. I disse år er der generelt et stærkt angreb på folk på overførselsindkomster.«Sammenlignet med enlige mødre i lande som USA eller Tyskland har de herhjemme langt bedre vilkår. Alligevel bliver visse grupper provokeret af den selvvalgt enlige mor:»Man rokker ved kernefamilie-normen, og det provokerer. Det, man glemmer, er, at kernefamilien med far, mor og to børn i virkeligheden ikke er så almindelig i dagens Danmark.– Risikerer mændene ikke at blive fuldstændig overflødige, hvis det her griber om sig?»De mænd, der ikke får job eller uddannelse vil være udsatte, men mændene i toppen skal nok klare sig. Man skal ikke se den her udvikling, som en kamp mellem mænd og kvinder. Ligesom der er stor forskel på enlige mødre i toppen og bunden af samfundet, er der også stor forskel på mændene, afhængig af deres socioøkonomiske situation.«
