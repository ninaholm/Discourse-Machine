Lægeviden 2.0
LEDER


 Vacciner er et kæmpe fremskridt for folkesundheden. Vi skal ikke langt tilbage, før voksne og børn døde som fluer af sygdomme, vi i dag kun læser om i bøger. Og det er, som om mange glemmer sygdommenes hærgen, fordi de store vaccinationsprogrammer succesfyldt har udryddet dem.
Tilbage står de uhyggelige historier om formodede bivirkninger og vaccinationsskader, der udløser erstatninger. Ingen tvivl om at fordelene ved vaccinationer for det meste langt overstiger ulemperne. Men det betyder jo ikke, at ulemperne ikke er der, eller at det ikke er nødvendigt at forholde sig til dem.
Men skal samfundet, borgerne og sundhedsmyndighederne forholde sig åbent og redeligt til eventuelle bivirkninger af vacciner, kræver det, at lægerne og lægevidenskaben er ambassadører for befolkningen og de patienter, der mistænker bivirkninger.
Det virker desværre ikke til at være tilfældet med de 85 piger og unge kvinder, der efter, at de er blevet vaccineret med HPV-vaccinen mod livmoderhalskræft, har fået en række alvorlige lidelser, som ingen har kunnet finde ud af, hvad skyldes – men som de unge kvinder selv mener skyldes vaccinen. Flere af kvinderne er blevet sendt rundt i systemet i årevis, trods formanden for regionernes sundhedsudvalgs forsikringer om en samlet indsats målrettet gruppen.
At ingen læger trods talrige undersøgelser har kunnet finde ud af, hvad de unge kvinder fejler, er en del af forklaringen på, at de føler sig svigtet af et sundhedssystem, de ikke mener har taget dem alvorligt.
Med til forklaringen hører også, at læger og sundhedsmyndigheder nærer en fagligt funderet modvilje eller berøringsangst over for at gå åbent og undersøgende til værks, når det gælder indrapporterede bivirkninger. Og det er er jo netop helt afgørende, at læger stiller de spørgsmål, som burde være lægevidenskabens kerne: Hvorfor er disse kvinder blevet syge og kan det have en sammenhæng med vaccinen?
Det gjorde to læger fra Synkopecentret på Frederiksberg Hospital så endelig, da de torsdag trådte frem i en TV 2-dokumentar om de vaccinerede piger.
Der har været store overvejelser forbundet med at gå til offentligheden, forklarede en af lægerne. Disse overvejelser siger noget om en usund kultur, hvor læger risikerer at blive hængt ud som kværulanter, hvis de stikker ud fra mainstream: Disse vacciner er sikre og godkendt af alverdens sundhedsmyndigheder. Samtidig risikerer lægerne at skabe utryghed i befolkningen om sikkerheden, hvilket kan sænke dækningsgraden af vaccinationsprogrammet.
Men i virkeligheden gør de vaccinationsprogrammet en tjeneste. Befolkningen tror nemlig ikke længere på sort/hvide lægevidenskabelige fremstillinger af forhold, der vedrører deres egen eller deres børns sundhed. Derfor nytter det ikke noget at feje formodede bivirkninger ind under gulvtæppet. Det har den modsatte effekt. Befolkningen finder det utroværdigt, og det bekræfter måske oven i købet de værdier, visse grupper kan have i forhold til at gå imod traditionelle autoriteter som lægerne. At disse autoriteter – Sundhedsstyrelsen – har så travlt med at have retten på sin side, at man undlader – ved en fejl forklarer den ansvarlige – at udlevere centrale dokumenter med advarsler om de 85 unge kvinder med formodede bivirkninger af HPV-vaccinen, bekræfter blot forestillingen om et autoritært og lukket system.
Det er en kultur som denne, der giver næring til den årelange polariserede debat mellem vaccinekritikere i befolkningen og dens forkæmpere blandt det hvidkitlede sundhedspersonale. Et plaster på såret er, at regionerne nu sørger for, at de syge kvinder får en bedre behandling. Men der er endnu en lære at drage:
Folkesundheden er blevet et bærende paradigme i nutidens sundhedspolitik. Her arbejder man med sandsynligheder for at holde befolkningen sunde, ikke eksakt lægefaglig ’enten er du syg, eller også er du ikke’. De to systemer støder sammen, når det handler om vacciner. Derfor er vi med specialist i sundhedspsykologi Peter la Cours ord nødt til at modernisere den autoritært funderede lægevidenskab ’vi alene vide’ til en mere åben og moderne 2.0 version. Er den danske lægevidenskab og lægerne klar til det?

