Det kan ikke betale sig at gå på arbejde



 
	For 46.000 danske borgere kan det næsten ikke betale sig at arbejde. For 46.000 danskere er gevinsten ved hver dag at stå op og gå på arbejde uendelig lille, og giver et sølle ekstra beløb på cirka 1.000 kroner, sammenlignet med et liv på overførselsindkomst. Det viser nye tal fra Finansministeriet.

	Det er foruroligende, at der er så lidt gevinst ved at arbejde.

	Derudover fremgår det, at det for 17.700 danskere er en direkte underskudsforretning at gå på arbejde.

	I beregningerne er der allerede taget højde for transportudgifter, boligstøtte og fripladser i børneinstitutioner. Selv med de kalkulationer kan det ikke betale sig at stå op hver dag for at tjene sine egne penge.

	Som følge af verdens højeste skattetryk bliver over 17.000 danskere holdt for nar af systemet.

	De kan knokle røven ud af bukserne, betale halvdelen i skat og se frem til at have færre penge til rådighed, end hvis de besluttede sig for at leve af sociale ydelser. Heldigvis har de fleste danskere deres moral intakt, og som konsekvens heraf går de på arbejde, selv om det fører til økonomisk underskud.

	Regeringen bør grundigt overveje, hvorvidt det nuværende skattetryk og de mange kontanthjælpsydelser kan siges at fungere.

	En regering i sneglefart

	Det kan ikke være rimeligt, at det for 17.700 danskerne skal være en udgift at stå op hver morgen og knokle sig gennem en arbejdsdag. Ifølge regeringen betyder skattereformen fra 2012, at de 17.700 danskere, som mister penge på at arbejde, bliver reduceret til 14.000 i 2022.

	Det er en ringe trøst, som ingen kan være tilfredse med. Regeringen arbejder i et tempo, der mest af alt minder om farten på en invalid snegl størknet i sit eget slim.

	Med den hastighed er det svært at forestille sig en dag, hvor det for alles vedkommende vil kunne betale sig at tjene sine egne penge.

	Regeringen udnytter hver eneste dag hårdtarbejdende lønmodtagere. Hvor længe kan de blive ved med at se sig selv i øjnene?

Mathias Wingaa, formand for Venstres Ungdom i Viborg og medlem af Venstres Ungdoms Landsstyrelse

