Religion som mer-erkendelse
Hvis det, de frådende religionskritikere betegner som religion, findes, så skal det kritiseres. Man skal kritisere alle, der læser religiøse skrifter som lovskrifter


 Endelig en ræsonnabel religionskritiker. For ellers står det minsandten bedrøveligt til på den fløj: "Religion er bronzealder-mytologi," påstår nogle. Andre går til angreb med gammmelmands-syllogismer, som demonstrerer, at Holberg har levet forgæves. Hvis religionskritikerne mener, at de repræsenterer fornuft og oplysning, så burde de tage sig noget mere sammen.
Men som sagt: Der er undtagelser. Jeg tænker på Peter Ditlevsens (PD) glimrende indlæg i Information 7. januar. Det er uskingert og velargumenteret. Det meste af det er jeg oven i købet enig i.
For det første siger PD, at hvis det er religionens funktion at binde samfund sammen, så er religion livsfarlig. Enig. Religion som kulturskaber er livsfarlig i en moderne, globaliseret verden, fordi den forhindrer folk i at komme overens med deres forskelligheder og uenigheder. 
For det andet går PD i kødet på kreationisme og intelligent design. Også her er jeg helt igennem enig. Den eneste indvending jeg har, er, at PD synes at underforstå, at jeg går ind for den slags. Det har jeg aldrig gjort eller sagt, så på dette punkt er han desværre en dårlig læser.
Nonsens for mennesker
Lad det være lysende klart. Hvis det, de frådende religionskritikere betegner som religion, hvis det findes, så skal det kritiseres. Man skal kritisere alle, der læser religiøse skrifter som lovskrifter, og som derfor gør religion til politik og kultur. Man skal kritisere de præster i dagens Danmark, der tror, at man kan nærlæse breve af Paulus og herudaf uddrage retningslinjer for, hvad kvinder må og - især - ikke må. Man skal kritisere dem, der affyrer raketter og spænder sprængstoffer om livet i Guds navn, som vil forbyde sjove tegninger, eller som gør Biblen til et naturvidenskabeligt skrift, hvorefter de forkaster evolutionsteorien og udtænker kreationistiske dogmer.
Alt dette er i bedste fald nonsens for et moderne menneske. I værste fald er det livstruende for et globaliseret samfunds overlevelse. Det blokerer for ny erkendelse. Det stifter ufred. 
Men min pointe er, at alle disse eksempler ikke er udtømmende for, hvad religion er - eller hvad den kan være - for et moderne menneske. Jeg kender mange demokratiske mennesker, som jeg er fundamentalt uenige med. Men det får mig ikke til at forkaste demokratiet. Megen aktuel religionskritik benytter det, man kunne kalde en pars pro toto argumentation. At fordi et enkelt-element eller eksempel kan kritiseres, må også helheden være rådden. 
Så: Religion skal adskilles fra både videnskab, politik, kunst og kultur. Man kan ikke drive virksomheder eller forretning efter religiøse principper, fuldstændig ligesom politik ikke kan være videnskabelig eller basere sig på æstetiske principper, og forskningskvalitet ikke kan vurderes efter, hvor mange fakturaer den kan udskrive. 
Men hvor er det så, det går galt for religionerne?
Transcendens person
For nylig udgav den tyske filosof Peter Sloterdijk en interessant religionskritisk bog: Gottes Eifer. Vom Kampf der drei Monotheismen. Her kritiserer han de tre store monoteistiske religioner, jødedommen, islam og kristendommen. Det, der er fælles for dem - eller for den måde de fortolkes og forvaltes på - er, at transcendens fremstilles som person. 'Gud' er ikke bare transcendens, men en transcendent person, og hvis Gud er en person, kan han som alle andre personer skabe, ødelægge, elske, hade, tillade, forbyde, belønne, straffe og kontrollere. Gud er i så fald et øje i det høje, som Trille sang engang.
Det er problemet, tror jeg. For et moderne menneske er 'Gud' ikke en personforestilling, men en transcendensforestilling. Det var netop Spinozas projekt, den Spinoza som PD med en vis sympati nævner. Senere har det været grundlag for moderne teologiske overvejelser, herhjemme med folk som Løgstrup, Lindhardt og Sløk. Det er sådan nogle, man skal tage fat på, hvis man vil forholde sig til andet end latterlige bronzealdermytologier. 
I Spinozas Etik præsenteres Gud som etikkens forudsætning. Ikke fordi Gud opfattes som kultur- og sammenhængsskaber, men fordi Gud er det 'medium', den transcendens, der udgør grundlaget for at mennesker, helt på egen hånd og overladt til sig selv, må udvikle principper og regler for sociale relationer, der gør det muligt at leve i anstændighed. Fuldstændig ligesom en sådan Gud leverer en forestilling om det forhold, at videnskabelige erkendelser vil fortsætte i det uendelige uden at finde en sidste-årsag. Den stiller etiske og erkendelsesmæssige fordringer, samtidig med at den maner til ydmyghed. Den bidrager til mer-erkendelse, samtidig med at den fortæller os, at den sidste sandhed aldrig vil blive nået. For den sidste sandhed findes ikke - eller den findes alene for de vitriole religionskritikere, som heller ikke PD synes at have noget tilovers for, og som jeg personligt nødigt ville møde i en mørk opgang.
Lars Qvortrup er dekan for DPU

