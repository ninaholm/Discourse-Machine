Burbøger



 DE DANSKE boghandlere er i kvide. Det, vi ser nu, er en dødskamp, stod der i en stor artikel her i bladet i går, hvoraf det fremgik, at boghandlerne sandsynligvis er de største tabere i den strukturforandring, der er i gang i bogbranchen. Nethandel og supermarkeder tager over, og af de 400 boghandlere, vi har i dag, lukker halvdelen muligvis i de kommende år, lyder et skøn.
På mange måder er den udvikling direkte sammenlignelig med landbrugets. I 1950’erne var der endnu ’så dejligt ude på landet’. Gårdene kunne hver især brødføde en familie, om end det var hårdt slid for landmanden, men han havde sine naturoplevelser og glæden ved at have foden under eget bord. 
Op gennem 1960’erne og 70’erne gik den ene efter den anden nedenom og hjem. Jorden fra de små brug blev solgt til de store, og i dag er det ren industri med kæmpestore farme, som fremstiller buræg og bøffer på samlebånd, og guderne skal vide, at det ikke ser kønt ud, når dyrene puffes sammen som i en animalsk kz-lejr, men forbrugerne køber gerne æggene, fordi de er billige, selv om der også er en økologisk modbevægelse.
PÅ ET punkt er forholdene også sammenlignelige. Mange af boghandlerne, især i provinsen, er også ’familiebrug’, idet de tit har været drevet af et ægtepar gennem et langt liv. Som i landbruget oplever ejerne, at det ikke lader sig gøre med et generationsskifte, fordi børnene vil noget andet, og boghandlerne ikke længere er så lønsomme. Man kan derfor trøste sig med, at en del boghandler vil lukke ved såkaldt naturlig afgang. Men selvfølgelig: Nogle af de, som gerne ville fortsætte, må også lukke. Det er begrædeligt for den enkelte, men for næste generation af bogkøbere er det ikke noget problem. Den har medfødt kørekort til nettet, og det er meget lettere at handle her.
Boghandlerne argumenterer nogle gange med, at så taber man den kvalitet, at boghandlerne kan vejlede de kunder, der kommer ind i butikken, men ærlig talt: Ikke alle boghandlere holder sig ajour med indholdet i bøgerne, og køberne er som regel orienteret via aviser eller deres faglige miljøer.
METAFOREN med landbruget holder ikke hele vejen. Nogle af bøgerne i supermarkederne kan man måske nok kalde burbøger, men mange bestsellere er skam kvalitetsbøger. Så er der som altid problemet med de smalle bøger. Kan man kalde dem bogøkologi? Enten er de stedet, hvor forfatterne prøver talentet af, eller også er de for visse forfatteres vedkommende, især lyrikernes, bøger for feinschmeckere. Men mens gastronomien kan have sine specialforretninger, kan man dårligt forestille sig særlige butikker for smalle bøger. Det vil ikke kunne svare sig. Begrædeligt, men når branchen har opnået de støtteordninger, der er det muliges kunst, og når vi har grædt færdig over den tabte diversitet, tvinges vi til at indse en helt anden bogfremtid. I mellemtiden kan vi glæde os over de billigere bøger, som kun er et museklik herfra.

