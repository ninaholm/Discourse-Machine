Giv mig dog lov til at købe mig til en livmoder
Vælger man som barnløs at benytte sig af surrogatmoderskab, befinder man sig hurtigt i et juridisk minefelt – også selv om man får hjælp af en surrogatmoder i et land, hvor metoden ikke er forbudt. Hvorfor ikke legalisere metoden helt, så vi, der gerne vil opfostre børn, får bedre mulighed for det?


 Vil du have børn? – et klassisk, men svært spørgsmål. Svært, fordi det er et enormt ansvar at opfostre børn, og fordi mange tager alt for let på det. Som homoseksuel skal man samtidig tage stilling til, hvordan man rent praktisk får børn. Vi kan jo desværre ikke klare det med to ryk og en aflevering. Hvad gør man, når der ikke findes en livmoder i ens parforhold? Adoption? Regnbuefamilie? Rugemor? Adoption og regnbuefamilier er de mest brugte metoder, eftersom morallister gør alt, hvad de kan, for at folk ikke skal benytte sig af rugemødre. Det er stærkt problematisk, for homoseksuelle kan stadig langtfra adoptere på lige fod med heteroseksuelle, og regnbuefamilien kan være en bøvlet løsning.
Som homoseksuel kan man kun adoptere sydafrikanske børn, som enten har hiv, sammenvoksede tæer eller noget tredje, der gør dem så uværdige, at de kun passer til homoseksuelle fædre. Det er en diskrimination af både bøsser og handicappede børn, der er svær at bakke op. Vælger man adoptionsvejen som homoseksuelt par, accepterer man diskriminationen, og derved fortsætter den.
Vælger man den klassiske regnbuefamilie, som opstår, når lesbiske og bøsser finder sammen, og en af de lesbiske bliver befrugtet af en af bøsserne, opstår andre problematikker. Der er for eksempel pludselig fire forældre, der skal blive enige om alting, og hvis man rager uklar med mødrene, står de meget stærkere juridisk i kampen om forældremyndigheden. Så familieformen stiller en masse krav, som kan være svære at håndtere.
Juridiske benspænd
Der er også mulighed for at få hjælp af en surrogatmor. En surrogatmor er en kvinde, som vil føde dit barn og derefter give dig forældremyndigheden over det.
I Danmark er det i store træk ulovligt. Man må nemlig ikke aflønne surrogatmoderen. Loven går faktisk så vidt, at man heller ikke må annoncere efter en, for tænk hvis man betaler hende under bordet. Så selv om ethvert heteroseksuelt par kan lave børn på lokummet på Crazy Daisy, bliver det åbenbart ufint og umoralsk, hvis kvinden tager sig betalt for det.
De mange forbud får danske par – både heteroseksuelle og homoseksuelle – til at søge til udlandet, hvor kommercielt surrogatmoderskab er lovligt. Men heller ikke den løsning er sikker, for statens kløer kan meget let få fat i én ved grænsen, og måske vil myndighederne slet ikke anerkende, at man har forældremyndigheden – heller ikke selv om man er registreret som barnets forældre i barnets fødselsland.
Man kan altså kun benytte sig af en surrogatmor i Danmark, hvis man tilfældigvis kender en kvinde, der af helt altruistiske årsager vil føde ens barn. Det er sket, men det er yderst sjældent.
Moralistisk sludder
Medlemmerne af Det Etiske Råd, en organisation jeg aldrig har forstået formålet med, er overvejende imod surrogatmødre. Deres rødstrømpeargumenter går på, at man køber kvinden og barnet. At barnet bliver en vare, og at kvinden bliver udnyttet. Det er noget moralistisk sludder. Er det etisk at sidde og bestemme over, hvad voksne mennesker gør med deres egne kroppe?
I øvrigt køber man ikke i højere grad barnet, hvis man får hjælp af en surrogatmor, end hvis man adopterer. For selv om adoptionsbureauerne bruger al den følelsesporno, de kan, for at få adoptanterne til at føle, at de redder et barn fra armod, er det ikke reelt det, der foregår.
Adoption er stadig bare tilfredsstillelsen af det egoistiske behov for at stifte familie. Adoption er en forretning, som så meget andet. Adoptionsbureauet tager imod børn fra de fattigste forældre i verdenen og sælger dem videre. Intet i verden er gratis – heller ikke børn. Så hvis det er amoralsk at benytte sig af surrogatmødre, fordi vejen til forældreskabet er går gennem finansielle modydelser, så burde vi også forbyde adoption.
Udnytter man kvinden ved surrogatmoderskab? Svarer man ja, vidner det om et menneskesyn, der opfatter kvinden som noget svagt, der let bliver udnyttet. Jeg kan ikke se, hvordan jeg udnytter en kvinde ved at betale hende en sum penge for at føde mit barn. Det er en aftale imellem tre voksne personer, som man selvfølgelig skal skrive kontrakt på for at sikre, at alle er indforstået med præmisserne.
Argumenter om, at surrogatmoderskab er forkasteligt, fordi det er udnyttelse af kvindens krop, vidner om en himmelråbende dobbeltmoral her til lands. Hvordan kan man argumentere sådan, når man tillader prostitution? Tænk over det: Det er lovligt for mig at betale en kvinde for at have sex med mig for min fornøjelses skyld, men det er ikke lovligt for mig at betale hende for at skabe liv. Man må godt ’udnytte’ kvinden, hvis det bare er for nydelsens skyld.
Endelig argumenterer dele af Det Etiske Råd for, at det er skadeligt for barnet at blive afskåret fra kontakt med den kvinde, der har båret det. Det skulle efter sigende forringe dets mulighed for et godt liv. Men det er vel de færreste forundt at have helt optimale udviklingsbetingelser. Og mon ikke kærlige forældre vil kunne erstatte det sagn, barnet måtte føle? I modsætning til de fleste af de mange børn, der bliver forladt af deres mødre verden over, kommer surrogatbørnene direkte over i favnen på dedikerede forældre, der har elsket det, siden det var to celler stort.
Stilhed fra LGBT
Nogle af Det Etiske Råds medlemmer medgiver da også, at der ikke findes tilstrækkelige beviser for, at adskillelse ved fødslen gør uoprettelig skade.
En lovliggørelse af betalt surrogatmoderskab i Danmark vil ikke bare hjælpe os homoseksuelle. Par, hvor kvinden er transseksuel, eller heteroseksuelle par, som ikke kan få børn af forskellige årsager, vil også kunne drage stor nytte af det. Alligevel har jeg aldrig hørt nogen forsøge at promovere surrogatmødre.
Ikke engang LGBT Danmark, som er vores og de transseksuelles interesseorganisation, vil kæmpe for det. Man skulle ellers tro, at det ville være i deres interesse, at deres medlemmer får bedre muligheder for at stifte familie. Men desværre er LGBT Danmark efterhånden kun reaktiv, ikke proaktiv. Folkene i spidsen for organisationen tier, til de bliver spurgt, og ingen ved vel efterhånden, hvad de konkret kæmper for. Jeg mindes i hvert fald ikke, hvornår de sidst satte dagsordenen.
Det vil selvfølgelig kræve nogle lovændringer, før man kan tillade surrogatmoderskab og sikre, at det foregår på en god måde, der tilgodeser både forældrene, surrogatmoren og barnet. For eksempel skal forældrene forpligte sig til at tage barnet, uanset om det har nogle skavanker. Det er afgørende for at undgå situationer som den, man kunne læse om for nylig, hvor et australsk par efterlod en surrogatmor i Thailand med et barn, der havde Downs syndrom.
Vi skal gøre, hvad vi kan, for at undgå en lignende situation, hvis vi tillader surrogatmødre herhjemme. Folk, der vil benytte sig af en surrogatmor, skal forstå, at det ikke er uproblematisk at sætte et barn i verden. De skal forstå, at det at få børn ikke kan sidestiles med at købe et produkt, hvor man har garanti fra producentens side.
I et land, hvor inseminering af singlekvinder på statens regning er muligt. I et land, hvor heteroseksuelle par kan få eller købe al den hjælp, de behøver for at blive gravide – også selv om æggestokkene er ved at være tørret ind. I sådan et land burde det også være muligt at vælge at få hjælp af en surrogatmor. Det er ikke en ekstra omkostning for samfundet, og det vil hjælpe en bred skare af samfundets borgere.
Hvad holder os tilbage? En moraliseren over hvad andre mennesker bruger deres kroppe til? En moraliseren over andre menneskers familier?
Jeg forstår det ikke! Så lad os bryde tabuet, tage diskussionen og hæve os over Det Etiske Råds moraliseren.
Morten Bak Kristoffersen er forskningsingeniør

