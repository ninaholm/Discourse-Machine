Osama bin Laden er død
Osama bin Laden var indlagt på det amerikanske militærhospital i Dubai i sommeren 2001 (ifølge Le Figaro, UPI, The Guardian, The Times). Han led af en svær nyresygdom
En masse indicier tyder på, at manden på billedet ikke længere lever. Alle oplysningerne - og meget mere til - kan dokumenteres på behørig vis. Arkiv


 »Kære Osama bin Laden,« skriver Claus Wittenburg tre gange i Informations kronik 23. august.
I en direkte henvendelse bliver den store terrorist belært om forskellene mellem øst og vest og betimeligheden i, at vi hver passer vores.
Men Osama bin Laden er død.
Ifølge øjenvidner til begravelsen citeret i pakistansk og ægyptisk presse blev han begravet 15. december 2001. Datoen understøttes af efterretningskilder. I den elektroniske overvågning af hulekomplekset Tora Bora i Afghanistan kunne man høre bin Ladens stemme regelmæssigt indtil 13. december  - men ikke efter.
Døden havde en naturlig årsag.
Osama bin Laden var indlagt på det amerikanske militærhospital i Dubai i sommeren 2001 (ifølge Le Figaro, UPI, The Guardian, The Times). Han led af en svær nyresygdom. Under indlæggelsen fik han bl.a. besøg af Larry Mitchell, som ledede det lokale CIA kontor.
I et interview til avisen Ummat i Karachi, 28. september 2001, fordømte bin Laden terrorangrebet på USA 11. september. Det var i modstrid med islams forbud mod angreb på civile. Han fralagde sig ethvert medansvar for forbrydelsen.
Der fremkom mange rapporter om bin Ladens nyreproblemer og behov for dialyse i efteråret 2001 (The Guardian, The Times, UPI). Ifølge Pakistans præsident Musharraf havde bin Laden importeret to transportable dialyseapparater til Afghanistan. Læger har fremhævet, at selve behandlingen er dødsens farlig, hvis man ikke har adgang til elektricitet, rent vand, sterile omgivelser og højt kvalificeret personale, der kan udføre behandlingen og de nødvendige analyser. Man kommer ikke langt på æselryg under de omstændigheder.
Åbenlyse forfalskninger
Al-Jazeera sendte det sidste uforfalskede interview med bin Laden 27. december 2001 - altså efter hans tilsyneladende død.
I de efterfølgende måneder blev bin Ladens fremtræden på denne video diskuteret i talrige medier - i blandt andre CNN, The Telegraph, Time Magazine, CBS. CNN inddrog lægelig ekspertise i studiet.
Alle var enige om, at  han lignede en mand på gravens rand.
Selv Bush-administrationen indrømmede, at videoen kunne være et tegn på, at bin Laden var død, og at han havde givet ordre til, at videoen skulle offentliggøres efter hans død.
Alle nævnte oplysninger og meget mere til kan dokumenteres på behørig vis.
De videoer af bin Laden, der er fremkommet siden 2001, er åbenlyse forfalskninger.
Claus Wittenburg behøver ikke ulejlige sig med at kigge i postkassen efter et svar.

