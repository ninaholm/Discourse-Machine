Demokrati for dem, der vil
Folkestyret trues ikke af, at flere får medbestemmelse, men af dem, der slet ikke deltager i det. Argumenterne mod at sætte valgretsalderen ned bør derfor vejes op mod de fordele, en sådan demokratisk udvidelse vil få
Unge under 18 år viser ofte stort politisk engagement som efter rydningen af Brorsons Kirke, hvor der blev demonstreret. Alligevel kan de ikke stemme ved et folketingsvalg.


 Er der én ting, de danske politikere synes at være enige om, så er det, at demokratiet ikke blot kan tages for givet, men kræver en fortsat opbakning og deltagelse fra befolkningen. Paradebegreber som sammenhængskraft og medborgerskab samt en konstant kultivering af de demokratiske værdier i den offentlige debat tydeliggør dette med al mulig klarhed.
Der er således bred konsensus om, at inddragelse og deltagelse i det politiske liv er en afgørende forudsætning for at erfare demokratiets styrke som styreform og dermed også for dets fremtidige overlevelse.
Det kan derfor undre, at der er så stor modstand forbundet med at udvide medbestemmelsen. Stemmeretten er den mest håndgribelige og mærkbare anerkendelse af den enkeltes status som medborger og dermed som mulig bidragsyder til den højt besungne sammenhængskraft.
Argumenterne mod en nedsættelse af valgretsalderen samt en fastholdelse af indfødsretsprøven som adgangsbillet til demokratiet bør derfor vejes op mod de fordele, en sådan demokratisk udvidelse vil få.
Unge vil politik
Historisk set er valgretsalderen løbende blevet tilpasset den alder, hvor nye befolkningslag er blevet accepteret som politiske aktører.
Dette illustrerede diskussionen om at sætte valgretsalderen yderligere ned umiddelbart efter Anden Verdenskrig, hvor endnu ikke stemmeberettigede unge ydede en betydelig politisk indsats i eksempelvis modstandsbevægelsen. Den daværende valgretsalder på henholdsvis 25 år for at stemme ved folketingsvalg og 35 år for at få indflydelse på Landstinget blev derfor taget op til revision.
I dette tilfælde blev det endelige resultat en synkronisering af valgretsalderen ved samtlige af landets valg, hvilket i første omgang indebar en nedsættelse til i første omgang 23 år og sidenhen 21 år.
I dag ses en lignende politisk mobilisering fra ikke-stemmeberettigede unge eksempelvis under valgkamp, ved klimatopmødet i København og i forbindelse med sagen om irakerne i Brorsons Kirke.
Det er svært at gennemskue, hvorfor dette engagement ikke kan konkurrere med borgere i den modsatte ende af aldersskalaen, der med autopiloten slået til sætter krydset samme sted, som de har gjort de sidste 50 år. Eller med den midaldrende sofavælger, der hverken bruger eller værdsætter sin ret til indflydelse.
Gennem de sidste halvandet hundrede år har aldersgrænsen for valgberettigelse været konstant faldende. Den i dag fastlåste forestilling om, at voksenlivet begynder, når man runder sit attende år, er i denne sammenhæng således en forholdsvis ny konstruktion.
Jura ingen hindring
Et hovedargument imod at sænke valgretsalderen til for eksempel 16 år er, at unge under 18 ikke har tilstrækkelig bevidstgjorte præferencer og følgelig ikke magter at reflektere en konsistent politisk holdning. Dette er ofte argumentet, selvom disse unge både betaler skat og er strafansvarlige. Det forventes således, at man er i stand til at overskue sine handlingers konsekvenser på visse prioriterede områder, mens man tilsvarende vurderes ude af stand til dette på andre.
Det er imidlertid nedskrevet i folkeskolelovens formålsparagraffer, at skolesøgende opdrages til demokratiforståelse og respekt for de værdier og normer, der knytter sig hertil. I den henseende forventes man at være i stand til at orientere sig i samfundet efter minimum ni års skolegang, så hvorfor ikke udnytte dette potentiale i praksis?
Man kan spørge sig selv, hvad der ligger til grund for, at valgretsalderen ligger på netop 18 år. Ifølge institutleder for Juridisk Institut på Århus Universitet Jørgen Albæk Jensen er der ingen ufravigelig juridisk grund til, at netop 18 udgør den fastsatte alder, og ifølge ham har man i høj grad valgt denne alder på baggrund af udenlandske erfaringer.
Aktuelt registreres en tendens til, at valgretsalderen sænkes i andre europæiske lande, og det er der ifølge Jørgen Albæk Jensen intet til hinder for, at man også gør i Danmark. Samtidig påpeger han, at der ikke er noget grundlovsstridigt i også at sænke myndighedsalderen, men at disse dog ikke nødvendigvis behøver at følges ad.
16 år og moden i Østrig
Østrig udvidede i 2007 den formelle adgang til demokratiet ved at sænke valgretsalderen til 16 år, og det østrigske forskningsinstitut SORA (Institute for Social Research and Analysis) gennemførte en række undersøgelser for at klarlægge de unges stemmemønstre.
Resultaterne fra det østrigske valg peger på, at unge ikke først fremkalder en politisk bevidsthed og et samfundsengagement omkring det 18. leveår. Er man politisk interesseret som 18-årig, er man det oftest også som 17-årig. Stemmeprocenten blandt de 16-18-årige lå på 73 procent mod 78 procent for resten af befolkningen. Altså gjorde de unge vælgere brug af deres demokratiske ret i stort set lige så høj grad som deres ældre medborgere.
Stemmer de unge så mere radikalt end resten af befolkningen, og medvirker deres deltagelse til en polarisering blandt vælgerskaren? Valget i 2007 højredrejede faktisk det østrigske parlament. 30 procent af alle stemmerne tilfaldt det yderste højre, og midterpartierne fik deres værste valg siden Anden Verdenskrig. Da de 16-18-årige imidlertid kun udgør tre procent af vælgerskaren, kan højredrejningen dog ikke tilskrives denne gruppe.
En rundspørge blandt de unge selv viser desuden, at halvdelen betegner sig selv som midtervælgere. Altså er der intet belæg for at hævde, at nedsættelsen nødvendigvis fører til en radikalisering af samfundet qua inklusionen af de 16-18-åriges status som vælgere.
Rummelighed
Vi har i Danmark tradition for at fastholde muligheden for indflydelse til grupper, der reelt set ikke matcher et vidensniveau på omgangshøjde med grundskolens sidste år eller for den sags skyld kan bestå indfødsretstesten.
De er inkluderet på trods af, at deres potentielle engagement ikke beror på facitviden. Til gengæld besidder de en livserfaring og et menneskekendskab, der ofte matcher videnssamfundets velsmurte krigere, hvad substansen angår.
Derudover - og uden nogen yderligere sammenligning - er der i gruppen af ældre med hukommelsestab, folk med psykiske lidelser, ufaglærte, socialt udsatte eller såkaldt funktionelle analfabeter borgere, der givetvis ikke lever op til de kriterier for deltagelse, som nydanskere og unge under 18 distanceres med. De inkluderes imidlertid, fordi rummelighed og mangfoldighed er demokratiske kerneværdier, og ikke uvæsentligt giver det i øvrigt en personlig værdighed og følelse af at være fuldgyldigt medlem af samfundet. Hvorfor ikke udstrække denne anerkendelse og mulighed for medbestemmelse til nydanskere og unge, der i særdeleshed udgør et kardinalpunkt i sikringen af fremtidens samfundsøkonomi? Sværmeriet for kolde facts og tests, samt en forældet tro på et gyldent og ufravigeligt adgangsår, bør ikke begrænse denne bestræbelse.
Fanatikere og radikaliserede synspunkter skabes ikke ved inklusion, men ved eksklusion. Modborgere lever af at være udenfor, og kan kun forsvare en udemokratisk adfærd så længe dette er tilfældet.
Inddragelse og demokratisk anerkendelse underminerer grundlaget herfor, så hvis vi virkelig mener noget med polerede verber som medborgerskab og sammenhængskraft, bør denne erkendelse omsættes i praksis.
Frygten for, at en nedsættelse af stemmeretten til 16 år, samt en fjernelse af indfødsretstesten som kriterium for statsborgerskab og demokratisk indflydelse, vil fremme radikalisering og en generel demokratisk erosion er stærkt overdrevet.
Mon ikke vi snarere skal rette denne bekymring for demokratiet mod de grupper i den brede danske befolkning, der slet ikke tager del i det?
Kronikørerne er elever ved Testrup Højskole, og Simon Axø er lærer samme sted.

