Regningen venter



 »Spørgsmålet er, om politikerne nu også kan håndtere den efterfølgende stramning af finanspolitikken.«
- Økonomisk vismand Hans Jørgen Whitta-Jacobsen til Børsen
Finansminister Claus Hjort Frederiksen (V) præsenterer i dag et underskud på næste års finanslov, som minder om gode gamle dage - dengang i 70'erne, hvor der var oliekrise, Anker Jørgensen (S) var statsminister og Knud Heinesen advarede mod afgrunden. Omkring 60 milliarder kroner lyder underskuddet på i 2010 ifølge regeringens skøn, andre forudser, at det offentlige budgethul snarere er i nærheden af 80 milliarder. Indtægter til stat og kommuner er styrtdykket på grund af stigende ledighed, faldende forbrug og faldende aktiekurser. Og kuren mod en voldsom økonomisk nedtur som den nuværende er ikke at være påholdende med udgifterne - tværtimod. Derfor vil finansministeren heller ikke i dag præsentere en stram finanslov. Flere penge pumpes ud for at stimulere økonomien, og regningen udskydes til bedre tider, anderledes kan det ikke være i den nuværende situation, selv om omfanget af stimuli og offentlige investeringer vil blive vendt og drejet.
Kigger man blot et par år frem, så skal der på et tidspunkt strammes op, så hullet i den offentlige kasse lukkes, og den økonomiske kurs bliver holdbar. Det store spørgsmål er så, hvem der skal holde for, når livremmen spændes ind. I forvejen havde regeringen bedt arbejdsmarkedskommissionen finde 14 milliarder kroner med forslag til at udvide arbejdsstyrken. Kommissionens forslag blev i sidste uge skudt ned, før de blev offentliggjort. Så det er ikke noget ubetydeligt hul, der alt i alt skal dækkes i de kommende år, men hvordan? Et hurtigt overblik over regeringens valgmuligheder viser, at der ikke er mange andre veje end kraftige offentlige besparelser. Skattestigninger er udelukket på grund af skattestoppet, og hvis berøringsangsten over for reformer på arbejdsmarkedet fortsætter, så er der kun gammeldags nedskæringer tilbage. Derfor handler den finanspolitiske kurs om fordelingspolitik - hvem vinder og hvem taber - også selv om det ikke umiddelbart ser sådan ud.
En af forsømmelserne består i, at det ikke lykkedes hverken den nuværende regering eller den daværende SR-regering at holde igen med de offentlige udgiftsstigninger i en periode med historisk højkonjunktur. For fire år siden vurderede Finansministeriet, at der med den demografiske udvikling og det stigende antal ældre i fremtiden ville mangle 42 milliarder kroner årligt i statskassen. Med velfærdsforliget året efter i 2006 var der igen balance i økonomien også på lang sigt. Men regeringen valgte at tage fat på ufinansierede skattelettelser og forlængede det kostbare skattestop til 2015, hvilket betød, at hullet igen voksede til 14 milliarder kroner.
Selv om skattestoppet lyder neutralt, så udhuler det år for år de offentlige indtægter, fordi en række takster er fastfrosset i kroner og ører. Det var netop de 14 milliarder kroner, som arbejdsmarkedskommissionen fandt frem til ved at foreslå en afvikling af efterlønsordningen og en halvering af dagpengeperioden. Så sat lidt på spidsen, så var kommissionens bud på at finansiere regeringens skattelettelser, at ledige og ældre skulle betale.
Hvis regeringen havde fulgt en anden strategi, nemlig at kompensere for den negative vækst ved fremrykning af offentlige investeringer frem for at gøre det gennem skattelettelser, så havde det både været mere effektivt og mere socialt retfærdigt og sidst men ikke mindst, så var den senere opstramning af finanspolitikken kommet helt af sig selv. Fremrykkede investeringer i trafik, miljø, bygninger og så videre betyder jo netop, at det er investeringer, som man ikke behøver foretage senere. Så de håndværkere, som i krisetid ekstraordinært har været engageret med offentlige anlægsarbejder, kan vende tilbage til det private byggeri den dag, der igen er økonomisk vækst. Derfor er fremrykning af offentlige investeringer på længere sigt stort set udgiftsneutrale.
Det samme kan man ikke sige om skattelettelser, som oven i købet er stort set umulige at rulle tilbage. Om få dage fremlægger Socialdemokraterne og SF deres bud på en fælles skattepolitik. De to partier har kraftigt kritiseret regeringens lettelser for at være uansvarlige og socialt skæve, og det har selvfølgelig øget presset på de to partier for at afsløre, hvad de selv har af planer. Over de seneste uger er S og SF's planer drypvis blevet lanceret i forskellige medier: En såkaldt millionærskat for dem, der tjener over en million om året, højere afgifter på blandt andet cigaretter og chokolade og fjernelse af fradraget for sundhedsforsikringer er blandt elementerne.
Til gengæld bliver boligejerne fredet, således, at det alt i alt tegner til en reform, som nok frigør flere midler til den offentlige service, men som ikke rykker rundt på ret mange milliarder, og som slet ikke retter op på de skader, som den nuværende regering har forvoldt i forhold til fremtidens økonomiske holdbarhed.

