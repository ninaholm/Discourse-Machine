Dansk landbrug skal reduceres



 I kronikken »Danmark skal producere endnu flere fødevarer i fremtiden« i Information den 4. november skriver Karen Hækkerup og Martin Merrild fra Landbrug og Fødevarer, at Danmark har pligt til at forsyne verden med flere industrielt fremstillede fødevarer på grund af klimakrisen, befolkningstilvæksten og urbaniseringen. Men de påstande strider imod fakta.
For det første kan det eksempelvis nævnes, at det fremgår af en UNCTAD-rapport fra i år, at verden producerer mad nok til at brødføde 12 milliarder mennesker, selv om vi er syvmilliarder. Sult skyldes fattigdom og dårlig fordeling af madvarer. Og det løses ikke med flere svin fra Danmark. Det kan i den forbindelse nævnes, at cirka 80 procent af de underernærede mennesker i verden er småbønder på landet i Afrika.
Desuden overser forfatterne til kronikken, at en tredjedel af alt mad smides væk. Meget af dette spild kan undgås, hvis vi decentraliserer produktion og distribution, samt satser på lokale fællesskaber.
Omlægning
Til sidst skal det også nævnes, at en agronomisk model er anvendt af et konsulentfirma for EU Kommissionen i 2010 til at lave konsekvensberegninger af EU biobrændselskrav til transportsektoren. Rapporten viser, at der er et behov for at inddrage 52.000 kvadratkilometer jord til dyrkning af biobrændstoffer for at opfylde EU biobrændselskrav i 2020. Et areal, der ellers kunne anvendes til fødevarer.
Alene ovenstående forhold viser klart, at Danmark med god samvittighed kan reducere vores landbrugsareal til fordel for natur samt at omlægge resten til økologisk landbrug, uden at verdens fattige lider overlast. Det kræver en målrettet indsats til omfordeling, investeringer i lokalområder, samt også økologiske bæredygtige løsninger til landbefolkningen.
Niels Poul Dreyer, Fuglebjerg

