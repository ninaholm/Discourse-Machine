Nytotalitarisme i skolen?
Kulturarv og fagtradition afspejler et klart fagformål og en kanonlæseplan, og er tydeligvis det bedste værn mod ideologiske overgreb på skolebørn


 Hvem ejer skolefaget historie og skolebørnene i den danske folkeskole? Svaret burde egentlig give sig selv: Det gør forældrene. Hvem ellers? Eller skulle det være staten som i Sparta, Hitler-Tyskland og Sovjet? I et folkestyre er en historiekanon først og fremmest forældrenes bolværk mod politisering. En klar læseplan er en kontrakt mellem skole og hjem. Forældre får dermed mulighed for indsigt i og diskussion af undervisningens indhold. Alligevel er det måske ikke så indlysende. I Nanna Bøndergaard Butters (NBB) kronik "Skal nogen eje skolefaget historie?" (20. november) kritiseres det syn på historiekanon, som jeg mere udførligt har forsvaret i min debatbog Hvem ejer skolefaget Historie? (Informations Forlag, 2008). Udgangspunktet for NBB er noget, der kaldes en kritisk-konstruktiv og socialkonstruktivistisk tilgang til skolefaget. Hun forestiller sig tavlen visket ren i klasseværelset, sådan forstået, at eleverne lægger hjemmets kulturelle bagage bag sig og uhildet møder nye kulturelle horisonter i en skole befriet for kanon. Herefter skal lærere og elever sammen "styre mod en demokratisk fremtid baseret på fælles mål", hvis indhold uforpligtet skal 'skabes' hen ad vejen, eftersom undervisningen er 'dynamisk' fremtidsrettet og bekvemt udefinerbar 'interkulturel'. Selv om det naturligvis er ren manipulation at bilde især skolebørn ind, at lærere og elever indgår i et samspil, der er jævnbyrdigt.Generelt er det tvivlsomt, om der overhovedet er så meget nyt i NBB's promovering af det interkulturelle.
Frigørelse 
I skoleverdenen opstod der fra især 1968 et udpræget ønske om at politisk bevidstgøre og frigøre eleverne fra hjemmenes kultur. Måske tydeligst udtrykt i undervisningsminister Ritt Bjerregaard berygtede U90-rapport: "Vi mener, at uddannelse må bygge på den erkendelse, at der sker en udvikling, som nødvendiggør, at børn og unge frigøres fra en række traditionelle forestillinger, som bl.a. også findes hos forældrene." (1978).
Elevcentreret drejning
Som middel til at nå dette mål importerede kulturrevolutionære marxister på Lærerhøjskolen det teoretiske nøglebegreb historiebevidsthed fra Vesttyskland og gav teorien en radikal elevcentreret drejning. Den store historiepædagogiske guru lektor Sven Sødring Jensen pointerede: "Kun en fortsat frigørelse fra, hvad samfundet var og er - og en fortsat frigørelse fra de roller, mennesker spiller - kan skabe identitet og historisk bevidsthed."
Denne tankegang har tydeligvis overvintret i ekspertmiljøet trods Murens fald. Det fremgår hos NBB, at marxismens kulturrevolutionære surrogat multikulturalismen nu også er så kompromitteret, at den skal markedsføres som noget formelt andet, dvs. det interkulturelle. 
Et déjà-vu til 70'erne
At der imidlertid helt ned i detaljen er tale om principielt det samme ideologiske arvegods afslører NBB, når hun betegner sit afsæt som 'kritisk-konstruktivt'. Den 'kritisk-konstruktive teori' blev nemlig lanceret i historiefaget herhjemme af samme Sødring Jensen med bogen Historieundervisningsteori (1978). Sødring Jensen var også besat af tanken om at opbygge en helt ny mennesketype og et nyt samfund med ægte demokrati. Den totalitære tone anlægges allerede i forordet med en hyldest til 'de socialistiske lande'. Sødring Jensens store inspirationskilde var den vesttyske sociologiprofessor og RUC-æresdoktor Oskar Negt, som kritiserede fagtraditionen og "det borgerlige historiebegreb, som er begrænset til fortidens dimension".
NBB ønsker tilsvarende som det næste skridt at erstatte en kanonlæseplan med fokus på fortiden med en historieundervisning, der har det sekteriske ekspertmiljøs ideologiske vision om en interkulturel fremtid som mål. Problemet er selvsagt, at vi ikke er enige om fremtiden - og frem for alt ingen faglig viden har om den. Desværre er det lykkedes det undervisningsindustrielle kompleks at få kodeordet 'historiske bevidsthed' indføjet i det nye fagformål, dvs. netop princippet om en ganske ufaglig sammenblanding af fortid, nutid og fremtid.
Ved læsning af NBB's kronik får man en fornemmelse af déjà-vu: Totalitarismens tilbagevenden med et ekko fra 1970'ernes kulturrevolutionære dage. Det handler derfor om fremover at få sat dette stærkt sekteriske og politisk helt urepræsentative ekspertmiljø uden for indflydelse. Kulturarv og fagtradition afspejler et klart fagformål og en kanonlæseplan, og er tydeligvis det bedste værn mod ideologiske overgreb på skolebørn. Børnene og skolen er forældrenes og ikke politiserende pædagogers.
Anders Holm Thomsen er ph.d. og forfatter

