Vækstforum vil gøre uddannelserne billigere, ikke bedre
Vækstforum har overtaget den traditionelle forståelse af, hvilke uddannelser der er relevante for erhvervs­livet, og ønsker flere ingeniører og revisorer. Det er uambitiøst


 Rapporten fra regeringens Vækstforum har ikke fået nogen overstrømmende modtagelse. Regeringen noterer afdæmpet, at det er fornuftige forslag, som man vil overveje positivt. Fra andre sider påpeges en markant mangel på visioner og nytænkning. Og det er i hvert fald rigtigt, at der er langt mindre vingesus over Vækstforum end over dets forgænger, Globaliseringsrådet. Lars Nørby Johansen, en af de centrale aktører, har udtalt, at det eneste nye fra Vækstforum er erkendelsen af, at det danske samfund står over for relativt dybe problemer, som ikke har nogen nemme udveje.
Den pointe gentages mange gange i rapporten. For eksempel når Vækstforum sætter spørgsmål ved strategier, der vil skabe vækst ved at udpege og støtte særlige teknologier eller brancher, som forudsættes at kunne blive vindere i den globale konkurrence. 
»Hidtidige erfaringer med at udpege brancher eller teknologier, man vil satse på, er dårlige,« skriver Vækstforum og fortsætter: 
»Det er vanskeligt eller umuligt for offentlige beslutningstagere at forudsige, hvilke erhverv der bliver ’vindererhverv’«. 
Flere bachelorer
I stedet peges der på konsolidering af en bred styrkelse af erhvervslivets konkurrencevilkår og på konsolidering af etablerede styrkepositioner. 
Uddannelse og kompetence er et af de felter, Vækst­forum har diskuteret og kommenterer i rapporten. Har man også på dette område en bred tilgang til indsatsen? 
Ikke helt. Rapporten gentager regeringens sædvanlige påstande om, at danske fremskridt på uddannelsesområdet er meget langsommere end i andre lande. Målet om, at 95 pct. af alle unge skal have en ungdomsuddannelse, nævnes i forbifarten, men Vækstforum er mere optaget af at pege på, at »for mange vælger gymnasiet, selv om en erhvervsuddannelse burde være et attraktivt tilbud.« 
Vækstforum ved altså, hvilke der er de rigtige, og hvilke der er de forkerte uddannelser. Det gælder også for de videregående uddannelser, hvor det som sædvanlig fremhæves, at for få vælger de naturvidenskabelige og tekniske uddannelser. Og man slutter afsnittet om uddannelse med at understrege behovet for miljøer i international topklasse, fordi »det er eliten, der skal sikre, at dansk forskning og videregående uddannelse når nye højder«. 
Vækstforum klager desuden over, at et fåtal af studerende vælger at træde ud på arbejdsmarkedet efter bacheloreksamen og henviser til, at det i andre lande er en lavere andel af bachelorer, som læser videre. Her må man virkelig undres over Vækstforums manglende kendskab til det danske uddannelsessystem. 
Det er over 20 år siden, bachelorniveauet blev indført i de danske universitetsuddannelser. Repræsentanter for erhvervslivet har siden af og til ytret ønsker om flere bachelorer på arbejdsmarkedet, men de unge, som faktisk har fulgt ønsket, har haft uendeligt svært ved at finde arbejde. 
Billigere uddannelse
I praksis ønsker erhvervslivet den kvalitet, som en kandidatgrad giver. Og så er det jo sådan, at der i Danmark er massevis af professionsbachelorer, hvis kompetencer primært er målrettet arbejdsmarkedet. 
Så hvor Vækstforum i erhvervspolitikken peger på en bred tilgang, er de i uddannelsespolitikken ikke bange for at forudsige de rigtige veje og udpege ’vinderuddannelser’. Hvordan hænger det sammen? Det er udtryk for, at Vækstforum overtager traditionelle forståelser af, hvilke uddannelser der er relevante for erhvervslivet. En ingeniør, en revisor og en håndværker – det ved man, hvad er. Og så er det måske også udtryk for, at Vækstforum i virkeligheden har beskedne forventninger til uddannelsespolitikken. 
Rapporten er præget af en grundtanke om, at den offentlige sektor er en klods om benet på erhvervslivet, fordi den fordyrer arbejdskraft og produktionsressourcer ved at opkræve skatter, fordi de offentlige aktiviteter underminerer, konkurrencen og fordi det offentlige pålægger virksomhederne administrative byrder. Derfor er Vækstforums hovedærinde ikke at forbedre uddannelserne; det er at gøre dem billigere. 
Palle Rasmussen er professor på Institut for Læring og Filosofi på Aalborg Universitet.

