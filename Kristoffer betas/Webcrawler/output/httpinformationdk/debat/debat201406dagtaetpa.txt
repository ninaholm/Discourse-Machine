I dag var jeg tæt på at dumpe i matematik
Mit gode snakketøj og min evne til at gennemskue mine lærere har altid skaffet mig gode karakterer. Jeg har ikke for alvor haft grund til at lægge mig i selen rent fagligt. Først ved den endelige eksamen i 10. klasse gik det op for mig, hvor lidt jeg har lært
 Albert Petersen er i disse dage ved at afslutte 10. klasse


 KRONIK – I dag oplevede jeg for første gang på egen krop nogle af de indlysende fejl ved det danske uddannelsessystem. Et tegn på, at der uden tvivl er brug for forandring i skolesystemet, selv om den nye folkeskolereform er udskældt.
Jeg har aldrig haft noget, der minder om interesse for matematik. Alligevel har jeg altid fået rigtig gode karakterer. De er alle blevet fulgt op af en kommentar fra lærerens side om, at jeg kan meget mere, end jeg giver udtryk for i undervisningen. Hver eneste gang har jeg nikket og sagt et eller andet om, at jeg godt ved, de har ret, og ja, jeg skal nok bare række hånden lidt mere op i undervisningen.
Har jeg så større evner ud i matematikken, end jeg viser i undervisningen? På ingen måde. Jeg har svært ved at dividere og gange i hånden, og jeg har flere markante huller i de små tabeller. Jeg kan på en god dag løse en ligning, og cosinus og sinus ved jeg har et eller andet at gøre med en cirkel. Mine kompetencer ligger i høj grad inden for de sproglige og humanistiske fag. Gode sproglige evner og sans for, hvad forskellige typer af lærere kan lide, betyder, at jeg har fået lidt bedre karakterer, end jeg rent faktisk fortjener. Det er den kombination, der har givet omverdenen indtryk af, at jeg kan mere, end jeg giver udtryk for.
Spillet om karaktererne
Til forskel for gymnasielærere, der skal bedømme på ens præstationer, har folkeskolelæreren til opgave at finde frem til, hvad man kan. Det betyder, at de til en hvis grad gætter på, hvad man kan på baggrund af ens opgaver og mundtlige præstationer. Derfor kan man i folkeskolen få tårnhøje karakterer uden at have afleveret meget mere end en enkelt opgave, hvis bare den er god nok. Og man kan uden problemer få 12 i mundtlig matematik. Hvis altså man bare rækker hånden op de få gange, man kan svaret, og hvis man kan tale på en måde, så læreren tror, man er nervøs, når man bliver spurgt om ting, man ikke kan svare på.
Hvis jeg ville, kunne jeg skrive håndbogen Spillet om karaktererne for folkeskoleelever. Det er jo ikke alle, der er lige hurtige til at gennemskue vores stereotype lærere, så den skulle nok blive solgt.
Føler jeg mig forberedt til at tage videre i uddannelsessystemet? Har jeg lært matematik på så højt niveau, som den kreative 10. klasse, jeg befinder mig i, tilbyder? På ingen måde. Men jeg har været ret god til at lade som om.
Charme og totalteater
I dag ramte mine manglende evner mig for første gang, og det med større kraft end jeg havde regnet med. Jeg går på efterskole i en såkaldt kreativ klasse. Det med kreativ skal dog tages med et større gran salt, end skolen gav udtryk for, da de solgte opholdet til os. I korte træk går det kreative element ud på, at skolen efter aftale med Undervisningsministeriet har lavet deres egne specifikke prøver, og dermed deres eget uddannelsesforløb. Den største forskel fra en normal 10. klasse er, at undervisningen foregår på et højere niveau. Og så selvfølgelig er tilsat en knivspids kreativitet ind imellem.
Kreativitet i den mundtlige matematikprøve viste sig at betyde, at vi elever i stedet for at trække en eller flere opgaver, trækker et oplæg ud fra hvilket, vi selv skal udforme opgaver, løse dem og fremvise hele denne proces live foran lærer og censor.
Prøven var en gruppeeksamen, og jeg havde sørget for at blive partner med en af mine gode venner, der ligesom mig er langt fra at være et geni til matematik. Til gengæld har han talent for at charmere sig ind på lærer og censor; han er i det hele taget god til at spille hovedrollen i det teaterstykke, som en mundtlig prøve er.
I de 10 forberedelsestimer, der havde været op til prøven i skoletiden, havde vi begge gjort, som vi plejede. Vi havde taget den meget med ro. Vi så ingen grund til andet, da det for os begge i høj grad plejer at resultere i 12-taller. Vi gav den dog virkelig en skalle dagen før, og på selve dagen. Lagde langt mere arbejde i prøven, end vi plejer at gøre, når det drejer sig om den slags prøver.
Da eksamenstidspunktet kom, gik vi op og hilste på lærer og censor med det sædvanlige charmerende smil, lavede opgaver med Pythagoras og kombinatorik og andre ting fra pensum, som vi begge havde lært på et grundlæggende niveau i løbet af året. Vi er ikke på niveau med de skarpeste fra klassen, men vi har lært at sætte tal ind i formler, lært at bruge formler og forklare de grundlæggende principper bag. Vi har lært nok til, at vores årskarakterer var virkelig høje.
Granatchok
Derfor var det et chok, da vi kom tilbage i rummet, efter lærerne havde voteret, og fik at vide, at vi havde fået forskellige karakterer. Vi tænkte 10 og syv. Vores præstation havde trods alt ikke været helt i top, for vores forberedelse havde jo været kort. Men vores lærer meddelte, at vi fik henholdsvis 02 og 4.
Vi var overrumplede. Ingen af os havde oplevet noget lignende før. Derfor bad vi også straks om at få karakteren uddybet.
Vi fik at vide, at vores materiale, som var blevet fremført til perfektion, simpelthen var for nemt. Vores pensumbundne, blækregningslignende opgaver havde været på for lavt niveau, til at vi havde nogen mulighed for at få højere karakter.
Det argument havde vi begge lidt svært ved at forstå, da vi jo netop havde udformet den samme type opgaver, som dem vi havde lært hele året. Den samme slags opgaver, som vi havde lært at løse på det nødvendige niveau.
Men der var ikke noget at gøre, karakteren var givet. Vores lærer forklarede lettere undskyldende, at vi skulle have hevet det op på et højere niveau. Vi skulle have forklaret formlerne for vores funktioner og udregninger, og nogle andre ting, som jeg ikke helt forstod – jeg glemte at lytte til en stor del af hendes talestrøm, fordi jeg brugte kræfterne på at undre mig over bedømmelsen. Men det var i hvert fald alt sammen, vist nok noget, der sikkert var blevet gjort klart for os i løbet af året. Ja, faktisk var de kompetencer, som blev efterspurgt, præcis dem, som altid har været nødvendige at besidde for at score topkarakterer – også på alle andre tidspunkter end på denne sidste, afgørende dag. Åbenbart.
Det var noget af en øjenåbner. Jeg har jo ikke troet, at jeg var supermeget bagud. Jeg har jo fået absolut topkarakterer. Jeg har altid fået at vide, at jeg kunne mere, end jeg viste i klasseundervisningen. Men jeg har fået de gode bedømmelser, fordi jeg har været rigtig god til det, det har været nødvendigt at være god til. Og det er slet ikke er det samme som at være rigtig god til at lære.
Målediktatur
Heldigvis er undervisningssystemet som bekendt indrettet sådan, at karakteren fra den endelige afgangsprøve er fuldstændig komplet ligegyldig. Den vigtige karakter, den man bruger for at komme ind på gymnasiet, blev givet for et halvt år siden. Derfor er jeg ikke ked af min karakter.
Jeg undrer mig bare over, at vi stjerneelever, åbenbart ikke kan præstere noget som helst brugbart, så snart vi skal lave noget, der rækker ud over det normale.
Min historie viser alt for tydeligt, at det på ingen måde er evnen til selvstændighed, som karaktergivningen bedømmer. Det er svært at se, hvad der er pointen med hele dette karaktersystem; dette veje/måle-diktatur, som folkeskolen har kørende, hvis det i sidste ende resulterer i, at de uintelligente lærer af lærerne, imens de intelligente lærer at snyde lærerne.
Albert Petersen er i disse dage ved at afslutte 10. klasse

