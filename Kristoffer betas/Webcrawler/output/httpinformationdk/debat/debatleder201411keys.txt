Keystone XL – et samvittighedsproblem
LEDER


Flere demokratiske medlemmer af USA&rsquo;s senat befandt sig i går i et svært moralsk dilemma. Skulle de stemme ja til en lov, der giver den canadiske regering tilladelse til at bygge en canadisk olierørledning på amerikansk territorium og dermed signalere støtte til partikollega Mary Landrieu, der ellers risikerer at tabe sin plads i Senatet i en anden valgrunde i oliestaten Louisiana. Eller skulle de stemme nej ud fra deres overbevisning om, at rørledningen Keystone XL vil åbne for yderligere udvinding af den klimaskadelige tjæresandsolie i Canada, og at transporten af olien gennem USA kun vil skabe få faste arbejdspladser i USA.Valget mellem en fremadskuende klimapolitik og en politikers overlevelse burde i princippet ikke være svært. Hvorfor ikke ofre demokraten Landrieu på klimaets alter? Som formand for Senatets energiudvalg har hun i årevis forsvaret olieindustriens interesser; hendes kampagnekasse bugner af oliepenge. Der er blot én hage. Uagtet om Landrieu får sin vilje eller ej, vil republikanerne have flertal i det nye senat, der tiltræder i januar. Det bliver derfor en snild sag for dem at rekruttere en håndfuld demokrater til at få en lov vedtaget, som berøver Udenrigsministeriet myndigheden til at evaluere og godkende Keystone-projektet.I aftes var det endnu usikkert, hvorvidt senator Landrieu havde sikret sig de nødvendige 60 stemmer i Senatet til at støtte et lovforslag, vedtaget fredag af republikanerne i Repræsentanternes Hus, der giver grønt lys til bygningen af rørledningen. I alle tilfælde forventes det, at præsident Barack Obama nedlægger veto, hvilket udsætter den endelige afgørelse til næste år.En ting er givet: Bygningen af Keystone XL er blevet et samvittighedsspørgsmål.Tilhængernes argumenter for at udstede tilladelsen til Canada er med tiden faldet. Det skulle give USA&rsquo;s økonomi en saltvandsindsprøjtning i kraft af lavere oliepriser og nye arbejdspladser. Men der bliver kun tale om 2.000 midlertidige job og 50 faste til overvågning af rørledningen. Prisen på olie er for tiden i næsten frit fald på grund af et højt udbud koblet sammen med en lavere efterspørgsel. Det argument falder også bort.Tilbage står beslutningstagerne med den uanfægtelige kendsgerning, at canadisk olieindustri planlægger at firedoble udvindingen af tjæresandsolie og derfor har et kæmpe behov for ny kapacitet til at transportere råolien til raffinaderier i Texas og eksportere slutproduktet videre til verdensmarkederne. Keystone XL er nøglen til løsningen af dette kapacitetsproblem. Canada har ikke selv rørledninger nok til at håndtere en hastigt voksende udvinding af olien.Lige nu transporteres olien med lastvogn og tog fra tjæresandsfelterne i Alberta til British Columbia på Canadas vestkyst. Et forslag om en vestlig rørledning er blevet mødt af modstand fra lokale beboere, ikke mindst indfødte i reservater. Hele 20 sags-anlæg går deres gang gennem retssystemet. En vestlig rørledning har med andre ord lange udsigter. I stedet har entreprenørselskabet TransCanada foreslået at udvide en østlig gasrørledning, som skal nå raffinaderier i News Brunswick på Canadas østkyst. Projektet, som endnu ikke er blevet godkendt af regeringen, er allerede blevet mødt af voldsom modstand i det østlige Canada.Den østlige rørledning, East Energy, kan ses som en nødløsning, hvis Keystone XL aldrig bliver til noget. Om den nogensinde vil blive lagt, er umuligt at forudsige. Modstandere af canadisk tjæresandsolie synes at have tiden på deres side.Både i USA og Canada har miljø-aktivister, lodsejere, lokale beboere og indfødte fundet sammen i en alliance på tværs af politiske og etniske skel i deres modstand mod en grov udbytning af urtidens naturressourcer, der vil bidrage mere end nogen andre fossile brændsler til drivhuseffekten.Det er umuligt at se, hvordan Obama vil kunne se sig selv i øjnene med god samvittighed, medmindre han nedlægger veto og næste år forkaster Keystone XL. De udviklingslande, han håber at overtale til at reducere deres CO2-udledning, vil grine ad ham hele vejen til klimatopmødet i Paris i 2015.
