Forkert kritik af lærerforslag



 Eskil Halberg og Charlotte Kjærholm Pedersen formår 25. maj at bygge en hel kronik op på en misforståelse af Danmarks Lærerforenings forslag om at give ledige lærere mulighed for at arbejde i dagpengeperioden.
Og det er ærlig talt lidt rystende, at de to fremfører så bastante anklager uden i det mindste at have gjort sig den ulejlighed at læse forslaget. De mener, at jeg har foreslået, at nyuddannede lærere skal arbejde 20 timer om ugen for at få ret til dagpenge. Nej, jeg har ikke!
Forslaget går ud på at give ledige lærere mulighed for at arbejde 20 timer om ugen med den løn, der er fastlagt i overenskomsten – helt frivilligt. Skolen bliver så kompenseret med dagpenge.
For at sikre, at ordningen ikke fører til misbrug af billig arbejdskraft, er det en del af forslaget, at hver enkelt ordning skal godkendes af Danmarks Lærerforenings lokale kreds.
Mit ærinde er ikke at gøre de unge til tabere. Det er tværtimod at give en hjælpende hånd til en gruppe nyuddannede ledige lærere – en gruppe som desværre ser ud til at blive større i den kommende tid. Ledigheden blandt nyuddannede lærere er steget markant i de seneste år, og de første dagpengemodtagere risikerer at ryge ud af dagpengesystemet allerede i 2012.
Ved at blive ansat på skolen forbedres mulighederne for at fastholde retten til dagpenge.
Kom selv med bud
Da jeg selv blev uddannet som lærer, var vi i en tilsvarende beskæftigelsessituation. En stor del af den generation, som blev færdiguddannet i 1980’erne, måtte hutle sig igennem med tilfældige job og som ledige i kortere eller længere perioder. Mange lærere fik aldrig brugt deres uddannelse, og ikke så få faldt helt ud af arbejdsmarkedet.
Det var ikke alene et stort spild for samfundet som helhed, at nyuddannede gik ledige. Det var også en ulykke for den enkelte unge, som aldrig fik fodfæste på arbejdsmarkedet.
Det ville klæde kronikørerne at forholde til det faktuelle forslag fra Danmarks Lærerforening. Og i øvrigt selv give et bud på, hvad der kan gøres for at sikre unge nyuddannede ledige en fremtid på arbejdsmarkedet. Kronikken er skudt helt forbi.

