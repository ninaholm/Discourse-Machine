De grønne tiltag er på vej



 Regeringen har netop foreslået en ambitiøs og socialt balanceret skattereform, der skal sætte gang i hjulene, få flere i job og sikre, at lønmodtagere får mere ud af at arbejde.
Reformen har ikke direkte sigte på at fremme grøn adfærd. Men der skal ikke herske nogen tvivl: Regeringens ambition er en grøn omstilling af Danmark. Det skal ske ved, at vi bliver bedre og mere effektive til at udnytte de ressourcer, som er nødvendige for, at vi kan fremstille og eksportere.
Det giver god mening, fordi energi og råstoffer konstant bliver dyrere, og det sparer penge at bruge færre af dem. Fordi de teknologier, vi udvikler, er meget efterspurgte i hele verden. Og fordi det vil sikre bevarelsen vores natur.
Men det er en stor opgave, som kræver, at miljøpolitikken og den økonomiske politik hænger sammen. Og derfor vil regeringen omlægge de nuværende afgifter, så de bidrager til en grøn omstilling af Danmark uden nødvendigvis at skabe øget indtægt til staten.
Derfor har vi indgået verdens mest ambitiøse energiaftale og fremsat forslag til en pesticidafgift, som vil gøre det dyrere for landbruget at sprøjte med skrappe midler og billigere at bruge alternativer.
Regeringen planlægger en grøn omlægning af afgiftsområdet. Vi vil blandt andet gennemføre en større provenuneutral omlægning af afgifterne på biler, så det bedre kan betale sig at købe dem, der sviner mindre.
Vi vil desuden gennemføre en forsyningssikkerhedsafgift på rumvarme, som skal bidrage til finansiering af energiaftalens mål. Der skal laves en vægtafgift på reklametryksager, så der bliver brugt mindre papir.
Endelig vil vi gennemgå en række relevante afgifter for at vurdere om de kan skrues bedre sammen, så de støtter os alle sammen i at tænke og handle grønt. Derfor har vi også valgt, at skattereformen skal sikre lavere skat på arbejde og øget jobskabelse.
Den grønne omlægning af afgifterne kommer herefter. Men ingen skal være i tvivl: Regeringen arbejder målrettet på at få omlagt afgifterne, så de bidrager til en grøn omstilling af Danmark. På den måde vil vi også i fremtiden have noget at leve af og med.
 
Ida Auken, miljøminister og Thor Möger Pedersen, skatteminister (begge SF)

