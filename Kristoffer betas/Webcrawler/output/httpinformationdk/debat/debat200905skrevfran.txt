Skrev Francis Bacon Shakespeares værker?
Diana Prices biografi om William Shakespeare, der er baseret alene på dokumenterbare kendsgerninger om hans liv, støtter, hvad mange førende kulturelle personligheder har påstået i mere end 200 år: At manden, hvis navn står som forfatteren, umuligt kan have skrevet værkerne


 Ifølge Diana Price, der for nyligt har udgivet en omtalt biografi om William Shakespeare, hidrører den viden, vi har om manden fra Stratford, hovedsagelig fra retssager, der viser, at han var en snu pengeudlåner, der ville gå i retten for at få tilbagebetalt selv mindre beløb. Kan dette virkelig være manden, der afviste låneerhvervet i Købmanden i Venedig.
Det er ligeledes kendt, at mandens far og en af hans døtre var analfabeter, at han spekulerede i korn, og at han var tæt forbundet med to kendte ågerkarle. 
Det vides endvidere, at han købte en andel (10 pct.) i Globe Teater og et hus i Stratford. Price skriver: "Der findes ikke et eneste datidigt (det vil sige, mens han levede) dokument, der viser at William Shakespeare var skuespiller i nogen af de skuespil han påstås at have skrevet". 
Aldrig set et eneste brev
Der findes ingen dokumentation for, at han nogensinde modtog penge som manuskriptforfatter og kun ét tilfælde, hvor han modtog penge som skuespiller. 
Hans testamente nævner intet om manuskripter eller bøger. Ikke et eneste brev fra hans hånd er nogensinde dukket op, selv om store mængder af korrespondance fra hans jævnaldrende har overlevet. Det er nærliggende at konkludere, at en højt uddannet person, der var rejsevant, dybt fortrolig med hofferne i Europa og som talte flere sprog flydende, måtte have anvendt Shakespeare navnet som et pseudonym, en praksis, der var almindelig i det 16. århundredes England, hvor selv den mindste politisk ukorrekte kommentar kunne sende folk i fængsel. Men hvem skrev så værkerne og hvorfor? 
En berejst verdensmand 
På det seneste står særligt to kandidater frem fra resten af feltet af mulige forfattere, nemlig digteren, Edward de Vere, og Sir Francis Bacon, den store filosof, forfatter, Højesteretspræsident, førende parlamentariker, Lord Chancellor (justitsminister, red.) under King James og "faderen til den empiriske videnskab ". 
I det følgende, vil jeg nævne et par af de mange argumenter for Francis Bacon.     Allerede med mit første argument vil jeg hævde at have indsnævret feltet betragteligt og i realiteten også at have elimineret kandidaterne Edward de Vere og Will Shakespeare som mulige forfattere. 
En række førende juridiske eksperter, herunder Lord Penzance, der var en førende dommer og juridisk autoritet fra det 19. århundrede, og Lord Campbell, der var Højesteretspræsident og Lord Chancellor, har gjort opmærksom på, at forfatteren må have været en meget kompetent juridisk ekspert.
Ikke bare en akademisk ekspert, men en, der praktiserede jura til dagligt. Forfatterens juridiske metaforer var omfattende og hans viden var ufejlbarlig. Francis Bacon er kendt som en af de klogeste juridiske hoveder igennem tiden. Ikke en eneste af hans domme er nogensinde blevet omstødt. 
De parallelle værdisystemer, de enslydende meninger og den meget sammenlignelige litterære kvalitet, udtrykt i Bacons prosa og Shakespeares vers, er blevet bemærket af mange forfattere. 
For eksempel digteren og essayisten Alexander Smith, der skrev om Bacon: "Han synes at have skrevet sine værker med Shakespeares pen." 
Gerald Massey, digter, profet og mystiker, skrev på lignende vis: "Bacons filosofiske ideer er overgydet med Shakespeares tanker." Thomas Carlyle, essayist og historiker, har udtrykt: "Der er en forståelse manifesteret i Shakespeares skuespil lig med den i Bacons Novum Organum." 
Og historikeren Will Durant har skrevet om Bacon: "Her er sproget så overlegent i prosa som Shakespeares er i vers." 
Thomas Fowler, vicekansler ved Oxford Universitet, udtrykker om Bacon: "Ingen anden forfatter kan sammenlignes med ham, måske med undtagelse af Shakespeare." 
Et stærkt argument for, at Shakespeares sande identitet skal findes i Sir Francis Bacon kan observeres i den måde, Londons litterære kredse reagerede ved henholdsvis Will Shakespeares død i 1616 og ved Bacons ditto i 1628. 
Ingen notits af hans død
Datidens tradition for litterære kolleger var at ære en afdød digter eller forfatter i blomstrende sætninger og rosende vers. Men da Will Shakespeare døde, var der fuldstændig stilhed. Ikke et ord blev ytret på skrift, selvom Shakespeares skuespil var meget populære og Shake-Spears Sonnetter blev rost vidt og bredt. 
Denne manglende reaktion er usandsynlig, nærmest utænkelig, hvis manden fra Stratford virkelig var den sande forfatter. 
Da Bacon døde, var responsen til gengæld enorm. Der var så mange anerkendelser, at en særlig bog blev udgivet til hans ære - Manus Verulamiani. Det mest forbavsende træk ved denne bog, var de mange henvisninger til Bacons digteriske evner (Han havde aldrig udgivet et eneste vers i eget navn), med mange henvisninger til hans inspirationskilde, Pallas Athena, Shakespeares anerkendte muse, som dokumenteret i Sonnetterne. 
Tilsyneladende vidste den litterære elite udmærket godt, at Will Shakespeare blot var en dæk personlighed for Bacon.
Bacon - barn af majestæt 
Francis Bacon var et kærlighedsbarn af dronning Elizabeth I og Lord Robert Dudley (senere Jarl af Leicester). Det var en omhyggeligt bevogtet statshemmelighed, fordi Elizabeth sandsynligvis ville have mistet både krone og sit hoved, hvis det havde været almindeligt kendt, at hun havde født et barn, der endda blev undfanget med en gift mand, hvis kone døde på mystisk vis, kort før de i hast og i hemmelighed blev gift, den 21. januar 1561. 
Det var præcis dagen før Francis Bacons fødsel, og valget var tilsyneladende et forsøg på at forbedre hans juridiske chancer for at efterfølge hende som konge af England. Disse kendsgerninger er alle dokumenterede bl.a. i forskellige, overleverede brevvekslinger fra den spanske ambassadør i England.
Hemmeligheden var almindeligt kendt i den inderste kreds omkring den kongelige familie og i Privy Council, såvel som ved de franske og spanske hoffer - men ikke i offentligheden. 
En stor del af bevismaterialet dukkede først op længe efter begivenhederne, nogle endda så sent som i det 20. århundrede. 
Shake-Speare's Sonnets var Bacons personlige dagbog. Navnet var antageligt inspireret af hans muse, Pallas Athena, den græske gudinde, som var beskytteren for kunst og videnskab og kendt som 'spydrysteren' (spear-shaker), der rystede uvidenhed ud af mennesker og vækkede dem op til en større vision - det centrale tema i både Bacons og Shakespeares værker. Derfor havde navnet William Shakespeare en naturlig tiltrækning for Bacon, som var nødt til at skrive under et pseudonym, idet det at skrive skuespil, blev anset for upassende adfærd for adelen, og Bacon håbede i mange år på at efterfølge Elizabeth.
Shakespeares samlede værker - der er almindeligt anerkendt som det største enkeltstående bidrag til engelsk litteratur - er intet mindre end livshistorien om en af de største personligheder, der nogensinde har leveten dramatisk historie om håb, hemmeligheder, ambition, kærlighed, intriger og forræderi. 
Når først det indses, at Francis Bacon var forfatteren til Shakespeares værker, så kan værkerne forstås i en sammenhæng med datidens førende personlighed, og ikke - som det ellers er hævdet - som noget, der er mirakuløst udsprunget af en bondedrengs bevidsthed. 
Ross Jackson er forfatter og ph.d. i økonomi. Kronikken er baseret på hans to bøger 'Shaker of the Speare; the Francis Bacon Story' og 'The Companion to Shaker of the Speare'. Ross Jackson holder en workshop om emnet den 16. maj med Shakespeare-skuespiller Merete Nørgård 

