Den klassiske fordelingskamp slumrer fortsat
Alt tegnede til et valg om fordelingspolitikken, hvilket ville have givet S og SF store fordele. Men de to partier kom aldrig til at fremstå som garanter for deres traditionelle vælgeres tryghed. Samtidig vandt V og K titlen som økonomisk ansvarlige, selv om S og SF med sagkundskaben i ryggen kunne have vist befolkningen, at krisen til dels er et produkt af VKO's politik
S og SF har ikke formået at overbevise den almindelige arbejder om, at de kan sikre hans velfærd


 Uanset udfaldet af valget i dag kan det dårligt undgå at blive skelsættende. Det er efter alt at dømme slut med 10 års VKO-flertal. Radikale Venstre kommer antagelig tilbage i en nøglerolle. Og så er der i øvrigt udsigt til mange års krisepolitik med økonomi og fordelingspolitik i centrum.
Er vi dermed på vej tilbage til politik som i gamle dage? Og vil det gavne de røde partier? Næppe så entydigt, som man kunne tro.
Der var egentlig lagt op til et valg på klassisk fordelingspolitik. Men sådan er det ikke helt gået. Der var også lagt op til, at Fogh-periodens stærke patent på økonomisk ansvarlighed kunne blive brudt. Men den vej er det slet ikke gået.
S og SF har både før og under valgkampen spildt oplagte muligheder for at sætte spørgsmålstegn ved regeringens evner i den økonomiske politik og for at pirke til deres traditionelle vælgeres frygt for at tabe i det fordelingspolitiske spil. Vækstdiskussionen har domineret over ledigheden godt hjulpet af usikkerheden om, hvorvidt ledigheden er 4, 6 eller 7,5 pct. pga. forskellige opgørelsesmetoder. Samtidig er det næppe lykkedes for S og SF at præsentere sig som garanter for trygheden og for de økonomiske interesser hos deres egne vælgergrupper.
VKO overtog velfærden
De sidste 10 år har været præget af VK(O)-regeringens politiske formel, som Anders Fogh Rasmussen og Claus Hjort Frederiksen tilskrives æren for. I 80 år havde en borgerlig regering været umulig uden støtte fra Radikale Venstre. Men man fandt en ny formel: nemlig at appellere til traditionelle socialdemokratiske vælgergrupper, der var utilfredse med indvandrerpolitikken. Og om muligt fravriste Socialdemokraterne monopolet på at være det parti, der sikrede velfærden.
Operationen lykkedes som bekendt. Dansk politik blev todimensional. Arbejderne kunne mobiliseres på værdipolitikken (centreret omkring indvandring), hvis velfærdspolitikken ikke var alt for frastødende.
I 2001 lykkedes det endda at få vælgerne til at mene, at en borgerlig regering ville være bedre end en socialdemokratisk til at sikre god sygehusbehandling og ikke meget ringere på de andre velfærdsområder.
Bedst til velfærd-sloganet holdt ikke helt i længden, men tilsammen fik VKO ved alle tre valg 2001-07 et flertal af stemmer blandt ufaglærte og faglærte arbejdere.
Inden valgkampen så det ud til, at VKO's værdipolitiske greb om befolkningen var blevet slapt. Nok er den værdipolitiske konflikt kommet for at blive, men med den værste økonomiske krise i 6-7 generationer var der ikke overskud til at diskutere burkaforbud og tilsvarende eksotiske emner.
Villys snublen
Der var i øvrigt også gået rust i den parlamentariske formel for VKO, hvor DF tog sig betalt med stramninger på indvandrerområdet og opblødning af den sociale profil, så DF kunne fremstå som et parti, der sikrede større lighed. Efterhånden var der problemunderskud på indvandrerområdet. Integrationen gik for godt, og det var svært at finde nye områder, hvor der kunne strammes. Det kneb også mere og mere med sociale indrømmelser. Efterlønnen blev solgt for skærpet toldkontrol, hvis eksistens måtte omtales forskelligt inden for og uden for landets grænser.
Der var med andre ord udsigt til en valgkamp, hvor DF kunne råbe i ørkenen om indvandring, mens de øvrige partier kunne slås om økonomien.
Desuden havde S og SF i årevis tålt alle kvaler for at undgå diskussion om indvandring i valgkampen efter Fogh-recepten: Hvis regering og opposition er enige, er der ikke noget at diskutere.
Denne strategi var faktisk stort set lykkedes. Så meget desto større var overraskelsen, da SF drejede 180 grader og selv åbnede diskussionen om indvandring. Om det betyder noget for fordelingen mellem blokkene, er usikkert. Men ét kan der ikke være tvivl om: Det gavner de partier, som er utilfredse med status quo.
Udnyttede ikke krisen
Det er dog ikke den eneste overraskelse. Som ventet er økonomisk genopretning på dagsordenen. Det burde egentlig være til fordel for oppositionen. Der er nogenlunde konsensus blandt økonomer om, at krisen i Danmark ikke blot kom udefra, men også indefra pga. forkert politik.
Alligevel er det regeringen, der er i offensiven på det krisepolitiske område. Det er også regeringen, der har vundet troværdighed under valgkampen. Oppositionen har ikke kunnet slå regeringen på egen banehalvdel økonomien sådan som Fogh slog Nyrup i 2001 på hans politiske hjemmebane: sundhedsvæsenet.
Forklaringen er nok, at oppositionens kritik næsten udelukkende har rettet sig mod regeringens håndtering af krisen, ikke mod medansvaret for at skabe krisen. Mens oppositionen nærmest ville have den samlede økonomiske sagkundskab i ryggen i kritikken af regeringens medansvar for krisen, gælder det ikke krisepolitikken eller Socialdemokratiets alternative forslag.
Effekten har været, at danskerne i langt højere grad end i andre lande friholder deres regering for ansvar for krisen selvom en nøgtern vurdering faktisk burde tilsige det modsatte.
Overraskende er det også, at oppositionen knap nok har magtet at sætte en fordelingspolitisk dagsorden. Det er mest blevet til en kamp mellem to vækststrategier, der faktisk ligner hinanden temmelig meget.
Det er egentlig underligt, for der er ingen tvivl om, at regeringens politik har rokket ved borgernes tryghed. Formentlig også så meget, at det medvirker til, at forbruget er faldet endnu mere, end danskernes umådeholdne gældsætning tilsiger.
Sent i valgkampen er der kommet mere fokus på fordelingspolitikken. Men næppe nok til, at Socialdemokraterne kan mobilisere sit traditionelle vælgerkorps. Ufrivilligt har S og SF's kampagne nok haft mere adresse til den progressive del af Overdanmark end til de traditionelle vælgere.
Tryghedsgarant Løkke
Det er i det lys, man skal se Løkke Rasmussens appel i slutfasen til trygheden for almindelige arbejdere. Han har tilmed kunnet argumentere sagligt med, at det skader væksten, hvis almindelige arbejdere føler sig truet på pengepungen.
Med det samme forsøg på en feberredning har regeringen gjort en ypperlig indsats for at fastholde det billede, der brændte sig fast i 00'erne nemlig at der var privatøkonomiske omkostninger ved at stemme på oppositionen.
Mens der i 1998 stadig var balance borgerlige vælgere mente typisk, at en borgerlig stemme ville gavne deres interesser, mens socialdemokrater mente, en socialdemokratisk stemme ville komme dem selv til gode havde billedet forandret sig i 00'erne. En meget stor del af oppositionens vælgere følte i 2007, de skulle have penge med, hvis de skulle stemme på oppositionen. Navnlig for klassiske socialdemokrater var det ikke så fristende.
I slutfasen har oppositionen forsøgt at få et lidt bedre greb om den udbredte utryghed ved at blive ledig, men også ved at blive gammel og/eller syg som har grebet de traditionelle vælgere. Men det er usikkert, om det er lykkedes. Og det er næppe lykkedes S-SF at fjerne indtrykket af, at det koster at stemme på oppositionen. Det synes snarere at være lykkedes regeringen at forstærke dette indtryk.
Kort sagt er vi ikke helt tilbage til den klassiske konflikt om fordelingspolitikken.
Vi kan naturligvis først vide, hvad det præcist har betydet for vælgernes adfærd, når vi ser undersøgelserne efter valget.
Derimod kan det allerede nu konstateres ud fra flere målinger, at oppositionen ikke har udnyttet sin historiske chance for at vinde ejerskabet til økonomien. Tværtimod er det iflg. flere målinger lykkedes regeringen ved en dygtigt gennemført kampagne at forstærke indtrykket af, at regeringen er bedst til at håndtere økonomien.
Det skal dog tilføjes, at alt er relativt. Vælgernes tillid til de økonomiske planer fra både regering og opposition kan ligge et temmelig lille sted. Og et nyt element ved 2011-valget er den politiske mistillid. Regeringen er slidt, ingen af regeringsalternativerne har den store troværdighed, og den politiske mistillid var før valgkampen ifølge Mandag Morgen og Vilstrup den største, der var målt i mere end 25 år.
Jørgen Goul Andersen er professor i statskundskab ved Aalborg Universitet

