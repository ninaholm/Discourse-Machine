Illusionen om den livslange monogami
Jeg siger ikke, at de livslange ægteskaber med evig troskab er forkerte. Jeg bøjer mig i singlestøvet for de mange par derude, der får det til at fungere. Det er flot, ligesom at gennemføre en Ironman – men naturstridigt er det også


 Det kan ikke tælles på to hænder, hvor mange gange jeg har læst Aristofanes tale om kærlighed i Platons Symposium. Jeg elsker passagen, der beskriver, hvordan mennesket engang var sådan et supermenneske med fire arme, fire ben og to sæt kønsdele; de var bomstærke og dermed en trussel mod guden Zeus. Det blev Zeus ret træt af og kløvede derfor mennesket i to halvdele for at svække supermennesket. Derfor har det delte menneske lige siden ledt efter sin anden halvdel, sin sjæleven.
Gamle grækere troede således på livslang monogami. Det gør jeg ikke! Det er det rene bluff, en samfundsskabt konstruktion, vi har dyrket gennem århundreder og gennem generationer, men det gør det ikke mere rigtigt.
Ja ja, kald mig bare hende den bitre singlemor, der hamrer mod de 40 år og har mistet al håb om livslang monogam kærlighed med den eneste ene. Men selv da jeg levede lykkeligt i parforhold (i henholdsvis fire og seks år) havde jeg samme overbevisning: Det livslange monogame parforhold, hvor man lover hinanden seksuel og romantisk troskab, er en samfundsskabt og naturstridig konstruktion.
Igennem århundreder har vi i vores samfund langsomt fået inkorporeret, at tosomhed med den samme livspartner er den rigtigste måde at leve på. Men 43 procent af alle danske ægteskaber ender i skilsmisse, og mon ikke tallet ville være noget højere, hvis vi også talte alle dem med, der lever i papirløse forhold?
Jeg tror mere på Darwin, end jeg tror på kristendommen, og hvis vi vender os mod dyreverdenen, er det også kun et fåtal af pattedyrene, der lever i faste parforhold. Bonoboerne, som vi i videnskaben ofte sammenligner os med, har en seksualdrift, der driver dem i armene på mange forskellige partnere gennem livet. Det samme gælder for en anden artsfælle: chimpansen. Og hvem kender ikke også det dér med at blive ekstremt tændt på en flirt, man har mødt i byen eller på arbejdspladsen, hvor man kan mærke hele ens krop dirre af lyst. En kraftig kropslig reaktion, der for længst er stoppet over for den person, man deler dobbeltseng med.
Jeg tror på, at denne kemiske reaktion er kroppens instinkter, der fortæller, at vi er kodet til at skifte partnere mange gange gennem livet.
De sexløse parforhold bliver flere og flere, oplever jeg i min omgangskreds, ligesom utroskaben lever i bedste velgående i dagens Danmark, fordi alt for mange har købt illusionen om den eneste ene.
»Bare fordi du har valgt at være vegetar, så det betyder det ikke, at bacon stopper med at dufte godt,« siger Christoffer Ryan, en af forfatterne til Sex at Dawn, en bog der på baggrund af en masse videnskab begraver det livslange monogame parforhold. Ryan mener, at eksklusivitet kom sammen med begrebet om kernefamilien, og at det særligt var i den »snerpede klunketid«, det for alvor blomstrede frem.
Den anerkendte amerikanske antropolog Helen Fisher argumenterer for naturligheden i, at folk ofte bliver skilt efter fire års ægteskab: »Denne drive til at finde sammen og blive sammen som par i mindst fire år udviklede sig for millioner af år siden. Den oprindelige standardperiode mellem fødsler var fire år, fordi fire år typisk var den periode, det tager at finde sammen, få et barn og få det igennem småbørnsstadiet.«
Jeg siger ikke, at de livslange ægteskaber med evig troskab er forkerte. Jeg bøjer mig i singlestøvet for de mange par derude, der får det til at fungere, som holder kobber-, sølv-, guld- og krondiamantbryllup og lever lykkeligt i troskab med betingelsesløs kærlighed. Det er beundringsværdigt og – på lige fod med folk, der gennemfører en Ironman – altså flot gjort, men igen: naturstridigt.
Mon ikke der er gemt en lille romantiker i de fleste af os? Et eller andet sted vil vi gerne bedrages med tanken om, at vi hører sammen med den eneste ene. For selv kyniske Tina her er det nok heller ikke sidste gang, jeg har læst Platons Symposium, for illusionen og fantasien er – ligesom eventyr, der slutter med, at prinsen og prinsessen lever lykkeligt til deres dages ende – meget sød.
Tina Splidsboel er journalist. Klummen er udtryk for skribentens egen holdning

