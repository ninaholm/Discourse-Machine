Et bureaukratisk monster?



 Tidligere undervisningsminister Bertel Haarder (V) glæder sig over, at han som minister ikke har medvirket til at skabe et bureaukratisk monster, der kunne evaluere den såkaldte 95 pct.-målsætning. I dag kan Information citere frustrerede eksperter for, at det monster, Haarder frygter, er én ekstra kolonne i excelark, hvor erhvervsskolerne kan registrere frafaldne elever. Antallet og karakteren af frafald ville ellers være en håndfast metode til at evaluere initiativer til syv milliarder kroner, som den forhenværende regering har postet i at få 95 pct. af en ungdomsårgang til at tage en ungdomsuddannelse. En målsætning, den nye regering har overtaget, og som Rigsrevisionen netop har kritiseret, fordi man ikke kan måle, om der er nogen reel effekt af milliardinvesteringen.
De mere end 50 initiativer, der er igangsat, kan sagtens være både gavnlige og effektive. Og det kan være svært at udrede effekterne, men faktum er, at man fra Undervisningsministeriets side ikke engang har forsøgt at få mere viden. Imens siger den nye minister, Christine Antorini (S), at hun vil se fremad. Det er bare ikke godt nok. Den manglende viden betyder, at man risikerer at kaste samfundskroner efter noget, hvor »politiske overbevisninger« spiller større rollen end fakta. Og endnu værre, at de unge svigtes. Det er dem, der efterlades uden uddannelse. Det er dem, der ender som tabere, fordi ungdomsarbejdsløsheden bare vokser, uden at der præsenteres overbevisende forslag til at gøre noget ved den alarmerende situation.
Uddannelsesforskere har tidligere sået tvivl om, hvorvidt 95 pct.-målsætningen overhovedet er realistisk. Det er muligt, at det skyldes manglende kontrol, vidensdeling og opfølgning på initiativerne for at mindske frafaldet, men også en falliterklæring. Formanden for Danske Erhvervsskoler kritiserer, at endnu et ministerudvalg er nedsat for at opfylde målsætningen. Problemer med frafald og manglende praktikpladser er velkendte. Ministeren svarer trepartsforhandlinger og fleksuddannelse. Det har vi endnu til gode at se konkret. Imens famler erhvervsskolerne i blinde, og dystre forudsigelser om den tabte generation er tættere på at blive virkelighed.

