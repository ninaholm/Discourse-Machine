Spil noget, vi ikke kender



DR’s generaldirektør, Maria Rørbye Rønn, talte ved sin tiltrædelse om, at kulturformidlingen må være ’dannende’ – også i et nutidigt perspektiv. Få måneder senere – i april sidste år – kom radiokanalen P6 Beat, som skulle »favne alternative strømninger og tage udgangspunkt i stemningen og energien, der ligger i at skabe musikken«.I går skrev Information, at kanalen nu bliver »gradvist tillempet«: Ledelsen ønsker flere lyttere, derfor udvides magten til de playlisteansvarlige, færre forskellige numre sættes i rotation, så sangene i det store hele er genkendelige, og programmer, der kredser om vækstlaget, begrænses.Seriøs dækning af rytmisk musik har DR længe savnet. For nylig tog Smagsdommerne på DR2 til koncert med det alternative rockband Animal Collective. På tv sad en nyhedschef, en forfatter og en jazztrommeslager og klagede over, at lyden havde været høj, og at publikum havde fuldskæg og grimme hatte på. Musikken forholdt de sig ikke til, og to af dem gik, før koncerten var slut. Et sjovt indslag måske, men det kedelige er, at indslaget ingen modvægt får af seriøs musikdækning. Lige med undtagelse af P6 Beat. Men hvis den »gradvise tillempning« skal betyde, at lyttertal er førsteprioritet, og kvantitet vejer tungere end kvalitet, ser det dystert ud.Kom nu, DR, tro på konceptet. BBC Radio 6 Music, det britiske forbillede, kæmpede med dårlige lyttertal de første mange år, men de reagerede ikke med hysteri og hastværk. De ventede. I dag – efter otte år – har de 1,6 mio. ugentlige lyttere i Storbritannien. En måske ikke kvantitativt, men i hvert fald kvalitativt stærk gruppe af lyttere, som tager musikken seriøst. De findes også i Danmark, men de kræver, at DR giver P6’s dygtige musikværter total frihed til at spille deres musik og fortælle om den.For langtfra alle tænder for radioen for at høre noget, de kender.
