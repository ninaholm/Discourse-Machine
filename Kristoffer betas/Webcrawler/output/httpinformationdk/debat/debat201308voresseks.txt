Vores seksualitet er ikke et karneval
LGBT Danmark kæmper for at gøre homoseksualitet til noget særligt; vi kæmper en stille kamp for at vise samfundet, at det er en hel almindelig variation ligesom hår- eller øjenfarve. Når vi kritiserer, at LGBT arrangerer Prides, der bekræfter samtlige flamboyante homo-stereotyper, bliver vi fordømt som intolerante


Der er dem, som netop har festet i Københavns gader under den nyligt overståede Pride Parade. De har hyldet mangfoldigheden og vist deres støtte til LGBT Danmark (Landsforeningen for Bøsser, Lesbiske, Biseksuelle og Transpersoner). De er flamboyante homoseksuelle flankeret af trofaste samfundsstøtter, de velmenende heteroseksuelle. De har gået i optog, skejet ud, klappet hinanden på ryggen og rost sig selv for endnu engang at have slået et slag for tolerancen i Danmark.Og så er der os andre. De tavse. Os, som knapt tør sige vores mening af frygt for at blive fordømt som homofober af de velmenende og dermed blive dømt ude af den offentlige debat. Os, som føler, vi fra start af må erklære os selv som homoseksuelle for overhovedet at måtte mene noget om denne sag.Vi, de tavse, som hver eneste dag kæmper en stille og umærkelig kamp for at vise samfundet, at det at være homoseksuel er helt almindeligt; en almindelig variation ligesom højde eller hårfarve.Vi, der denne ene dag om året må stå frustrerede og tavst se til, mens de flamboyante og LGBT går i optog med støtte fra Københavns Kommune, og under mediernes bevågenhed bekræfter samtlige stereotyper for øjnene af Danmark. Alle de stereotyper, vi, de tavse, kæmper for at mane i jorden.Stop den offerkulturDengang samfundet definerede homoseksuelle som ’syge’ og anderledes, gav det mening at stå sammen og kæmpe for retten til at være anderledes; at kæmpe for tolerancen. Men i dag er homoseksuelle bredt accepteret i Danmark. I dag er homoseksuelle kun anderledes, når de selv vil være det: Når de flamboyante opmærksomhedssøgende bliver hyret til at deltage i tv-programmer i kraft af deres homoseksualitet, og når der er Pride Parade i byens gader.Homoseksualitet er i vores øjne blot noget, man gør, sædvanligvis uden at involvere resten af samfundet i det. Men for LGBT og de flamboyante er det blevet til noget, man er – en identitet, som omhandler langt mere, end blot hvem man føler sig tiltrukket af. Et samlet folkefærd under regnbueflaget med fælles kulturreferencer, som lever i parallelsamfund af bøssebarer og homomiljøer og for alt i verden prøver at undgå integration.Det er to helt forskellige tankesæt, som trækker i hver sin retning: LGBT går i optog for i tolerancens og mangfoldighedens navn at slås for homoseksuelles ret til at være anderledes – at blive taget særlige hensyn til. En kamp mod vindmøller, der for længst er vundet i Danmark, og som i dag primært fungerer som påskud for at afholde en fest, hvor de velmenende kan iscenesætte sig selv som mangfoldighedselskende, og de flamboyante kan vise sig frem.Men vi, de tavse, kæmper en anden kamp: Vi kæmper for at almengøre det at være homoseksuel; at vise, at det ikke er noget særligt. At vise, at vi er ligesom alle andre. Vi står ikke sammen under noget flag. Vi ved, at vi ikke nødvendigvis har mere til fælles end alle andre bortset fra en vilkårlig detalje, en seksuel præference. Vi slås for ikke at blive slået i hartkorn med de flamboyante; at blive gjort til ofre for en undertrykkelse, vi ikke oplever. At blive gjort til noget særligt mod vores vilje.Patent på toleranceDet er sandt, at homoseksuelle har været en forfulgt minoritet engang og stadig er det i visse andre lande, men det er vi ikke længere i Danmark. Det er imidlertid denne forhistorie, som danner grundlag for LGBT i dag, og som giver dem en position til at udnævne nye fjender mod tolerancen og samtidig magten til at definere, hvad begrebet tolerance dækker over i forhold til homoseksuelle.Hvem kan åbenlyst kritisere LGBT og Pride Paraden uden at risikere selv at blive fordømt som intolerant? Hvem tør sige højt, at deres eneret på at definere tolerance har skabet et tolerancetyranni, der kan kvæle al kritik af en organisation, som vi grundlæggende mener, har overlevet sig selv, og i dag kun kæmper for at bevare sit eget eksistensgrundlag?For LGBT slutter kampen aldrig, for de er defineret som en modstandsbevægelse. De er derfor hele tiden nødt til at opfinde nye måder at gøre modstand på mod et samfund, som i virkeligheden ikke længere har noget imod dem. De gør alt for at fremmane intolerancens spøgelse i stadigt mere absurde forklædninger, som de derefter kan nedkæmpe med ord og moralske domme. Senest har LGBT Danmark udgivet en ordbog med LGBT-termer, som ’cisheteronormativitet’ og ’internaliseret fobi’.Newspeak, der skal fremstille selv vores hverdagssprog som undertrykkende.Udvider offergruppenIkke alene kan LGBT Danmark højne kriterierne for de, som ønsker at henregnes blandt de ’tolerante’. De har også udvidet offerkredsen: I 2009 skiftede LBL (Landsforeningen for Bøsser og Lesbiske) navn til LGBT, så ikke kun biseksuelle, men også transkønnede blev omfattet. Hvorfor denne sammenblanding af køn og seksuel orientering? Oplever disse grupper faktisk de samme problemstillinger som homoseksuelle? I LGBT-ordbogen findes endvidere begrebet LGBT++ (synonym: ikke-cishetero-personer), hvilket yderligere omfatter queers, interkønnede og aseksuelle; de tilsammen såkaldte LGBTQIA. Her er især queer-begrebet så bredt og flydende, at det kan dække enhver, som vedkender sig det. Skal vi alle kalde os queers, før det får en ende?Hvem tør sige højt, at LGBT-bevægelsen og Pride Paraden har mistet sit formål – at den er blevet en hindring for tolerancen, og dermed sin egen erklærede fjende? At de graver nye grøfter og forstærker skellet mellem homoseksuelle og alle andre?Heterofobi?Skønt Priden har som selverklæret mål at være den »bedste, mest inkluderende og rummelige Prideworldwide«, kunne den end ikke rumme et ironisk, henkastet »små bøssekarle«. Dækker tolerancen ikke selvironi? I vores øjne er det i bedste fald et udtryk for en overdreven ømskindethed; et desperat forsøg på ikke at støde nogen. I værste fald er det en strategi; et desperat forsøg på at finde noget at blive stødt over, så LGBT endnu en gang kan vise sig som tolerancens sande forsvarere.Men vi, de tavse, vi føler os stødt, når Priden sætter os i bås med de flamboyante stereotyper. Eller når LGBT Danmark dømmer Chili-Klaus usmagelig, fordi han kalder en juice for en ladyboy. Vi kan godt rumme, at han kalder en juice for en ladyboy, og vi er bekymrede for, at sådanne episoder vil gøre vores heteroseksuelle venner berøringsangste. Og når heteroseksuelle kan risikere at blive smidt ud af bøssebarerne, alene fordi de kysser, hvad blev der så af rummeligheden? Er dette kimen til en spirende heterofobi?Vi, de tavse, føler os ikke repræsenteret af LGBT, skønt de kalder sig en landsforening. De har gjort sig til repræsentanter for os, uden at spørge os, om vi er enige i deres kamp; som et politisk et-partisystem med tvungen indmelding. De italesætter sig selv som tolerancens og mangfoldighedens forkæmpere, så hvordan kan vi, de tavse, få lov til at vise vores utilfredshed og uenighed uden selv at blive dømt intolerante? Skal vi forblive tavse? Eller er der plads til, at vi kan tage til genmæle mod tolerancetyranniet?&nbsp;Morten Bak Kristoffersen er projektingeniør, Stian L. Lybech er psykolog, Daniel Bliss er folkeskolelærer, Peter G. Nielsen er selvstændig, Jonas Munk Jensen er studerende, Peter Fruergård er cand.mag., Rasmus Rasmussen er studerende, og Søren Pedersen er optikerassistent
