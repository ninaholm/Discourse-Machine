Hvis bare du satte pris på din lærer
Engagerede og dygtige lærere kan glæde sig. De gør nemlig en kæmpe forskel for det enkelte barn, målt i kroner og ører. Desværre går det mindre godt med at tiltrække de fagligt dygtige unge til læreruddannelsen
Det er alt andet end ligegyldigt, om børn mødes af en fesen indsats eller af en skarp lærer, der kan og vil. Vi må som samfund så håbe, at det er netop disse lærere, der vælger og har lyst til at fortsætte som skolelærer.


 Målet var ikke til at tage fejl af, da et bredt flertal i Folketinget i 2012 reformerede læreruddannelsen: Flere fagligt dygtige unge skal vælge lærergerningen, så vi på sigt får et løft i folkeskolen.
Specielt én regelændring var i den forbindelse markant og synlig. Nemlig, at man fra centralt hold besluttede, at man som hovedregel skal have mindst 7 i gennemsnit for at komme ind på læreruddannelsen.
Reglerne trådte i kraft i 2013, så i dag kan vi kigge tilbage på to års optag og besvare spørgsmålet, om det indtil videre er lykkedes at tiltrække flere fagligt dygtige til læreruddannelsen? Den korte version af svaret er nej. Målet om ’mindst 7’ er på ingen måder indfriet. De studerende, vi kan få til at vælge lærervejen, kan ikke engang præstere et 7-tal i gennemsnit.
Optaget på uddannelsen sker fortsat via kvote 1 (hvor man altså skal have mindst 7) og kvote 2. Antallet af studerende i kvote 1 er en smule højere i 2014. Men alt i alt har det været upåvirket af reformen, skriver Styrelsen for Videregående Uddannelser i en nyligt udkommet evaluering:
»For ansøgere med 7,0 eller derover er søgningen til læreruddannelsen reelt set uændret.«
Ergo – ingen succes her.
Kom bare
Unge med et lavere karaktergennemsnit kan også komme ind. Men kun, hvis de er af den rette støbning, besluttede politikerne. Af aftalen om lærerreformen fremgår det, at skolerne via en optagelsessamtale skal foretage en »individuel afdækning af ansøgerens studieegnethed i forhold til både faglighed og profession (…) [og] sikre optag af kvalificerede og motiverede studerende«.
Slut med slaphed, slendrian og SU-rytteri. Unge lukkes kun ind, hvis de er egnede, faglige, professionelle, kvalificerede og motiverede.
Kun de rigtige skal lukkes igennem nåleøjet. Sådan var i hvert fald den politiske intention. Efterfølgende har det vist sig, at nåleøjet måske nærmere var en hulahopring.
Som det fremgår af grafikken her på den anden side, er færre blevet optaget de senere år. Antallet hænger sammen med, hvor mange der overhovedet søger, men det spiller også ind, at nogle vælger at blive væk, når de indkaldes til optagelsessamtale.
Er man først mødt op til en samtale, så er den stort set hjemme.
Ja tak og kom bare, sagde skolerne til 88 procent af de unge, der i 2014 mødte frem til en optagelsessamtale.
Året før fik hele 97 procent af alle fremmødte samme besked. Eller som Styrelsen for Videregående Uddannelser skriver i sin evaluering:
»Ansøgere, som møder op, er altså særligt opsatte på at blive optaget på læreruddannelsen.«
Ja, professionshøjskolerne mener ikke bare, at de fremmødte er opsatte, men åbenbart også, at ni ud af ti (af dem, der har mindre end 7 i karaktergennemsnit), er kvalificerede til uddannelsen.
Samlet set er situationen altså den, at skolerne optager færre af de virkelig svage. Men en ekstra tilstrømning af fagligt stærke studerende er udeblevet.
Det samme kan siges med økonomtermer: Resultatet af reformen er indtil videre, at man har mindsket udbuddet af pladser blandt de dårligst funderede, men man har ikke formået at øge efterspørgslen efter at blive lærer blandt de fagligt dygtigste.
Færre af de dårligste har utvivlsomt betydning for SU-udbetaling, stemning, frafald og den slags. Men når det kommer til det, det hele drejer sig om, nemlig at få flere fagligt dygtige undervisere til vores børn, så har vi som samfund intet formået at gøre ved problemet.
Glidning over årtier
Den aktuelle mangel på faglig styrke bliver i øvrigt ikke mindre grum af at blive sat ind i en mere historisk sammenhæng.
Hen over de seneste årtier er der sket en markant glidning i, hvilke typer af unge vi kan få til at vælge lærergerningen. Det ser man ved at tjekke adgangskravene og sammenligne dem fra 2013 med dem fra 1992.
For begge år har vi lavet en skala, hvor vi har rangeret uddannelsen med de højeste adgangskrav som nummer 1 og den med de laveste som nummer 100.
Tilbage i 1992 var nummer ét en universitetsuddannelse som f.eks. medicinstudiet. Nummer to noget lignende, men allerede på sjettepladsen fandt vi Zahles Seminarium i København. Spoler vi frem til 2013 er læreruddannelsen raslet ned ad skalaen. Den første af sin slags finder vi nu på 19. pladsen.
Tilbagegangen fra nummer seks til 19 er større, end det umiddelbart ser ud til. På uddannelse nummer 40 og nedefter er kravet stort set blot, at man er i live.
Tankeeksperimentet er at svare på, hvad der skulle til, hvis de lærerstuderende i 2013 fortsat skulle præstere til en sjetteplads. Og svaret er, at adgangskravet ville være et karaktergennemsnit på 9. Hvilket kun 15 pct. (i alt 409 ud af 2.655 lærerstuderende) af dem, der blev optaget igennem den koordinerede tilmelding i 2013, kunne leve op til.
Konklusionen ligger lige for: Fagligheden blandt dem, der ønsker at blive lærere, er faldet. Markant.
Man kan så sætte spørgsmålstegn ved, hvor stærk en sammenhæng der er mellem faglig styrke udtrykt ved karakterer og det at være en god underviser. Den er næppe én til én. Men her ser vi alene på de værdier, som politikerne i reformen har lagt til grund for at få dygtigere lærere.
Prisen
Vi ved, at der er en høj pris at betale, hvis børn får dårligere undervisning, end de kunne have fået.
Tre amerikanske økonomer har undersøgt, hvor høj den er. Chetty, Friedman og Rockoff offentliggjorde i 2014 to analyser i American Economic Review, en publikation, der i de kredse er blandt de helligste af hellige haller. Hvilket betyder: Før man får sin analyse publiceret, er den blevet gennemheglet, efterprøvet og gransket af en række stærkt kritiske kolleger.
De tre økonomers simple spørgsmål var: Hvilken betydning har det egentlig for et barns videre liv, om han eller hun har en fagligt dygtig eller en knap så dygtig lærer?
For at svare på det spørgsmål har de haft de helt store kanoner fremme. De har undersøgt 1,1 mio. elever i USA i perioden 1989 til 2011, og de har inddraget oplysninger om skoledistrikter, skattebetalinger, testresultater, demografi, lærere, indkomst, kvalitet af nabolag, universiteter, pensionsopsparing, teenagegraviditet og diverse forældreoplysninger.
Når man undersøger den slags, er der mange faldgruber. Den mest åbenlyse er, at børn af ressourcestærke forældre nok har en tendens til at finde sammen med dygtige lærere.
Den fejl har økonomerne undgået ved at undersøge betydning af lærerskift på den enkelte skole. Hvis f.eks. en 4. klasse på en skole klarer sig bedre end forventet, så holder de øje med, om klassens lærer f.eks. får job på en anden skole. Sker det, tjekker de, hvordan lærerens elever på den nye skole performer, og samtidig holder de styr på, hvad der sker på den gamle. Om nye generationer af 4. klasser får dårligere undervisning, end de ville have fået, hvis den dygtige lærer var blevet. Hvis lærerkvalitet betyder noget for eleverne på lang sigt, vil vi forvente, at de nye generationer af elever i gennemsnit vil klare sig dårligere end de tidligere elever.
Og resultatet? Lærerkvalitet har enorm betydning for, hvordan det siden går børnene. Det særlige ved analysen er, at den ikke bare fokuserer på, hvordan eleverne klarer tests. Hovedfokus er på, hvordan det går eleverne efter skoleårene.
I forhold til livstidsindkomst kan resultatet illustreres som følger: Forestil dig, at der er 20 lærere på dit barns skole. Og at de rent fagligt bliver rangeret fra nummer ét (den dygtigste) til nummer 20 (den mindst dygtige). I dit barns klasse underviser lærer nummer 10. Hun melder nu sin afgang. Som erstatning skal børnene undervises af den mindst dygtige, nummer 20.
Spørgsmålet er så: Hvad burde I som forældre være indstillet på at stikke i hånden på lærer nummer 10 (hvis det var tilladt) for at fastholde hende bare ét år ekstra? Svaret er en god rund million kroner. Dette beløb svarer nemlig til det tab af indkomst, som børnene må imødese, fordi de (et år tidligere) skifter til en dårligere lærer.
Eller sagt på en anden måde: Der er en tæt sammenhæng mellem en lærers dygtighed (eller mangel på samme) og den livstidsindkomst, eleverne senere får (og i øvrigt dermed også det skattegrundlag, vores velfærdssamfund får adgang til).
Samme sammenhæng finder forskerne i andre forhold. Dygtige lærere bidrager f.eks. til at mindske teenagegraviditet og til at forøge det generelle niveau af uddannelse i lokalsamfundet.
Forskningsresultatet bør – i lyset af det vigende faglige niveau blandt dem, som vælger lærergerningen – bekymre os samfundsmæssigt. Men det bør samtidig glæde engagerede, dygtige og ansvarsfulde lærere. De gør nemlig en forskel. Det er alt andet end ligegyldigt, om børn mødes af en fesen indsats eller af en skarp lærer, der kan og vil. Vi må som samfund så håbe, at det er netop disse lærere, der vælger og har lyst til at fortsætte som skolelærer.

