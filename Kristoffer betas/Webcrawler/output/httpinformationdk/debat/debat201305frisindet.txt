Frisindet har tabt...
... og krænkelseskulturen har vundet, hører vi igen og igen. Men i realitysegmentet lever frisindet i en moderne og opdateret form


 
	»Det er jo nærmest blevet sådan, at to mennesker ikke kan have sex uden, at det er synd for mindst én af dem.« Citatet stammer fra den tidligere chefredaktør for Ugens Rapport, Jan Nielsen, i en artikel i Information om det danske frisind, som mange mener, er på retur. Og Jan Nielsen har ret – det frisind, som udsprang af ungdomsoprøret, pornoens frigivelse osv., er svært at få øje på i dag. Men der er en vigtig tilføjelse til den store fortælling om krænkelseskulturens fremmarch. En tilføjelse, som ofte bliver overset i strømmen af artikler om cafégæster, der klager over ammende mødre og naboer, der klager over, at Martin Spang Olsen går rundt i underbukser ude i haven.

	Man finder den i realitysegmentet, som sjældent bliver taget alvorligt – i hvert fald ikke i de fleste medier. Tag nu Putte Thomsen, for eksempel, som mødte den tidligere fodboldspiller, Allan Nielsen, på en natklub i Esbjerg. Allan Nielsen var stærkt beruset, og befamlede Putte Thomsen, som er kendt fra reality-programmet Singleliv:

	»Han gramsede både på min og min venindes fjams. Så vi blev nødt til at danse sammen for at undgå, at han pillede,« fortæller hun til Ekstra Bladet. Hvis man ser bort fra brugen af ordet ’fjams’, så ligner historien om Allan Nielsen og Putte Thomsen til forveksling en klassisk krænkelseshistorie. Men så sker der noget interessant: Til spørgsmålet om, hvorfor Putte og veninden ikke gik, svarer hun:

	»Men vi havde jo bare en sjov aften. Og når han forsøgte at kysse mig eller slikke min mund, fjernede jeg bare hans hænder.«

	Putte Thomsen føler sig på ingen måde krænket. Herregud, de havde jo bare en sjov aften. Når hun fortæller historien, er det ikke for at fremstille sig selv som et offer – det er bare fordi, den er sjov – og nå ja, så for at komme i medierne vel sagtens. Sådan er realitysegmentet jo.

	Samme frisindede (og lad os endelig bruge det ord, selvom det måske ikke er frisind i den klassiske 70’er-forstand) tilgang til tilværelsen har flere af deltagerne i Paradise Hotel. Mads Gleager, som var med i sæson 4 og 5 knaldede til højre og venstre uden at tænke videre over konsekvenserne. Gleager er typen, der kun forholder sig til ting, der er inden for en radius af fem meter. Her er en drink – den drikker jeg. Her er en sød pige, hende lægger jeg an på. Skidt med, at jeg allerede har drukket alt for mange driks og skidt med, at jeg teknisk set er kærester med pigens veninde, som opholder sig på samme hotel. Så kan vi sidde derhjemme i vores Eames-stole og føle os småborgerlige og bornerte. Men det er kun i middelklassestuerne, at frisindet er på retur. I realitysegmentet lever det i en moderne og opdateret form. De unge fra det segment er ikke en del af krænkelsesbølgen.

	Skellet blev tydeligt, da jeg og en kollega for nogle år siden var i Los Angeles og skulle skrive en historie om pornoindustrien i det såkaldte Silicone Valley. Vi havde fået adgang til et slags modelbureau for pornomodeller, og pludselig kommer den dengang relativt ukendte danske pornostjerne, Denice Klarskov, ind på bureauet. Hun vil gerne tale med os, og det første hun fortæller, er, at hun er træt, fordi hun lige har »kneppet med to japanere i tre timer,« som hun sagde: »De blev ved med at køre på, uden at jeg egentlig kunne mærke noget.« Det var 30 sekunder efter, at vi havde givet hinanden hånden. Vi vidste slet ikke, hvad vi skulle stille op med hende. Alle vores spørgsmål var – og det kunne vi først se bagefter – præget af fordomme, mens alle hendes svar var hudløst ærlige. Hun kom fra en besværet familie i Rødovre – vi kom fra sunde kernefamilier i henholdsvis Nord- og Sydjylland. En søn af en præst og en søn af en gymnasielærer. Begge universitetsuddannede – hun havde syv års skolegang, fortalte hun. Alligevel var det os, der var de tumpede. Som da vi undrede os over, hvordan hun kunne have mand og hus hjemme i Sydsjælland – for hvad mon han sagde til hendes job? Denice Klarskov grinede og forklarede de to måbende middelklassedrenge, at han var »typen, der ikke bliver jaloux.« Og så med tilføjelsen:

	»Her forleden ringede jeg hjem og fortalte, at jeg havde fået 16 orgasmer. Det, syntes han bare, var fedt for mig, og jeg ville jo også synes, det var fedt for ham, hvis det var ham, der havde fået dem.«

Kristian Villesen er journalist på Informations kultur- og weekendredaktion

