Fire forslag til Ronnie Fridthjof og filmbranchen
Den danske filmproducent Ronnie Fridthjof skyder i et indlæg i Soundvenue med spredehagl i kampen mod piratkopiering. I stedet burde han – og resten af filmbranchen – søge hjælp hos spilbranchen.


 I et forsøg på at dæmme op for ulovlig streaming og piratkopiering, blev to danske mænd for nylig anholdt for at stå bag hjemmesider, der guidede til ulovlig streaming via tjenesten Popcorn Time. Støvet havde knapt lagt sig, før vi fik det sædvanlige udbrud fra den danske filmbranche om piratkopiering og dens rolle som filmbranchens bøddel.
Denne gang var det filmproducent Ronnie Fridthjof, der med seks forslag ville gøre »livet surt for landets netpirater«. Hvis man ser bort fra, at nogle af forslagene er direkte kontroversielle på grund af en voldsomt usikker tilgang til retssikkerheden, er opråbet både naivt og ude af trit med, hvordan andre brancher har haft succes i kampen mod piratkopiering.
Derfor opfordres filmbranchen nu til at kigge ud over sin egen næsetip og lære af en branche, som ellers ofte må stå i den svindende skygge af sin storebror, nemlig spilbranchen. Ikke kun fordi spilbranchen kan bryste sig af at have det mest sælgende underholdningsprodukt nogensinde, men fordi det er den underholdningsbranche, der om nogen har formået at tilpasse sig forandringer frem for modvilligt at fortsætte en på forhånd tabt kamp.
1. Skrot forskudte lanceringer
Hvis du spørger en netpirat, hvorfor han eller hun piratkopierer film eller tv-serier, vil svaret ofte være, at produktet ikke er tilgængeligt på lovlig vis – enten fordi det simpelthen ikke lanceres i deres land, eller fordi lanceringen ligger flere måneder ude i fremtiden.
Dette problem er ikke kun forbeholdt filmbranchen, for spilbranchen har også prøvet at opdele udgivelser i flere etaper, dog uden held. I stedet bliver spil oftest udgivet i samme uge, hvis ikke samme dag. Der er ikke en ventetid på flere måneder, hvor spillene kan nå at dukke op på ulovlig vis, som man ellers ser det i filmbranchen. Senest tidligere på året, hvor piratkopiering af Oscar-favoritter som American Sniper steg med op til 230 pct.
Et andet populært mål for piratkopiering under Oscar-sæsonen var filmen Birdman. Når man ser på udgivelsesoversigten i forskellige lande, forstår man måske hvorfor. Birdman fik premiere i amerikanske biografer den 17. oktober 2014, mens danskerne måtte vente til 22. januar 2015. Blot en måned senere, 17. februar, blev filmen udgivet på DVD og Blu-ray i USA, imens den danske udgivelse først landede 1. juni.
Spilbranchen har accepteret globale lanceringer som et nødvendigt onde, der faktisk har store fordele. Det dæmper ikke kun behovet for piratkopiering, men sikrer også tilfredse brugere, uanset hvor de befinder sig i verden.
2. Tilgængelighed fostrer lovlighed
Da Nordisk Film tidligere på året lancerede streamingtjenesten Dansk Filmskat, hvor man kan se både klassiske og nyere danske film, var det et tiltrængt forsøg på at være med der, hvor det faktisk gælder, nemlig streaming.
Streamingtjenesten ramte dog alle de faldgruber, som tjenesterne er nødt til at styre udenom, hvis de vil overleve, og kritikken var prompte fra både presse og brugere. Film skal nemlig streames i højest mulig kvalitet, tjenesten skal simpelthen bare fungere rent teknisk, og vigtigst af alt skal tjenesten være tilgængelig på alle foretrukne platforme.
Hvorfor kan man for eksempel ikke hente Dansk Filmskat til PlayStation og Xbox-konsoller? Der står mindst én af disse konsoller i de fleste danske hjem, og tilgængelighed er nøglen til at komme piratkopiering til livs. Selv Rettighedsalliancens formand Maria Fredenslund indrømmede dette sidste år, da hun over for Berlingske udtalte: »Når en bruger gerne bare vil se en fed film, havner vedkommende nemt på ulovlige tjenester. Det ligger der ikke nødvendigvis en masse moralske overvejelser bagved. Det handler mest af alt om tilgængelighed.«
3. Lovlige alternativer frem for skræmmekampagner
Netop Rettighedsalliancen drager ofte på korstog mod piratkopiering med trusler om bøder og anholdelser, men det har efterhånden efterladt en apatisk holdning blandt netpirater. Der er blevet råbt ‘ulven kommer‘ så mange gange, at både respekt og frygt er pist væk.
Truslen om bøder har mistet effekten (hvilket er en skam, da de ellers er en retfærdig og fornuftig indkomstkilde), og de evindelige opråb fra filmbranchen følges op med en håbløs anmeldelse af teleselskaber. Skal vi så også dømme Post Danmark, når der sendes ulovligt materiale i breve? Og skal staten dømmes, når vejene bruges til menneskesmugling?
I stedet for at skræmme netpiraterne, hvilket tydeligvis ikke fungerer, så tilbyd attraktive alternativer. Spilbranchen bugner af digitale distributionsplatforme, hvor de lovlige alternativer efterhånden er så billige (eller ligefrem gratis), at piratkopiering nærmest ikke kan betale sig, så hvorfor kan det samme ikke lade sig gøre i filmbranchen? Denne tilgang bakker TDC ikke overraskende også op om i en undersøgelse fra 2014.
4. Drop offermentaliteten
Når den danske spilbranche konkluderer, at den ikke vil være afhængig af statens støttekroner, er det ikke et tegn på arrogance, men blot et ydmygt ønske om at være bæredygtig, uanset hvilke udfordringer branchen møder.
Når den danske filmbranche i kor råber efter hjælp i form af støttekroner og samtidig udråber piratkopiering som dens nemesis, er det derimod netop et tegn på arrogance og ignorant modvillighed til at tilpasse sig ændringer, der kommer, uanset om man vil det eller ej.
Der er ingen skam i at indrømme, at kampen mod piratkopiering aldrig bliver vundet (piratkopiering vil altid eksistere i en eller anden form), men der er skam i at lægge ansvaret fra sig, imens man naivt sætter sin lid til en tilgang, der havde sin storhedstid i det 20. århundrede.

