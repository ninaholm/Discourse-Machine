Kan vi undgå alderdommen?
Aldringen indebærer en lang række biologiske og helbredsmæssige ændringer, som rammer os alle, men det er en kendsgerning, at man netop med motion kan rykke ved disse kropsmæssige ændringer
Motion giver beviseligt en bedre alderdom.


 Kan man undgå at blive gammel? Det lyder som noget vrøvl. Det eneste rigtige svar på det spørgsmål er da også, at det kan man godt, hvis man er så uheldig at dø tidligt. I sit indlæg skriver Margit Melichar Andersen om, hvor tåbeligt et sprogbrug, der anvendes om det at blive gammel (17. februar). Vi skal partout gøres yngre, end vi er. Jeg er enig med hende i, at vi alle deler de vilkår, at vi bliver gamle - hvis vi altså er heldige - og at sprogbruget om aldring ofte er rigeligt floromvundent. Men det er jo rigtigt, at gamle mennesker i dag har det bedre i længere tid end tidligere, om end der er betragtelige sociale forskelle.
Et er, at levealderen stiger, noget andet er, at det gør de år, vi lever med god funktionsevne, også. Og når der går mange EU-forskningspenge til at bremse alderdommen, så er det jo ikke alderen i sig selv, man vil stoppe. Generelt er ønsket at udforske en lang række detailspørgsmål om biologiske, psykologiske og sociale årsager til, at mange mennesker lever til højt op i alderen og klarer sig vældig godt, mens andre er knapt så heldige. Årsagen til disse store variationer kender vi ikke nok til.
Motion virker
Melichar Andersen skriver også, at man »som gammel skal pakke sin tynde, flytbare, plettede, rynkede hud ind, plastikoperere den eller puste den op med Botox eller man kan forsøge sig med ungdommelig hyperaktivitet. Alt sammen for at fjerne alderdommens spejl«.
Det lyder jo vældig forførende. Men hun springer nu over, hvor gærdet er lavest ved at ligestille plastikoperationer og fysisk aktivitet. Vi ved, at det gør en forskel for, hvordan vi ældes, om vi dyrker fysisk aktivitet eller ej.
Aldringen indebærer en lang række biologiske og helbredsmæssige ændringer, som rammer os alle, men det er en kendsgerning, at man netop med motion kan rykke ved disse kropsmæssige ændringer, således at man kan klare sig i flere år uden hjælp og med en god livskvalitet.
Ja, faktisk har forskningen vist, at personer, der dyrker motion får 8-10 år mere med en god funktionsevne sammenlignet med dem, der ikke gør. Derudover er motion effektivt til at dæmpe depression og angst og til at forbedre indlæring og koncentration.
Dette stemmer vældig godt overens med de ønsker, langt de fleste har til en god alderdom. Vi ønsker os et langt liv, men kun hvis vi kan undgå alvorlig sygdom, så vi kan klare de daglige aktiviteter uden store problemer. Vi ønsker os overskud og kræfter til at gøre de ting, som giver livet indhold - f.eks. at være sammen med børn, børnebørn og venner.
Det er mit håb, at den aldersforskning, der foregår i dag, vil resultere i, at endnu flere end i dag får opfyldt det ønske.

