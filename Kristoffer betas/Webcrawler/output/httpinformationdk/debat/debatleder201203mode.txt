Moderat politisk pres



 I sagen om brug af torturoplysninger har Villy Søvndal henover weekenden formået at gøre sig selv til første offer for sin egen politik.
Søndag morgen slog udenrigsministeren på Berlingskes forside fast, at det »vil være underligt og modsætningsfyldt at anvende oplysninger, der er fremkommet under tortur«.
Sådan! Danmark har fået en regering, der har gjort det til sin politik at »forsvare menneskerettighederne og bekæmpe tortur«, fremturede SF-formanden.
I hvert fald indtil kritikken – internt og eksternt – i løbet af søndagen rejste sig. Hvad det er for et pres, udenrigsministeren har været udsat for, kan vi kun gisne om. Men indtryk har det tydeligvis gjort.
Forslået og med akut assistance fra justitsminister Morten Bødskov (S) lod Villy Søvndal sig søndag aften bære ud af den debat, han selv få timer forinden havde åbnet. Og det tilmed med en forsikring om, at alting er, som det altid har været, og sådan vil det forblive.
»Kursen er uændret i forhold til vores efterretningstjenesters samarbejde med og udveksling af oplysninger med samarbejdspartnere fra andre lande,« hed det i en pressemeddelelse fra Søvndal og Bødskov.
Av, av. Sikke en ydmygelse SF-formanden i disse dage værgeløst må se sig selv og sit parti blive trukket igennem.
Nu skal selv udenrigsministre selvfølgelig have lov til at blive klogere, men det synes ikke her at være tilfældet. Tværtimod ville Villy Søvndal gøre op med tortur og pression, hvorefter han lod sig selv vælte omkuld af få timers kritik af et standpunkt, han tilsyneladende stadig har.
Midt i sit foreløbige politiske lavpunkt bør Villy Søvndal huske sine egne ord, da han stadig stod ved sine meninger. Han belærte således søndag morgen befolkningen om, at oplysninger fremkommet under tortur som oftest er komplet utroværdige. Helt korrekt, hr. udenrigsminister. Vi kan tilføje, at det samme gør sig gældende for holdningsskift fremkommet under moderat politisk pres.

