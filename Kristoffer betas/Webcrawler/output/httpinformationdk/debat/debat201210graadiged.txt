Grådige danskere truer vores velfærd – en rapport fra roeland
Underbetalte udenlandske arbejdere, der arbejder under kummerlige kår, skubber danskere ud af arbejdsmarkedet. Det finder sted i alle brancher i danskernes jagt på lavere udgifter og større profit
Dagens kronikør rapporterer fra Lolland, hvor forbruget af udenlandsk arbejdskraft er stort – bl.a. i landbruget.


 Grådige danskere har et umætteligt behov for hurtig profit ved at udnytte udenlandsk arbejdskraft. Import og brug af udenlandsk arbejdskraft accelerer. Ikke mindst i landets yderområder, hvor Lolland er et alt for konkret eksempel på denne udvikling. Her oplever vi, at godsejere, storbønder og selvstændige erhvervsdrivende kæderyger fremmed arbejdskraft, samtidig med at arbejdsløsheden er markant højere end i resten af landet. Profitten for arbejdsgiverne er høj, fordi lønudgiften ofte er ekstrem lav og arbejdsdagen lang: Helt ned til 40 kr. i timen og op til 12-14 timers dagligt arbejde.
Selvfølgelig betales der næsten ikke skat til samfundet, fordi reglerne om udstationering udnyttes til fulde – og lidt til. I nogle tilfælde er arbejdskraften helt illegal. Taberen i det her spil er det danske samfund, idet skatteindtægterne skrumper ind, når kæmpebeløb bliver overført til Østeuropa uden beskatning og forbrug i Danmark. Danskerne taber deres arbejdspladser og muligheden for selv at skabe sig en tilværelse og for at opretholde et velfærdssamfund. Alene udenlandske chauffører, der overtager lastbilkørslen, koster hvert år samfundet ca. fire milliarder kroner.
Storforbruget af udenlandsk arbejdskraft knytter sig ikke til enkelte brancher, men ses overalt. Hos de store svineselskaber på Lolland passes grisene typisk af unge kvinder og mænd fra Rusland, Ukraine, Rumænien og Litauen, der ansættes som såkaldte praktikanter. Hele importen er organiseret gennem hjemmesider, hvor den enkelte landmand kan se foto af arbejdskraften og bl.a. få oplysninger om kvindelige arbejderes civilstand.
På to meget store godser på Midtlolland transporteres roerne til sukkerfabrikken med dansk indregistrerede traktorer og ungarske traktorførere, alt sammen udført af en maskinstation, som helt bestemt ikke ønsker at aflønne efter landbrugets overenskomst. I mange af vores kendte, lollandske plantager, som fører sig frem med gourmetprodukter, er frugt og bær typisk plukket af polakker. Frugtsortering og pakning udføres også af polakker, som f.eks. er hyret gennem hjemmesider, der tilbyder den danske virksomhed en pris for arbejdet og herefter sender et passende antal polakker til arbejdet, hvor de tjener omkring 60 kroner i timen. Herudover skal polakkerne betale ’rekrutteringsfirmaet’ husleje og andre omkostninger. Sådan mistede 10 danskere deres arbejde sidste år.
Arbejder sammen
På landevejene transporteres meget gods af chauffører fra østlande. Selve lastbilen er indregistreret i et østland, mens anhængeren typisk er dansk. Ofte ser vi, at indenlandsk gods bliver transporteret på denne måde. Omdeling af dagblade, ugeblade og magasiner foretages også typisk af rumænere og litauere, som er ’selvstændige’. På firmaadressen for den omdeling, som jeg kender til, finder man bare et tomt hus! Bladene omdeles om natten, og budene får en ussel stykpris for det. De danske dagblade ejer selv det selskab, der står bag denne uddeling, men det skriver de ikke om i deres aviser. Discount-uddelingen har selvsagt kostet mange arbejdspladser hos Post Danmark.
På byggepladserne vrimler det med især polsk arbejdskraft. Flere store gårde og godser har slået sig sammen om at bruge polske arbejdere til at vedligeholde bygninger og arbejde i landbruget. Et stort gods på Midtlolland bruger polske arbejdere til at renovere og vedligeholde slottet. Inden for husbyggeriet har vi oplevet, at byggevirksomheder og entreprenører selv misbruger polske arbejdere eller bruger polske såkaldte underentreprenører. Derfor frygter vi, at de deltager i Femern-projektet, som vi jo ellers regnede med skulle skaffe mange danske arbejdspladser.
Social dumpning
Betegnelsen social dumping bruges om de forhold på arbejdsmarkedet, hvor udenlandske virksomheder opererer i Danmark uden at iagttage danske love og regler, eller hvor udenlandske medarbejdere beskæftiges i Danmark uden de fornødne tilladelser eller under vilkår, der er lovstridige. Konsekvensen er unfair konkurrence og arbejdsvilkår under det sædvanlige danske niveau. Social dumping kan udføres på flere måder. Her er nogle af eksemplerne:
Entreprenørmodellen går ud på, at et polsk firma byder ind på et job med en fast pris hos eksempelvis en frugtavler. Den polske entreprenør aflønner efterfølgende medarbejderne med ca. 6.000 danske kroner for en måneds arbejde med en 40 timers uge, nogle indtægter skjules fra SKAT, og ikke alle arbejdere får en lønseddel.
Firmamodellen går ud på, at man bestiller et udenlandsk firma til at løse eksempelvis en byggeopgave. Ofte er disse firmaer enkeltmandsejede og har ingen ansatte, og på den måde skjules ofte et reelt lønmodtagerforhold. Vi har oplevet, at der har arbejdet 16 enkeltmandsfirmaer på samme hus på samme tid.
Disse firmaer betaler ikke skat i Danmark, og de fortæller sjældent noget om deres engagement i Danmark – så de slipper også for at betale skat i deres hjemland. Netop manglende betaling af moms og skat giver disse firmaer en stor konkurrencefordel over for små danske håndværkere.
Den illegale model går ud på, at der ikke forefindes nogen registrering overhovedet til myndighederne. Her er der tale om hurtig profit, idet der hverken afregnes feriepenge eller udleveres lønsedler. Seneste eksempel som vi har set, er på restaurationsområdet, hvor der blev givet 40 kr. sort i timen.
Piratkørsel er, når udenlandske transportvirksomheder kører indenrigskørsel med gods i Danmark. Tusindvis af danske chauffører har allerede mistet jobbet, og mange vognmænd er gået konkurs.
En vej fremad
Men hvad kan og skal vi gøre for at dæmme op for denne uhyggelige udvikling?
Set her fra Lolland er der flere muligheder. SKAT, politi og Arbejdstilsynet bør gennemføre flere fælles aktioner og lave mere opfølgende virksomhed. Regeringen har givet ekstra penge til det formål, men det er langtfra nok. Der er ikke blevet ansat flere personer i hverken Arbejdstilsynet, politi eller SKAT til at klare de enorme kontrolopgaver.
Der bør afsættes langt flere ressourcer. Alle arbejdspladser bør have jævnlige besøg, og bødetaksterne for at omgå lovgivningen bør også stige væsentligt – både for dem, der overtræder reglerne, men også for eventuelle bygherrer og bestillere.
Der bør stilles langt flere krav i offentlige byggerier – eksempelvis om, at der skal antages lærlinge ved større byggerier, samt at uddannet og certificeret arbejdskraft skal benyttes. Alt arbejde, der videregives til en underentreprenør, skal udføres på samme vilkår, som man fik entreprisen på – der skal være kædeansvar. Eksempelvis skal byggeriet af Femern-tunnelen ikke gives til et dansk firma, som herefter hyrer et billigt udenlandsk firma til at udføre arbejdet på udenlandske vilkår.
Det er vigtigt at slå fast, at 3F intet har imod udenlandsk arbejdskraft. Vi har derimod noget imod grådige danskere, der skummer fløden ved at udnytte den udenlandske arbejdskraft. Grådigheden har mange grimme ansigter, og det nytter ikke at appellere til samvittighed for at stoppe dens altædende adfærd. Før den når at gøre grundlæggende skade på Danmark, skal alle gode kræfter gå sammen og danne værn mod vort hårdt prøvede arbejdsmarked. Regeringen bør træde i karakter.
Såfremt vi ikke havde udenlandske arbejdere på Lolland, ville der være noget nær fuld beskæftigelse. Jeg håber, at min rapport herfra kan være med til at lægge grunden for en fælles indsats.
Jørgen Erik Kozak Nielsen er formand for 3F Midtlolland

