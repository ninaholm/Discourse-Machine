Forloren frihed
Moderne virksomheder har HR-afdelinger, der skal hjælpe medarbejderen med at realisere sig selv og sit potentiale. I virkeligheden er det naturligvis virksomhedens potentiale, der skal forløses. Men lederne kaster sig ud i et rituelt teater for at maskere den disciplinerede personlighedsomlægning som frivillig
Ledere trækker gerne i alvorlige og magtfulde habitter. Men i relationen til de nære medarbejdere skal magten helst skjules, fastslår dagens kronikør.


 Filosoffen Slavoj Zizek fortæller i en af sine bøger en anekdote om en ung jugoslavisk student, der blev indkaldt til militærtjeneste. Inden indtrædelse i tjenesten måtte han gennemgå et særligt ritual, hvor han skulle sværge på, at han var villig til og stolt over at forsvare sit land. Det nægtede han, men han forvissede officererne i rummet om, at hvis blot de rettede deres geværer imod ham og tvang ham til at fremsige den planlagte ed, skulle han nok gentage den.
Hermed udstillede den unge student ritualets hykleri. Billedet af soldaten, der velvilligt og tappert drager i krig for sit land, forsvandt som dug for solen. Den unge student afslørede med sin uventede opførsel, at han på paradoksal vis var tvunget til at skulle erklære, at han frivilligt ville drage i krig for sit land.
Ritualet blev dermed et eksempel på det, Zizek kalder ’frihedens tvungne valg’. Tvang, der nødvendigvis må fremstå som frivillighed for at virke.
Muligvis er det at gå en tand for vidt at påstå, at moderne medarbejderledelse stiller medarbejderen overfor mængder af sådanne frie, tvungne valg. Men det er næppe at gå for vidt at påstå, at megen moderne medarbejderledelse er bygget op så en ret ubetydelig portion frihed for medarbejderen kommer til at fremstå som voldsomt meget frihed.
Regnbuerelation
Særligt slående er dette for spørgsmålet om medarbejderens ’kompetenceudvikling’, som i dag er et knudepunkt for de fleste HR-afdelingers virke.
Kompetenceudvikling beskrives i managementlitteraturen oftest som noget apolitisk og interesseløst. Det er noget, som vi alle kan være enige om, er et gode, og som både virksomhed og medarbejder er interesserede i at fremme. Kompetenceudvikling fungerer som et viskelæder, der udvisker interesseforskellene imellem den, der leder og den, der ledes.
Tilbage i de glade 90’ere, da kompetenceudvikling for alvor begyndte at blive et af tidens førende buzzwords, beskrev en arbejdspsykolog malerisk kompetenceudvikling »som en regnbue, der forbinder to grundlæggende elementer i arbejdslivet: Det enkelte menneske og organisationen.«
Budskabet var klart og ligetil: Virksomheden har brug for medarbejderudvikling for at kunne tilpasse sig i en turbulent verden, og medarbejderen har brug for selvudvikling, fordi det er midlet til selvets realisering. »Der eksisterer ingen modsætning mellem medarbejdernes og institutionernes behov«, blev det slået fast allerede i forordet til den første samlede statslige personalepolitik i midt-90’erne.
Maskeret kontrol
I dag beskæftiger HR-afdelinger sig imidlertid ikke blot med kompetenceudvikling, men med ’systematisk’ og ’strategisk’ kompetenceudvikling.
I managementlitteraturen defineres det som »en planlagt løbende udvikling af den enkelte medarbejder« eller som »livslang planlagt læring.« I en tredje udgivelse fremhæves, at udfordringen ved kompetenceudvikling er, om »institutionen formår at spore den enkelte medarbejder ind på en strategisk tankegang, altså danne et udviklingsperspektiv for medarbejderen, der i høj grad matcher institutionens tankegang.«
HR-kontorerne står dermed over for en udfordring, der på mange måder ligner den, som de bevæbnede officerer stod overfor, da den unge jugoslaviske student entrede rummet i Zizeks anekdote.
På den ene side er kompetenceudviklingen ikke til at komme uden om for medarbejderen, og udviklingen skal styres og kontrolleres med en nidkær detaljegrad for øje, så den matcher institutionens forhåndenværende målsætninger.
På den anden side skal det ske, uden at styringen og kontrollen forstyrrer det overordnede billede af, at udviklingen sker i overensstemmelse med medarbejderens egen fri- og velvillighed. Medarbejderudviklingen skal styres og planlægges fra oven, uden at det glade billede af interesseløshed og regnbueforhold mellem ledelse og medarbejder splintres.
Forloren lighed
Men hvordan griber moderne HR-ledelsesstrategier konkret dette vanskelige emne an? Et godt bud på et svar kan findes i ritualet omkring medarbejderudviklingssamtalen (MUS).
Ud fra en stor organisations omfattende MUS-materiale til ledere og medarbejdere, kan det ret præcist aflæses, hvordan MUS søger at opbygge en aura, der emmer af frivillighed og ligeværd. Manuskriptet for ritualerne er vel at mærke skrevet fra oven.
Forud for MU-samtalen i den pågældende organisation – som, i parentes bemærket, huser flere tusinde medarbejdere og er top-profileret for sit innovative arbejde på HR-området – modtager medarbejderen ikke en indkaldelse til den obligatoriske samtale, men en invitation. En indkaldelse ville antyde, at den underordnede er forpligtet til at komme, når den overordnede kalder. En invitation, derimod, emmer af ligeværd og tvangfri relation, som vi f.eks. kender det fra sociale arrangementer.
Den atmosfære skal naturligvis bibeholdes under samtalen. Af den trykte manual, der skal guide lederen igennem forløbet, fremgår det, at lederen under selve samtalen endelig ikke må optræde som en sådan. I den udførlige beskrivelse af lederens rolle står der blandt andet, at han eller hun skal »lytte aktivt«, »være tilbageholden«, »stille værdsættende spørgsmål« og »lade medarbejderen komme til orde.« Samtalen skal, fremhæves det igen og igen, være »en dialog mellem ligeværdige parter.«
Slåskampe forbudt
Det værste, der overhovedet kan ske under ritualet, er derfor, at samtalen udvikler sig til en »forhandlingssituation«. Det vil sige en samtale, hvor leder og medarbejder åbenlyst kommer til at stå som oppositionelle interessenter i hver deres ringhjørne og slås om den største del af kagen.
For at undgå, at samtalerne udvikler sig til sådanne forhandlingssituationer trænes lederen i at arbejde med en særlig samtalemetode, nemlig ’appreciative inqury’ eller ’den værdsættende samtale’, hvor der stilles »åbne« og »anerkendende« spørgsmål, og hele tiden lægges vægt på de positive sider af arbejdslivet.
Til slut i samtalen »formulerer leder og medarbejder i fællesskab« en fem-punkts udviklingsplan for medarbejderen, som leder og medarbejder herefter er gensidigt forpligtede på at føre ud i livet.
Graver man et halvt spadestik dybere ned i instrukserne til lederteamet, bliver det klart, at det idylliske billede at den værdsatte, ligeværdige og talende medarbejder, kun eksisterer i det omfang, at han eller hun siger de rette ting.
Maskeret magt
Allerede et stykke tid før, at invitationerne til MUS går i trykken, skal ledelsesgrupperne for de forskellige afdelinger holde et møde, under overskriften »hvilke kompetencemæssige udfordringer har vi det kommende år?«
Herefter skal medarbejderne til et særligt møde informeres om de specifikke kompetenceudfordringer, som afdelingen står over for netop nu.
I medarbejderens forberedelsesmateriale til selve samtalen anføres desuden, at han eller hun skal huske at »inddrage de udfordringer i dine overvejelser, som du og din afdeling står overfor, og hvilke krav det stiller til din udvikling.«
Hvis medarbejderen til selve samtalen, på trods af bygen af vognstangsvink, alligevel har ønsker for sin egen udvikling, som ikke harmonerer med afdelingens definerede behov, må lederen afvise ønskerne, og bede medarbejderen om at komme med nogle nye.
Således konstrueres, på fiffig vis, et ritual, som dufter dejligt af ligeværd, frivillighed og anerkendelse, men som i sin materie er akkurat ligeså funderet på asymmetri og magt som ledelse nødvendigvis må være.
Tvungen velvilje
Der er for så vidt intet opsigtsvækkende eller kritisabelt i, at virksomheder forsøger at udvikle medarbejdere, som de kan drage bedst muligt nytte af. Det tankevækkende er snarere de styrende organers tilsyneladende panikagtige angst for at komme til at fremstå som det, de vitterligt er: Magtudøvende magthavere.
Medarbejderen udfylder og signerer selv sin udviklingsplan. Dokumentet, der ligger tilbage på skrivebordet efter dialogens afslutning, bekræfter dermed, at tidens overordnede managementcredo er rigtigt. Medarbejderen og virksomheden vil grundlæggende det samme sted hen. Kabalen går op og medarbejderen har selv skrevet, at han vil udvikle sig i lige nøjagtig den retning, som ledelsen udstak på det tidligere møde.
Kompetenceudvikling kan dermed forsætte sin tilværelse som et apolitisk, interesseløst gode, vi alle deler. Interesseforskelle er udviskede og regnbuen træder tydeligt frem på himlen.
Det billede splintres formodentlig først i det øjeblik, en medarbejder ved hjælp af en uventet handling oplyser ritualets hykleri, og med fede bogstaver skriver dét på væggen, som mange allerede godt ved: at moderne ledelsesritualer tvinger medarbejderen til frivilligt at erklære sin velvilje overfor strategisk og systematisk selvudvikling.
 
 
Mathias Herup Nielsen er cand.scient.adm.

