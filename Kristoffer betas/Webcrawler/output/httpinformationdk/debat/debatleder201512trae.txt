Trængt Putin lover mere våbenmagt i Syrien
LEDER


 Det er et tragikomisk islæt i international politik, at Vladimir Putin og Donald Trump skamroser hinanden. Det handler formentlig mere om begge de herrers foragt for USA’s nuværende præsident, Barack Obama, end om sympati for hinanden. De taler nok mest til ultrakonservative amerikanere, der ser Putin som en slags anti-Obama.
Der er dog også godt nyt imellem USA og Rusland: fredagens FN-resolution om Syrien, der udtrykker sjælden enighed imellem de to lande. Resolutionen er uhyre ambitiøs: snarlig våbenhvile, en syrisk overgangsregering inden for et halv år samt en ny forfatning og valg inden for to år. Men et af de største problemer står der intet om: hvad med Syriens diktator Bashar al-Assad?
Nu som før gælder, at en holdbar løsning ikke kan tænkes, hvis Assad bliver i præsidentpaladset i Damaskus, men meget tyder på, at Moskva er parat til at opgive Assad til gengæld for garantier for Ruslands interesser i Syrien.
Putin sagde i går, at han er parat til at optrappe Ruslands militære indsats i Syrien til støtte for Assad markant. Det er formentlig et skridt til at forbedre Ruslands position op til de forhandlinger om Syrien, som begynder efter årsskiftet.
Der er også en solid indenrigspolitisk grund til, at Putin har holdt fast i Assads bukseben. Regimeskifte i Syrien vækker hans angst for det samme i Rusland, og her er økonomien hans svageste kort.
Putin sagde forleden på sin årlige timelange pressekonference, at russisk økonomi er inde i en »stabiliserende« udvikling. Det svarer dog dårligt til virkeligheden, som også Ruslands Nationalbank har påpeget. Med olieprisens fortsatte nedtur er udsigterne ringe for det kommende år, hvor recessionen i Rusland går ind i sit andet år. Ifølge en ny rapport fra Nationalbanken i Moskva kan gennemsnitsprisen for en tønde olie blive 35 dollar eller mindre i 2016. Arbejdsløsheden og inflationen vil fortsat stige, mens lønningerne og rublen vil falde. Regeringen budgetterer stadig med en oliepris på 50 dollar pr. tønde næste år. Den russiske statskasse får over halvdelen af sine indtægter fra olie- og gasindustrien.
Rusland har en reservefond fra energiindtægter, men ifølge finansministeriet i Moskva vil den være så godt som tømt i slutningen af næste år. Hvis reservefonden tømmes, inden olien stiger, vil regeringen blive tvunget til dybere sociale besparelser. Fattigdommen er allerede øget markant. Officielle tal viser, at fra januar til september var over 20 millioner russere røget ned under fattigdomsgrænsen, svarende til 14 procent af befolkningen.
Putins popularitet er stadig høj, men stemningen over for regeringen kan ventes at skifte i takt med, at de økonomiske plager bider stadig hårdere. Regimet trues konstant af protestbølger, hvor den stærkeste for tiden er fra lastbilchauffører imod en ny vejafgift.
Kreml-tro politikere har kaldt demonstrerende chauffører for »forrædere« og »CIA-agenter«, men det er hundredtusinder, som i givet fald skulle falde ind under den kategori. Det er næppe en brændemærkning, som andre almindelige russere er parate til at godtage.
Igen tales om, at økonomisk krise og folkelig uro kan være gnisten, der antænder lunten under Putins regime. Men den formodning er ofte gjort til skamme af den simple grund, at den baseres på en misforståelse af Putins autoritære system. Det er anderledes end det sovjetiske og det kinesiske system, fordi det – hvor autoritært det end er – ikke tilstræber total dominans eller mobilisering om en ideologi. Putins regime er – hvor dårligt det adjektiv end synes at passe til ham – mere beskedent. Det er nok for regimet at holde konkurrenter fra magten, kontrollere de strategiske sektorer i økonomien og genskabe Ruslands internationale storhed.
De seneste protester afslører både styrkerne og svaghederne ved det autoritære regime, som Putin har skabt. Den russiske stat er svag, og magthaverne i Kreml ved det, derfor er den ofte på tilbagetog. Parlamentet har allerede sænket bøden for ikke at betale den ny vejskat fra 450.000 til 5.000 rubler. De magre udsigter for russisk økonomi kan både Vesten og russerne bruge til at aftvinge indrømmelser fra Putin, men det kræver selvfølgelig, at de to parter ved det.

