Hjul- og anden spin(d)
Regeringens markeringsproblemer understreges af det årlige motorløb neden for Rigshospitalet


 Det vil vi ikke mere se igennem øjnene med, sagde Benedikte Kiær (K) i radioen. Og fingrene falder af, og det klør i ørerne for at skrive at Danmark er rundt på loftet. For flere gang i træk måtte de finansierende undersåtter sande at landet har en rigsforstander i prins Højben af blodet på livsvarig overførselsindkomst, der i fjollet tøj med annoncer på maven og i selskab af folk med for meget testosteron i blodet og halm i hovedet hvert år som resultat af maskuline fritidsinteresser tilsviner København og forulemper de borgere, der ikke opfatter biler som legetøj. I forvejen er landets hovedstad ét rod; indbyggerne bruger alle kreative talenter for at komme fra A til B. Så er det jo henrivende, når bystyret umuliggør trafikken endnu mere og spærrer en af de sidste udfaldsveje til og fra centrum for at give plads til rigsforstanderen, hans Højheds legekammerater og deres forlængede rygmarv. Foretagsomheden på fire hjul i spin begrundes i friheden til at realisere sit indre jeg og skabe sig tosset, som også i forgangne uge kom til udtryk i Vejleådalen, hvor begrebet bruges i flæng.
Denne frihed betyder i Søren Kierkegaards fædreland foruden friheden til at luftforurene byens himmel og jord og sende bølger af brændt gummi og allerhelvedes støj op under Rigshospitalets lukkede og åbne afdelinger (alene dét) tillige tilfredsstillelsen ved at sabotere et civiliseret arbejdsretsligt system.
Frihed forvaltes af mennesker, som i det ene tilfælde er en kommunal myndighed, nemlig Københavns. Hvad kommer de i rådhuspandekagerne, før de træffer beslutningen om motocross i byen?
I Vejle fik friheden udtryk i liberalistiske politikeres insisteren på at restaurationsarbejdere frit må vælge den gule fagforening, der undergraver den røde; den, der efter mere end et århundredes kamp og mange omkostninger har bedret medlemmernes vilkår. I den gule parodi på en faglig sammenslutning beder de til Gud, lader medlemmerne underbetale og overarbejde og fraskriver sig konfliktretten, mens direktøren får dobbelt så meget i løn som den modsvarende fagforeningsleder.
Ingen signaler
Få af de regerende politikere kaster sig ud i principielle diskussioner om ret meget, hvilket forklares med ferie. Men dén er langt ude i betragtning af de forhåndenværende moderne sociale medier. Det forholder sig jo ikke som i gamle dage, hvor ministrene, når Folketinget lukkede, tog i sommerhus uden telefon.
Hvordan ser en radikal i øvrigt dygtig og sympatisk miljø- og energiminister på racerløb i hovedstaden? Hvorfor er det kun Folketingets formand (S) plus én forsigtig socialdemokratisk minister der reagerer på de borgerliges uansvarlige optræden i Vejle Ådal? De taler i disse år meget og længe om at sende signaler. Hvad om en eller anden af regeringspolitikerne benyttede lejligheden og sendte ét ved at formulere sig værdipolitisk, så konflikten ikke ender i fedt flæsk og persillesovs? Også borgerne fik en chance for at få øje på de større sammenhænge og begribe hvorfor man skal stemme på den ene frem for slet ikke den anden?
Peter Brixtofte og Hanne Reintoft var i radioen. De to forhenværende kunne fra hver sin kant være enige om meget. Blandt andet, som Brixtofte fremhævede, at der ikke mere er markante borgmestre ude i landet, der tager sagerne i egen hånd og markerer sig landspåvirkende. Ganske underholdende, at den udtalelse lige skulle komme fra forhenværende Brixtofte. Men ret har han – sekunderet af Reintoft – ikke desto mindre. Det kommunale selvstyre er ren fiktion, ombragt effektivt af den tidligere statsminister Anders Fogh Rasmussen (V) i den dårligst forberedte, mest elendige strukturreform i danmarkshistorien. Hvorfor fanden nævner ingen dét, og hvorfor tager den nuværende regering ikke et så vitalt problem op til debat med henblik på at rette de graverende fejl, forberede en ny reform og genetablere det lokale demokrati? En af måderne hvorpå man kunne løfte Udkantsdanmark var for eksempel at give dem derude lidt selvbestemmelse frem for uopfyldelige løfter om en underbemandet skadestue. I den bedste af alle verdener ville landets regering, der jo alligevel bestemmer over kommunen, også finde et påskud til at forhindre rigsforstanderen og hans motortosser i at flintre rundt i Københavns gader og nervenedbryde Rigshospitalets patienter og gøre nationen til grin som energi- og CO2-bevidst civiliseret samfund. Hvad med lidt konsekvens i tingene!?
Går stille med dørene
Regeringen taber det næste valg. Det er sikkert og vist, i hvert fald som det ser ud nu. Den eneste måde de tre partier – eller de to af dem – kan undgå nederlaget er ved at formulere sig, så det bliver begribeligt, hvorfor deres bud på en politisk ledelse er bedre end Løkkes. Tæller man SRSF’s gerninger op, er ministeriet Thorning – uanset statsministerens diskuterbarhed i driften – i særklasse bedre for landet og vidner om rationalitet og ansvarsbevidsthed. Alene på udlændingeområdet.
Koret af spindoktorer har åbenbart fundet ud, af at de beklemte, trængte og usikre ministre skal gå stille med dørene når det handler om værdier og håbe, at det går over. Hul i knolden. Som om det ikke for længst er bevist at når den nu datidige, men fortsat magthavende Kjærsgaard ruller sig ud med toptunet værdipopulisme, er det en tabersag at begrave hovedet i busken. Man bør ikke ignorere DF’s underbud på anstændigheden, men tage kampen op, så snart odøren breder sig. Sker det ikke, får man nemt den mistanke at værdi-grundlaget blokkene imellem er forveksleligt. Men det kan da ikke passe. Det vil SSFR’s vælgere ikke se igennem øjnene med.

