Hvad med den ledige?
LEDER


 Hvad er målet egentlig med aktiverings-ordninger for ledige? Er det at få dem i arbejde, eller er det at finde den måde, hvorpå deres ledighed har mindst mulig negativ effekt på samfundsøkonomien? Man kunne forledes til at tro det sidste, når man læser KORA’s (Det nationale institut for Kommuners og Regioners Analyse og Forskning) netop offentliggjorte rapport om effekten af aktivering.
Forskningschef Hans Hummelgaard vandrede fredag gennem nyhedsmøllen med et forslag om at lave kvoter for private virksomheder, så de blev forpligtede til at ansætte flere i den såkaldte løntilskudsordning. Det er nemlig godt for samfundsøkonomien.
Rapporten svarer på om det i en fem-årig periode bedre kunne betale sig for samfundet at sende de ledige i aktivering end i særligt tilrettelagte kursusforløb. Man kan undre sig over, at man overhovedet stiller sig selv det spørgsmål. Er det ikke forholdsvist indlysende, at det er bedre for samfundsøkonomien på kort sigt, at de ledige producerer noget for deres understøttelse, end at de deltager i dyre kursusforløb samtidig med, at de får understøttelse? Men at spørgsmålet stilles, er symptomatisk for disse cost-benefit-tider. Spørgsmålet fortæller os mere, end svaret gør.
Arbejdsløshed er et problem for enhver regering, men skal enhver regering løse problemet på den samme måde? Hvis vi alene ser på den kortsigtede samfundsøkonomiske effekt af aktiveringsprojekter, så ser det ud som om, det ikke er et politisk valg at sende ledige i løntilskud. Men det er det. Løntilskudsordningen udhuler virksomheders incitament til at fastansætte folk, den fastholder den ledige i arbejdsløshed i længere perioder og den underminerer de overenskomstdækkede ansættelsesvilkår.
Hvad mon en socialdemokratisk beskæftigelsesminister siger til, at det er det, der bedst kan betale sig?

