Danskernes mentalitet, ikke globaliseringen, truer vores fremtid
Kan det danske velfærdssamfund overleve EU og globaliseringen, spørger mange danskere sig selv. Men faktisk er det hverken Europa eller de globale markedskræfter, der truer os – det gør derimod den mentalitetsændring, som VKO-epoken resulterede i
VKO-epoken ændrede middelklassens mentalitet, og det truer nu vores fremtid, skriver Poul Nielson, fordi den forhindrer os i at søge indflydelse i den nye globale verden.


 Diskussionen om, hvilket slags samfund vi ønsker at leve i om 20 år, er handicappet af skadevirkninger fra nullerne. Det afgørende er ikke, om middelklassen er højreorienteret eller venstreorienteret; problemet er snarere, at den er desorienteret. Læssevis af storstilede planer, der alle handler om noget, der skal ske i 2020 eller senere, og stribevis af ’reformer’ præget af elendigt administrativt og ledelsesmæssigt håndværk (det burde eksempelvis have heddet kommunaldeformen) har reduceret såvel det politiske systems troværdighed som dets evne til at forvalte samfundet i praksis.
Det er selvfølgelig banalt, at man ikke kan skabe et velfærdssamfund uden velfærdsmennesker, men det har aldrig været en selvfølgelighed, at solidaritet handlede lige så meget om at give som om at modtage. Nullerne blev mildest talt brugt til alt muligt andet end at fortælle folk, at den demokratiske socialisme er organiseret næstekærlighed, og at det er den ideologiske kerne i tanken om velfærdssamfundet.
Det tages almindeligvis for givet, at velfærdssamfundet er rodfæstet og noget, vi som danske er enige om. Glemt er det, at netop denne betegnelse med sin positive klang var vores – socialdemokraternes – ord for det, vi ville skabe. De borgerlige, der historisk har søgt at bekæmpe skabelsen af et mere solidarisk samfund, kaldte det velfærdsstaten.
Ord, der forandrer
Murens Fald var kommunismens fald – ikke et ideologisk nederlag for den demokratiske socialisme. Kapitalismen og liberalismen kørte uhæmmet ud ad tangenten med deregulering og privatisering. Et ord som solidaritet forsvandt fra listen over almindeligt anvendte begreber i den politiske diskussion. Et andet ord, der forsvandt, var bæredygtighed.
Efter finanskrisen tales der med bevidstløshed om vækst, som om vi ikke i dag står over for langt alvorligere udfordringer med befolkningsvækst og et potentielt destabiliserende pres på klodens ressourcer.
Anders Fogh Rasmussen og Lars Løkke Rasmussen bidrog yderligere til perverteringen af den politiske diskussions terminologi: En taktisk vellykket appel til den brede middelklasses snævre økonomiske interesser med skattestop og uansvarlige låneformer kombineret med en vedholdende fremstilling af Venstre som velfærdssamfundets sande vogter gjorde det nemmere for middelklassen at tilgive sig selv, at den havde glemt, hvad det var for et samfund, vi var så stolte af at have skabt, og hvilke værdier der var de grundlæggende.
Også i udenrigspolitikken blev terminologien vendt på hovedet: Mange taler stadig om ’Muhammed-krisen’, men det er mere retvisende at tale om ’Anders Fogh Rasmussen’-krisen. Intet havde forhindret statsministeren i at sige, at han ikke brød sig om de bevidst provokerende tegninger i Jyllands-Posten, men at han jo som bekendt ikke kunne blande sig i avisens dispositioner. Også en statsminister har jo ytringsfrihed. Men han undlod demonstrativt at bruge den, og da han også nægtede at mødes med de muslimske ambassadører, måtte det uundgåeligt give indtryk af, at Danmark som sådan støttede provokationen. Anders Fogh Rasmussen flyttede Danmark et andet sted hen internationalt, end der hvor vi ligger i vores traditionelle selvforståelse, og vi forstod ikke, at de andre ikke længere kunne lide os.
Det er en del af danskernes selvforståelse, at vi er tolerante. Det blev der virkelig gjort noget ved i det tiår, hvor VKO regerede landet. For en meget stor del af befolkningen føles det som noget fremmed, at vi deltog i Irak-krigen uden et FN-mandat. I det hele taget er de senere års oppumpede dyrkning af militæret på en sund måde fremmed for os. Det er lige før, betegnelsen det danske ’forsvar’ også udgør et terminologisk problem.
Småstatssyndrom
Er alt dette ved at synke ind i hovederne på den middelklasse, der også om 20 år vil bestemme, hvem der regerer Danmark? Man siger godt nok, at vi ikke længere er et klassesamfund, men i så fald er det, fordi vi er blevet et middelklassesamfund. Vil vi være tilfredse med ikke at være anderledes end de samfund, vi traditionelt har været glade for ikke at ligne?
Vil man have svar på, hvordan Danmark vil se ud i 2030, må man naturligvis spørge, om globaliseringen sætter det danske velfærdssamfund under pres? Hvor anderledes kan et lille land som vores egentlig være i forhold til resten af den verden, vi samarbejder og konkurrerer med?
Vejen frem ligger ikke i at drømme sig tilbage til den tid, da velfærdssamfundet blev bygget op. Den ligger i at opdatere vores forståelse af os selv som en del af et socialt bevidst samfund. I at løfte vores grundlæggende værdier ind i de kommende års virkelighed.
Udgangspunktet må være, at globaliseringen er kommet for at blive. Det samme er Europa. Det truer ikke nødvendigvis Danmarks muligheder for at lykkes som fremtidens velfærdssamfund, hvis blot vi magter at forholde os positivt til begge dele. Det er imidlertid netop her, problemet opstår. Den største trussel kommer fra de skader, VKO-epoken påførte vores opfattelse af vilkår og muligheder i verden af i dag. Det er med andre ord det, som foregår inde i hovederne på os – vores mentalitet – der truer vores fremtid, for den forhindrer os i at søge indflydelse i den nye globale verden.
Halt EU-politik
Mentalitetsproblemet afspejles f.eks. tydeligt i vores EU-politik. Det er en pervertering af begrebet om national selvstændighed, når man fremstiller vores ikke-medlemskab af euroen som udtryk for denne. Tværtimod har vi funktionelt reduceret vores suverænitet ved at acceptere at abonnere passivt på andres beslutninger og i øvrigt have en aftale om nøje at lade kronen følge euroens kursudvikling. I stedet for at diskutere suverænitetsafgivelse burde vi fokusere på, at vi ved at gå sammen med de andre lande i EU gør det muligt for Danmark overhovedet at foretage sig noget reelt på de pågældende områder. Et nej til forbeholdene vil således øge Danmarks funktionelle suverænitet.
At genskabe ambitionen om at øve indflydelse på beslutningerne i EU vil være en nødvendig forudsætning for, at det bliver mere spændende og meningsfuldt for danskerne at spørge sig selv, hvilket slags samfund vi vil leve i. Den motivation døde i nullerne, og i dag slæber vi rundt på et posttraumatisk småstatssyndrom. Vi må hurtigst muligt tilbage til selvbevidste holdninger, der gør det naturligt igen at tale om Danmark som foregangsland.
 
Poul Nielson er tidligere socialdemokratisk minister for udviklingsbistand og tidligere EU-kommisær for udviklingsbistand

