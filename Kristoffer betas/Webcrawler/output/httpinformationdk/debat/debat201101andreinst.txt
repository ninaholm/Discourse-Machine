'Vi har andre instanser til at tage sig af det'
Konservative er ikke villige til at følge FN's råd om at oprette en børneombudsmand. Det vil udvande ombudsmandsbegrebet, siger partiets børneordfører, Vivi Kier


Efterlysningen af en børneombudsmand vinder ikke meget gehør hos de Konservative. For ifølge børneordfører Vivi Kier er der rigeligt med andre instanser, som sikrer børns retsstilling i Danmark:»Vi har gjort en lang række ting for at gøre det lettere for børn at klage. For eksempel har vi med Barnets Reform, der trådte i kraft 1. januar i år, gjort det muligt for børn helt ned til 12 år at klage, og desuden har vi den sociale ankestyrelse, hvor man jo også kan henvende sig. Så vi har ikke nogen børneombudsmand, som børn kan klage til, for det har vi andre instanser til at tage sig af,«siger hun.Vivi Kier er ikke afvisende over for at kigge på nye muligheder for at forbedre børns muligheder for at klage, men nogen Børneombudsmand bliver det ikke til. Det vil bare udvande begrebet.»Jeg vil altid se positivt på, hvordan vi kan indrette vores system, så børn lettere kan klage, men jeg vil ikke kalde det en børneombudsmand. Det system, vi har i dag med Folketingets Ombudsmand, er ret unikt, og hvis vi indfører alle mulige andre ombudsmænd, så udvander vi det begreb. Måske kunne det hedde en børnetalsmand eller noget andet.«Vivi Kier er bekendt med, at Børnerådet har kritiseret regeringen for at være på kant med Børnekonventionen, fordi Danmark har sænket den kriminelle lavalder fra 15 til 14 år. Men hun mener ikke, at der er noget at komme efter.»Når vi i Danmark vedtager en lov, så er den selvfølgelig i overensstemmelse med de konventioner, vi har tilsluttet os. Ellers ville vi ikke have vedtaget dem. Så kan det da godt være, at FN's Børnekomité vil udtale sig kritisk, men jeg mener bestemt, at vores lovgivning er lovlig.«- Forventer du samlet set, at den danske delegation vil rejse hjem fra Geneve med en reprimande?»Jeg forventer, som alle andre gange, hvor FN's komité har været inde og se på de her områder, at der også vil blive udtalt kritik. Den kritik vil jeg selvfølgelig kigge på og lytte til, og så vil jeg tage stilling til, om vi kan gøre nogle ting endnu bedre, end vi gør i dag,« siger Vivi Kier.Artiklen udgør den ene halvdel af Duellen i dagens avis - to synspunkter på samme sag. Det andet synspunkt ved Børnerådets formand, Lisbeth Zornig Andersen kan læses i'Børns klagemuligheder eksisterer reelt ikke'
