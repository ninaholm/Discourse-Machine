Hvad blev der af den sunde fornuft?
Et højt niveau på Slotsholmen kræver ikke kun dygtige embedsmænd, men også dygtige ministre


Normalt er det nærmest umuligt at få en kommentar fra departementschef i Statsministeriet, Christian Kettel Thomsen. Han trives bedst langt, langt, langt væk fra noget, der kan minde om en tændt mikrofon eller diktafon. Men ganske paradoksalt deltog departementschefen onsdag formiddag i en konference om parlamentariske høringer i Landstingssalen i Folketinget. Her blev fordele og ulemper diskuteret ved at indføre høringer, hvor embedsmænd kan forklare sig, hvis deres faglighed bliver beklikket.Lyst til at forklare sig havde Christian Kettel Thomsen dog ikke, da han kom ud af Landstingssalen. Der ventede ellers adskillige tændte tv-kameraer, diktafoner og journalister, som gerne ville have hans svar på, hvordan Statsministeriet reagerede, da ministeriet tilbage i midten af november – godt tre uger før tidligere justitsminister Morten Bødskovs (S) skæbnesvangre samråd – fik oversendt tre forskellige mails med en udtalelse fra den tidligere minister vedrørende omstændighederne ved Retsudvalgets aflyste besøg på Christiania tilbage i 2012.»Det er ikke op til mig at bestemme,« var Kettel Thomsens eneste kommentar til, hvorvidt hans rolle også bør underkastes en nøjere granskning.Det har Christian Kettel Thomsen fuldstændig ret i, men senere på dagen mente han alligevel, at det var nødvendigt at præcisere, at Statsministeriet altså først blev informeret om, at Morten Bødskov og Justitsministeriet havde konstrueret en løgnehistorie for at forhindre Folketingets Retsudvalg i at besøge Christiania i februar 2012.Indtil videre har den såkaldte Christiania-sag kostet Morten Bødskov jobbet som justitsminister, mens departementschefen og en ledende medarbejder i ministeriet har udsigt til et tjenstligt forhør. Det samme har en række medarbejdere i Udenrigsministeriet, efter det kom frem, at der er foregået alvorlige fejl i embedsværkets håndtering af sagen om klimaorganisationen Global Green Growth Institute. Den ringe håndtering betød, at Christian Friis Bach (R) trak sig som udviklingsminister, da han på baggrund af embedsmændenes oplysninger havde fejlinformeret Folketinget. Samtidig har både socialminister Annette Vilhelmsen (SF) og klimaminister Martin Lidegaard (R) i deres ministerier fået besøg af eksterne kontrollanter i form af advokater til en advokatundersøgelse og Rigsrevisionen.De mange problemsager, hvor embedsmændene i større eller mindre grad har spillet – og til stadighed spiller – en central rolle, bliver af en række iagttagere af dansk politik brugt som argument for, at der skal ansættes flere politisk udpegede embedsmænd.Senest var en række tidligere Venstre-ministre i Politiken fremme med samme budskab: »Ministre skal have mulighed for at udpege en håndfuld personlige medarbejdere,« sagde Eva Kjer Hansen (V), tidligere fødevareminister og socialminister til avisen.Men det er den forkerte medicin at bruge til behandlingen den aktuelle ‘sygdom’ på Slotsholmen.Ville en viceminister have gennemgået mødematerialet til bestyrelsesmødet i GGGI, så Christian Friis Bach ikke havde misinformeret Folketinget? Hans særlige rådgiver fandt det tilsyneladende ikke vigtigt, og flere politisk udpegede embedsmænd havde næppe gjort en forskel. Havde Annette Vilhelmsen med flere rådgivere ved sin side holdt sig fra at love Huset Zornig 1 million kroner, før ansøgningsfristen til den pulje, pengene skulle tages fra, udløb? Næppe. Kunne flere politisk udpegede embedsmænd end de to, Morten Bødskov allerede havde som justitsminister, have stoppet løgnen? Svaret er nej. Og sådan kan man blive ved.De aktuelle sager kunne kun være undgået, hvis ministrene havde brugt deres sunde fornuft. Sagt nej tak til at fabrikere løgnehistorier til folkevalgte, overholdt ansøgningsfrister, selv læst mødematerialet, når oppositionens leder var på gyngende grund eller stillet de nødvendige, kritiske spørgsmål til embedsværket. Gamle dyder som grundighed og faglighed burde være i højsædet. I stedet fokuserede man på at vise handlekraft og gavmildhed på bekostning af redelighed. Det er ikke kun dygtige embedsmænd, der er nødvendige for at sikre et højt niveau på Slotsholmen. Det er også nødvendigt med dygtige ministre.&nbsp;Casper Dall er leder af Informations Christiansborg-redaktion
