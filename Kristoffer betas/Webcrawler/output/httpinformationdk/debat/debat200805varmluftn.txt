Varm luft og 'namedropping' redder ikke højskolen
Erik Boel leverer ikke en eneste dristig - endsige overraskende - tanke


 Erik Boel får 8. maj lejlighed til at gøre gratis reklame for sin tid som forstander på Krogerup Højskole ved at namedroppe en masse kändisser, som han fik til at holde oplæg på højskolen, og opremse nogle af de medie-stunts, der fik ham og hans daværende højskole i medierne.
Da Erik Boel i januar i år blev afskediget på grund af sexchikane (et i kronikken ikke omtalt stunt, der dog i høj grad placerede Boel og Krogerup i medierne), står det hen i det uvisse, om succesen på Krogerup fortsætter. Boel fortsætter sin forstanderkarriere på Europahøjskolen på Kalø og føler sig nu kaldet til at belære andre om, hvordan man skal drive højskole.
På sin scoringstavle noterer Erik Boel, at han i sine to et halvt år som Krogerup-forstander opnåede en fremgang i elevtallet fra 35 til 75. Nu skal der formentlig en exceptionelt elendig højskoleledelse præget af dårligt psykisk arbejdsklima, årelange stridigheder og underholdende tøjvask for åbent tæppe i Retten i Helsingør til, før man kan banke elevtallet på en højskole med Krogerups beliggenhed tæt på Øresund, Louisiana, Kystbanen og København ned på blot 35. Men det var angiveligt efter mange års arbejde lykkedes for Erik Boels forgængere.
I efteråret 2005 kom Erik Boel til. Han startede med at give husly til en afvist asylansøger i en sag, der satte markant fokus på enkeltskæbnen, men ikke skabte den store debat om Danmark som landet med Europas mest restriktive udlændingepolitik. Derefter kom han i aviserne ved at tilknytte Pernille Rosenkrantz-Theil, Morten Messerschmidt, Mona Sheikh osv. som 'gæstelærere'. I kronikken bryster han sig også af, at han halverede antallet af faste lærere på et par år, og går til kamp imod lærere, der ikke anbefaler eleverne at tage et halvt år til på skolen, fordi "det ville betyde, at lærerne ikke kunne gentage deres undervisning, men ville være nødt til at forny sig". Hvis højskole bare er en foredragsrække med luftige oplæg fra skiftende yderfløjspolitikere, som lige er på mode, kan man sikkert snildt opfordre eleverne til at forlænge deres højskoleophold i det uendelige.
Meningsløs morgendans
På Vallekilde Højskole har vi som en af fire linjer en journalistiklinje, hvor vi lærer eleverne journalistiske færdigheder. Vi underviser i håndværk og etik og sætter eleverne i stand til - stort set alle sammen - at klare optagelsesprøverne ved journalistuddannelserne eller til at kunne researche og rapportere troværdigt som græsrodsjournalister.
Men redskaberne i den journalistiske værktøjskasse ændrer sig desværre ikke helt så hurtigt som de navne, Krogerup Højskole har haft på plakaten de seneste år. Det ville altså ikke give mening at undervise forårseleverne i et nyt sæt journalistiske grundbegreber om efteråret, når man samtidig har et nyt hold elever på linjen.
Når det er sagt, er indholdet i journalistiske og samfundsfaglige fag ikke det samme fra år til år, for de cases og den virkelighed, journalistikken laves på, ændrer sig naturligvis. Hos os sker der hele tiden ændringer i fag og linjer. Til august har vi for eksempel premiere på vores nye, engelsksprogede linje retorik og performance. Så ingen kunne være mere enige end vi i, at højskolerne skal udvikles og fornys.
Men at skrive - som Erik Boel - at "der er for meget morgensamling og folkedans på programmet", er meningsløst. Nu har der ikke været så meget folkedans gennem vores fire år på Vallekilde. Til gengæld har der været mange aktuelle og tænkevækkende morgensamlinger. Man fornyer ikke højskolen som institution ved at forhindre eleverne i at mødes på tværs af fag og linjer hver morgen. Afgørende er, hvad der foregår.
Højskolen er et fagligt og socialt projekt. Fagligt har vi ingen problemer. Som højskole for kommunikation og kreativitet har vi på Vallekilde en markant profil, som vi udbygger og styrker. Men hvor er det sociale projekt henne på Boels, Morten Messerschmidts og Pernille Rosenkrantz-Theils højskole?
Hvornår har Bent Blüdnikow hjulpet med at tørre bræk op efter en fest på Krogerup? Skulle Ayaan Hirsi Ali have hjulpet til i køkkenet, hvis hun havde taget imod Erik Boels tilbud om husly?
"Der er brug for dristige tanker og fordomsfri debat," skriver Erik Boel. Og leverer ikke en eneste dristig - endsige overraskende - tanke, men bare namedropping og varm luft.
Vi brækker os af grin. Og vi skal nok selv tørre brækket op. Det er noget af det, man har de fastsansatte til på en højskole.
Bo Espersen er forstander og Niels Rohleder er lærer - begge på Vallekilde Højskole.

