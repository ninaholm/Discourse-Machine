Værdikamp eller populisme?
Leder


 
»Musevenis tilsyneladende ønske om at underskrive loven mod homoseksuelle – efter at have taget højde for alle ’videnskabelige’ beviser – var en simpel handel, hvor belønningen er endnu en regeringsperiode«

Patience Akumu

	Ugandisk journalist i The Observer

	 

	Når Ugandas præsident, Yoweri Museveni, ved lov forbyder homoseksualitet og derefter beder Vesten om at stikke piben ind, tage sine gode bistandskroner og forsvinde – hvis de altså synes, at der er noget galt – så kan det ligne en kamp om grundlæggende værdier: en kamp mellem på den ene side et konservativt, intolerant menneskesyn, og på den anden et oplyst, frigjort og pluralistisk syn på individets ret til at udfolde sig og være den, man er.

For præsident Museveni er ikke alene: I 36 af Afrikas 55 lande er homoseksualitet forbudt og kan enkelte steder straffes med døden. I Rusland mærker landets homoseksuelle tilsvarende et stigende pres, og i lande som Ukraine og Armenien er homoseksuelle ligeledes et populært hadeobjekt, der fremhæver modstillingen til Vesten, hvis værdier anses for samfundsnedbrydende.

	Men det er ikke kun homoseksuelles rettigheder, men rettigheder i langt bredere forstand, der er under pres. Som en sammenslutning af ugandiske civilsamfundsorganisationer, der arbejder for fremme af menneskerettigheder, skriver i en opfordring til sine medlemmer, efter at Museveni den 23. februar underskrev loven, der kriminaliserer homoseksualitet:

	»Når konsekvenserne af loven nævnes, er det vigtigt at gøre opmærksom på, at det i bred forstand handler om det stadigt mindre politiske spillerum for civilsamfundet. At det ikke kun handler om denne specifikke rettighed (de homoseksuelles, red.), men at det også gælder andre ’almindelige’ menneskerettigheder.«

	Derfor skal denne værdikamp, eller kamp om rettigheder, ses i et helt andet perspektiv, hvor det slet ikke handler om værdier, men snarere er et udtryk for simpel populisme, der som bekendt tjener et andet formål. Nemlig at mobilisere folkets opbakning og få det til at glemme dagligdagens sure liv, såsom at præsident Museveni sidder på magten på 27. år, er notorisk korrupt i den helt tunge liga, og at det ikke er lykkedes at opbygge et samfund, hvor der er lighed, retfærdighed og brød på bordet til alle.

	I den sammenhæng tjener loven mod homoseksuelle samme mål, som da Idi Amin, Ugandas tidligere brutale diktator, smed alle af indisk afstamning ud af landet. Det var også både nemt og populært at mobilisere et had til dem.

Som flere eksperter i udviklingsbistand på det seneste har udtrykt i Information, ses i øjeblikket en bredere tendens til, at intolerancen netop trives i stater styret af stærke mænd og regimer, der klamrer sig til magten og gør alle mulige krumspring for at undgå enhver form for opposition, om den så kommer fra politiske partier eller har udspring i civilsamfundet.

	Foruden hos Museveni i Uganda ses samme klapjagt på rettigheder i eksempelvis Cameroun, hvor præsident Paul Biya har siddet på magten siden 1982 – i Robert Mugabes Zimbabwe eller i et land som Etiopien, hvor det i dag er helt forbudt at skilte med, at man arbejder for rettigheder af nogen art.

Derfor skal kriminalisering af homoseksuelle ikke ses som et udtryk for, at præsident Museveni af hjertet og helt seriøst anser folk af anden seksuel orientering for farlige eller samfundsskadelige. De er snarere ofre for en populisme, der tjener at holde ham ved magten. Og derfor skal kampen for rettigheder i bred forstand ikke gøres til en værdikamp eller tolkes som en fundamental forskel i menneskesyn.

	I de lande, hvor folks rettigheder er under pres, handler det i alle tilfælde om, at de siddende regimer bruger enhver undskyldning eller lejlighed til at kunne lukke munden på deres kritikere. Og derfor er det vigtigt at bide mærke i de ord, der kommer fra de ugandiske civilsamfundsgrupper, når de lige nu advarer om, at det politiske spillerum til stadighed snævres ind.

	Præsident Museveni tager ikke blot rettighederne fra de homoseksuelle, han er ved at fratage enhver eksisterende opposition retten til at være uenig med ham og hans regime.

