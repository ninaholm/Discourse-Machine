Canadas lave grisevelfærd er på vej til din tallerken
Forhandlingerne om en frihandelsaftale mellem EU og Canada er netop afsluttet. Resultatet er ringe standarder for dyrevelfærd og risiko for milliardsøgsmål mod regeringer, der forsøger at hævde europæiske værdier som hensyn til miljø og dyr


 Nogle grise er heldige. Andre tilbringer en stor del af livet bag metalstænger i drægtighedsbokse. Ofte kan soen ikke vende sig rundt, ligge behageligt eller udføre social adfærd med andre grise. Måned efter måned ligger soen der, med kun en metalstang at bide i som afledning fra de behov, den har, men ikke kan komme til at tilfredsstille. Heldigvis har EU gjort denne form for opstaldning ulovlig i størstedelen af soens liv. Indtil nu har vi i EU og i Danmark arbejdet for bedre dyrevelfærd, og vi er nået langt. Senest indgik erhvervet og fødevareminister Dan Jørgensen (S) i foråret en aftale for at højne dyrevelfærdsniveauet i svineproduktionen, et vigtigt skridt i den rigtige retning for millioner af danske svin. Men alt dette står nu for skud.
Canadas premierminister og præsidenten for EU-Kommissionen afsluttede den 26. september forhandlingerne om frihandelsaftalen Comprehensive Economic and Trade Agreement (CETA). Aftalens nuværende form indeholder ikke et eneste ord om standarder for dyrevelfærd. Hermed åbnes sluserne for en massiv import af kød fra Canada – en import som ikke tager hensyn til dyrenes produktionsforhold.
Drægtighedsbokse er almindelig praksis i Canada, ligesom landet lægger jord til en række andre dårlige produktionsformer såsom høj belægningsgrad for kvæg eller utrolig lange transporttider: I Canada må grise transporteres i 36 timer og kvæg i 52 timer uden adgang til vand, foder og uden hviletid. I EU har vi langt strammere krav, som i større udstrækning tilgodeser dyrene. Og alligevel vil canadierne her i Europa kunne kalde det canadiske kød for et ’højkvalitetsprodukt’. De europæiske forbrugere vil derfor ikke kunne vide, at de spiser kød fra dyr, som har haft dårlig velfærd, og som har levet under forhold, som slet ikke er lovlige i EU. Vi ved, at Canada langsomt tager initiativ til at forbedre landets dyrevelfærdskodeks og standarder – for eksempel bliver drægtighedsbåse udfaset i 2024 – men det hjælper jo ikke dyrene og os her og nu.
Den værste af alle verdner
Frihandelsaftaler kan være et rigtig godt værktøj til at promovere et – højt – niveau af spilleregler for dyr på vores gårde. Men det eksisterende traktatudkast giver os den værste af alle verdener, både for forbrugerne og for landmænd i EU, der tvinges til at imødekomme standarder, som deres canadiske konkurrenter kan undgå, og selvfølgelig også for dyrene selv. Derfor opfordrer vi i World Animal Protection ministre og Europa-Parlamentet til at afvise denne version af CETA og udarbejde et nyt traktatudkast, der indeholder de standarder og værdier, vi i Europa er vant til og forventer.
Men de manglende standarder er slet ikke det værste. ISDS – investor-stat tvistbilæggelsessystem – udgør en del af traktaten. Hvilket betyder, at regeringer kan blive gjort ansvarlige og få kolossale bøder, som skal betales til udenlandske firmaer, hvis vi f.eks. i Danmark forsøger at indføre forbedringer for dyr på vores gårde via lovgivning. Kræver vi f.eks., at alle malkekøer har adgang til udendørsarealer med græs, i stedet for at være lukket inde hele året i stordriftsstalde, kan udenlandske firmaer sagsøge os. Og hvis firmaet kan bevise, at det går ud over profitten, vil bøden skulle dækkes af os, skatteyderne.
Nogle vil kalde det skræmmekampagner og hævde, at ISDS-systemet ikke er designet til at fungere på den måde. Men uheldigvis fungerer det allerede på den måde. Systemet har f.eks. tvunget de tyske myndigheder til at sænke deres standarder for regulering af miljøforurening til et lavere niveau, end de ønskede, for at undgå at skulle betale en milliardbøde. Og Egypten bliver i øjeblikket sagsøgt af det franske firma Veolia for at have den frækhed at forsøge at hæve mindstelønnen. Denne virkelighed er et globalt problem; cigaretfabrikanten Philip Morris sagsøgte den australske regering i 2011, da landet indførte regler for udseendet af cigaretpakker, der skulle reducere antallet af rygere i landet; Ecuador fik den største bøde nogensinde (6.473 milliarder kroner) i forbindelse med en ISDS-domstolsbeslutning, fordi landet afsluttede en oliekoncessionsaftale med Occidental – disse eksempler viser med al tydelighed, hvilken enorm magt der ligger bag disse domstole.
Stå fast, Europa
Dette er en bekymring, som rækker langt videre end dyrevelfærd, og flere parter ytrer store bekymringer om klausulen bl.a. forbrugerorganisationen Trans-Atlantic Consumer Dialogue og vores eget Forbrugerrådet Tænk; European Public Health Alliance; WWF; NOAH; Greenpeace; Transport & Environment; Friends of the Earth Europe.
At EU-Kommissionen tidligere på året udsendte en høring udelukkende om ISDS og fik 150.000 svar tilbage – det største antal høringssvar i EU’s historie – vidner om, hvilken varm kartoffel dette emne er.
Frihandelsaftalen CETA er en alvorlig trussel, fordi det lave niveau i aftalen kan have en afsmittende effekt på fremtidige frihandelsaftaler, som EU indgår. I pipelinen ligger nemlig endnu en frihandelsaftale med det amerikanske kontinent, TTIP – Trans-Atlantic Trade and Investor Partnership. Denne aftale, som også har været undervejs i en årrække, bliver formodentlig snart indgået mellem EU og USA. CETA repræsenterer laveste fællesnævner, derfor er det næsten umuligt for EU at stille højere krav i TTIP.
Selv om der i EU er plads til forbedring af dyrenes forhold, er dyrevelfærd en grundlæggende værdi i Europa – en værdi på niveau med ligestilling mellem kønnene og databeskyttelse. Af hensyn til dyrene og af hensyn til alle de fremskridt, EU har gjort, er EU nødt til at være håndfast i sin hævdelse af disse værdier i alle sine handelsaftaler – og det gælder også denne frihandelsaftale mellem EU og Canada, som skal endeligt vedtages til næste år.
Gitte Buchhave er direktør i World Animal Protection Danmark

