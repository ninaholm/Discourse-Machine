LEDER: Forsvaret snublede i lukkethed



 Forsvarets auditører ringede i går til Thomas Rathsack den efterhånden berømte jægersoldat og forfatter bag bogen Jæger i krig med eliten. Auditørerne fortalte ham, at man nu endelig dropper sigtelsen mod ham. Mere end et år skulle der gå, før den pinlige sag fik sin afslutning i hvert fald for Rathsacks vedkommende. Den tidligere jægersoldat blev sidste år sigtet for at have overtrådt straffelovens paragraf 152 om at videregive fortrolige oplysninger og den militære straffelovs paragraf 32, der handler om at røbe militære hemmeligheder. I første omgang forsøgte forsvaret at få standset bogen med et fogedforbud, men dagbladet Politiken kom retten i forkøbet og offentliggjorde hele bogen i et særtryk, hvorefter det ikke længere gav nogen mening at standse udgivelsen af den. Dog lykkedes det forsvaret at overbevise retten om, at der i givet fald var grundlag for et fogedforbud, som senere skulle efterprøves ved en domstol. Siden har alle ventet spændt på, om der ville komme en retssag mod Rathsack, mod Politiken eller forlaget. Og det gør der så ikke. Forsvaret sprang op som en løve, satte alle kræfter ind, ville statuere et eksempel over for åbenmundede betroede elitesoldater og en ustyrlig presse, men faldt ned som et lam. Der var end ikke fortroligt materiale i bogen til at rejse en tiltale og blot for syns skyld forsøge at fastholde den benhårde argumentation i en retssal.
Ingen samler ligefrempå juridiske nederlag og slet ikke forsvaret. Med opringningen i går er der faldet en slags afgørelse i to af de sager, som i de forløbne par år har omhandlet forsvarets omgang med pressen. Den anden sag endte i sidste måned med en frifindelse af officererne Jesper Britze og Lars Søndergaard i sagen om den arabiske oversættelse af Rathsacks bog. Bogen fandtes pludselig i en arabisk version på internettet, påstod forsvaret, men viste det sig hurtigt i en uforståelig google-oversættelse, som oven i købet var fabrikeret og videresendt af forsvaret selv til dagbladet B.T. Den tredje sag er endnu uafsluttet og handler om, hvem der videregav oplysninger til TV 2 tilbage i 2007 om danske jægersoldaters udsendelse til Afghanistan. Det er den sag som endte med, at bevismaterialet en meget omdiskuteret lydfil nu er havnet i DRs generaldirektør Kenneth Plummers varetægt. Og med mindre nogen lækker den derfra, er det tvivlsomt om sagen kommer videre. Spekulationerne er gået på, at det var daværende forsvarsminister Søren Gade (V) selv eller hans presserådgiver Jakob Winther, der stod bag den ulovlige lækage, som forsvarschef Tim Sloth Jørgensen efterfølgende sagde kunne koste soldaters liv. I dag har både Gade, Winther og Sloth Jørgensen ufrivilligt forladt deres poster.
Oven i de tre sager kan man lægge retssagen og dommen over Frank Grevil, opgøret om Christopher Guldbrandtsens dokumentarfilm Den Hemmelige krigom udlevering af afghanske fanger. En sag, der kulminerede med, at daværende statsminister Anders Fogh Rasmussen (V) indirekte truede Danmarks Radio. For øjeblikket ruller en sag for lukkede døre rejst af en af de afghanske fanger, som kræver erstatning efter påstand om mishandling i forlængelse af udleveringen til amerikansk varetægt. Sagerne er forskellige, men vidner alle om, at Danmarks overgang til at være en krigsførende nation har været særdeles vanskelig at håndtere i forhold til offentligheden. Tre forhold har gjort sig gældende. For det første er interessen for forsvaret og operationerne i Afghanistan vokset eksponentielt i takt med de hårde kampe, dræbte soldater og en krig, som hele verdensoffentlighedens øjne hviler på. Dernæst har medierne en naturlig men ikke anerkendt forpligtelse til at dykke ned i et vigtigt emne i de ubehagelige sager, at afsløre brud på regler og skildre krigens gang og psykologiske mekanismer. Endelig har det vist sig, at forsvaret har en stor trang til at udkæmpe disse mediekrige med snart sagt alle midler: Forsvarschefen har sendt personlige breve til landets chefredaktører, man har forsøgt med fogedforbud og trusler om retssager, og endelig har man endog fabrikeret falske beviser for at dokumentere farligheden af en bog, som man nu end ikke vil rejse tiltale for offentliggørelse af.
Hvorfor kolliderermedier og forsvar? Forsvaret har for det første et helt reelt og nødvendigt hensyn at tage til danske og udenlandske soldaters sikkerhed. For det andet er der en god gedigen tradition for, at alt, hvad der ikke udtrykkeligt er offentligt tilgængeligt i det danske forsvar, er hemmeligt. Og endelig er der et ønske om kontrol og et sort-hvidt verdensbillede, som skygger for en professionel håndtering af pressen i et åbent samfund. Hvorfor indkalder forsvarschefen ikke til ugentlige pressebriefinger om situationen i Afghanistan med adgang til at stille spørgsmål? Hvorfor er selv banale oplysninger omgærdet af en aura af statshemmelighed. Forsvarsministeren og den nye ledelse bør som en vigtig opgave have etableringen af et tillidsfuldt og mere åbent forhold til medierne og offentligheden. Ellers har vi ikke set den sidste sag.

