Fallos er en stum nøgen kvinde
LEDER


 Sjældent har et tv-program vakt så meget debat, allerede inden det røg ud på fladskærmene, som Thomas Blachmans nye talkshow. Den affekterede X Factor-dommer inviterer i seks uger til mandesnak. Blachman med kendt mandlig gæst konfronterer den moderne mands truede position »på tærsklen til det pikløse samfund«, som Blachman så poetisk formulerer det. Det har den skaldede herre så valgt at gøre ved at konfrontere sig med nøgne kvinder. Mændene skal tale og have tøj på, kvinderne skal tie og være nøgne.
Man har svært ved at tro det, når programtilrettelægger Torben Steno udtrykker forbavselse over de voldsomme reaktioner. Der har ikke skullet meget fantasi til at forestille sig, at blot koncept og teaser måtte udløse anklager for mandschauvinisme. Ulla Tornemand Larsen fra Dansk Kvindesamfund udtaler forventeligt til Information, at det fremstiller kvinder som »passive objekter for andres seksuelle tilfredsstillelse«, mens direktør for teatret Mungo Park, Martin Lyngbo, til Berlingske Tidende noterer, »at det indskriver sig i en lang tradition om at gøre manden til subjektet og kvinden til objektet«. Konceptet må vel simpelthen være udtænkt til at afstedkomme denne reaktion. Ville Blachman have fået det buzz på nettet, hvis damerne ikke var nøgne og holdt kæft?
Langt mere mystisk er det, hvordan den bizarre opstilling kan hjælpe Blachman i kampen mod »det pikløse samfund«. Er dét, at kvinder kan blive direktører, statsministre, overlæger og buschauffører det, der gør verden pikløs? Man kunne jo forestille sig, at pikken var andre steder. Passede børn for eksempel eller blev bagerjomfru. Eller bare var mellem benene?
Det synes, som om en række – især midaldrende – mænd i disse år er utroligt bange for kvindernes såkaldte magtovertagelse. Den truer dem på deres pik. Det må jo være den, der er i fare, når der tales om pikløshed. De andre har den jo ikke. Om ikke andet får man da syn for denne sag i programmet: Nej, hun har den ikke, Blachman. Hverken den lange mørkhårede med de små bryster, som oven i købet har barberet dusken af, så vi er helt sikre på, at hun ikke har den. Eller den ældre lyshårede med rynker på maven.
Men manden skal genoprejses, mener Blachman, og her går en mekanisme i gang, så gammel som menneskets historie. For det træ, han skal rejse sig ved, er kvinden. Kvinden skal atter have brug for manden: »En kvindes krop tørster efter ord, en mands ord.« Til gengæld skal hun helst ikke selv sige noget.
Gode gamle Freud kaldte magten for Fallos. Og psykoanalysen ved noget om, hvad vi virkelig er bange for. Vi er bange for det magtesløse. Når vi er objekter, har vi ikke kontrol. Den første, vi er objekt for, er vor mor. Eller rettere, vi er en del af hende, og hvis vi skal blive subjekter, skal vi slippe ud af hende. Det gør vi i første omgang ved totalt narcissistisk at tro, at der er noget, hun mangler, og at det er os selv. Når vi så opdager, at nej, vi kan ikke tilfredsstille mor, for hun foretager sig åbenbart også andet her i verden, finder vi et symbol for denne mangel. Det er dette symbol, Freud kalder Fallos.
Men det betyder også, at kvinden, som krop, er ’det andet køn’ for begge køn. Det mysterium, Blachman prøver at lægge for dagen med nøgne kvinder, kan man aldrig nå ind til, for det er ikke kun gemt mellem damers ben. Det er gemt i et spørgsmål, som ikke alene er al begærs, men også al angsts urmoder: »Hvad vil hun egentlig have mig til?«
Og tænk, det er der en slags løsning på. Man kan nemlig lære at tale, og så kan man spørge. Ikke mor, men kvinden. Som mangen en filosof har gjort opmærksom på, slår ordet tingen ihjel. Ord giver os kontrol over tingenes grænseløse påtrængenhed. Måske er dét den dybere mening i Blachmans næste bedende: »Kvindekroppen trænger til ord, en mands ord«? At han selv trænger til de ord, som gør hendes krop for påtrængende?
Så problemet er måske slet ikke, at der er nøgne kvinder i studiet hos Blachman. De kunne såmænd være i chador, det ville betyde det samme. Problemet er, at der kun er pikke til stede i studiet, nemlig mænd, der snakker, og kvinder, der ikke gør det. Det er verdens ældste løsning på angsten for det uforståelige. Og Blachman kan ikke se det for bare træer.

