Giv plads til planløsheden
Jeg læser filosofi og aner ikke, hvad jeg skal bruge det til. Og jeg er faktisk, helt ærligt, tæt på at være ligeglad. Jeg forbeholder mig ret til for en stund at vandre planløst igennem ungdommens landskaber


 Jeg orker næsten ikke at skrive disse linjer. Jeg kunne finde på så meget andet at bruge min tid på. Men jeg har en vis lyst til at fremlægge mit perspektiv på et emne, der på det seneste er dukket op i medierne: ungdommen, og dét at være ung. Vi har hørt om unge, der føler sig tvunget til at galoppere igennem uddannelsessystemet, og andre unge, der føler, at det eneste rigtige er enten at være i uddannelse eller på anden vis at »kultivere« sit cv. Der er ikke længere noget valg: Enten er man i systemet, eller også er man en taber uden fremtidsudsigter. Efter den definition kan jeg personligt ånde lettet op: For jeg befinder mig i systemet – til dels fordi også jeg ligger under for de undertrykkende mekanismer, der gennemstrømmer vores samfund.
Nogle gode elever er begavede, andre er flittige. Fordi jeg er perfektionist, har jeg altid været forholdsvis flittig. Jeg mener ikke, jeg har knoklet mig ihjel, men ved at yde omtrent så meget, som det er faldet mig naturligt, kom jeg ud af folkeskolen med et, hvis jeg selv skal sige det, fremragende snit. Den historie gentog sig i gymnasiet, og nu læser jeg filosofi.
Udmarvende fremtidsplaner
Og her ender succeshistorien så, kunne man fristes til at sige. For filosofi, det kommer man da ikke nogen vegne med? Nej, det er helt klart en risiko. Jeg aner ikke, hvad jeg skal det bruge det til, og jeg er faktisk, helt ærligt, tæt på at være ligeglad. Egentlig vil jeg helst spille musik eller måske udgive en digtsamling.
Når min mor spørger mig, om jeg skal have en bachelor, hvad jeg så vil gøre bagefter, om jeg har overvejet, hvad jeg gerne vil være, (når jeg bliver stor), så kan jeg ikke svare andet end, at jeg ikke ved det. Og jeg forsøger at sige det så henkastet som muligt.
Selvfølgelig har jeg ikke lyst til at ende som en taber uden hverken karriere eller penge, det kan sagtens bekymre mig. Men jeg har virkelig heller ikke lyst til at tænke for meget over fremtiden. Jeg finder det dybt ubehageligt hele tiden at skulle overveje, om man nu er på rette spor, om man foretager sig det karrieremæssigt mest hensigtsmæssige, eller om man er i gang med at spilde sit liv. Men jeg ser mange omkring mig, der synes at være totalt opslugt af netop disse udmarvende aktiviteter.
Især kvinderne synes at have det hårdt. Om det er fordi, de føler, de skal bevise, at ligestillingen var berettiget, ved jeg ikke, jeg kan blot konstatere, at en lang række kvinder (og en lidt kortere række af mænd) smitter mig med deres stress, når de snakker om, hvilke supplerende fag de har tænkt sig at tage for at kunne besætte denne specifikke stilling på disse attraktive arbejdspladser. Eller studiejob: Skulle det virkelig være nødvendigt, spørger jeg? Ja, det er helt afgørende, at man får erhverserfaring, før man begiver sig ud i erhvervslivet, fortæller man mig prompte. Er det egentlig ikke et selvmodsigende udsagn? Åbenbart ikke.
37 kroner i timen
Jeg frygter, at jeg i kraft af ovenstående udsagn, er kommet til at sætte mig selv i bås med dem, vi hader allermest: nasserne. Jeg indkasserer bare min fede SU-check en gang om måneden, imens jeg ingen planer har om at bruge min dyrt betalte uddannelse til noget som helst. Lad os se bort fra, at jeg, hvis jeg bruger de 40 timer om ugen, det estimeres er passende, tjener cirka 37 kroner i timen (før skat) på at studere – hvem ville ikke gerne indkassere dén hyre?
I mit hoved forekommer det ikke urimeligt, at man støtter dem, der ikke tjener 25.000 kroner om måneden. Eftersom det er måske én ud af hundrede, der – resten af livet – gider at leve for 5.800 kroner om måneden, kan jeg med sindsro love jer, der i øjeblikket betaler for ungdommen, at vi nok skal begynde at tjene ’vores egne penge’ før eller siden. Hvis I bare giver os tid til at tænke os om først.
Jeg synes derfor ikke, min måde at indrette min økonomi på er særlig ’nasseragtig’, eller at min uddannelse er et større spild af tid end så meget andet. Jeg går op i den, og jeg går op i filosofien, men min uddannelse og det job, den i sidste ende må føre til, er ikke omdrejningspunktet for mit liv, det er ikke det, der giver min tilværelse mening.
Jeg kan godt lide at studere, men jeg foretrækker, at man – det meste af tiden – lader mig være i fred, så jeg kan hellige mig de ting, jeg synes er vigtige: at skrive sange, arbejde på noget skønlitteratur, læse vigtige bøger – kort sagt; at beskæftige mig med mig selv.
Tid til frihed
Men så er vel jeg bare endnu en af disse sværmeriske unge, der tror, at de på velfærdsstatens regning kan valse sig igennem tilværelsen, imens man rundhåndet betaler dem for at dyrke deres narcissisme? Hmm, ja, det er nok ikke helt forkert. Jeg kan kun erklære mig skyldig. Jeg mener virkelig, at ungdommen burde handle om helt basale værdier som selvransagelse, glæde og frihed. Man kan tids nok blive midaldrende og mellemfornøjet. På et tidspunkt vil man meget naturligt gerne have børn, job og stabilitet, men i øjeblikket vil jeg ikke have nogen af delene, og jeg tror, der er mange andre, der har det ligesom mig – det håber jeg. Jeg beklager, hvis det lyder selvtilstrækkeligt, men jeg mener oprigtigt, at mange unge burde være mere som mig.
Når jeg nu sidder og brokker mig over, hvor grotesk samfundet er indrettet, er det svært ikke at føle sig som en kliché. Det er som om, det er meningen, at ungdommen altid skal føle sig trådt over tæerne, ligesom alderdommen også har en erklæret ambition om til alle tider at være på nakken af de unge, som taler utydeligt, opfører sig ubehøvlet og i øvrigt er luddovne. Det var for øvrigt rektoren på mit gymnasium, der til translokationen præsenterede os for denne karakteristik, som til stor morskab viste sig at være en parafrase over noget, Aristoteles efter sigende har sagt om ungdommen.
Men bare fordi der altid har været dette spændingsforhold mellem ungdommen og de lidt ældre, betyder det ikke, at problemerne ikke er reelle. Man kan forestille sig kulturen som et stort skib, der dirigeres fra side til side, i håbet om på et tidspunkt at ramme den perfekte kurs, der styrer lige imellem isbjergene. Jeg skal nok lade være med at køre metaforen længere ud; min pointe er blot, at vi selvfølgelig er nødt til vedvarende at korrigere den kurs, vores samfund er på vej i. Det er for eksempel udmærket, at vi ikke længere tænker på samfundet som noget, der kun er til for vores egen skyld, men det må ikke være på bekostning af, at vi, der endnu føler os unge, bliver fanget i et liv, hvis indhold domineres af endeløse beregninger og bekymring for fremtiden, et samfund, der ikke levner plads til ikke helt at vide, hvad man skal få voksenlivet til at gå med. I hvert fald giver nutiden mig rigelige bekymringer – jeg forsøger desperat at være ung, og lade være med at bære på fremtidens bekymringer, selv om det selvsagt ikke er nemt. Jeg tror man kan opsummere mit perspektiv til følgende: Jeg forbeholder mig ret til, foreløbigt, at vandre planløs igennem ungdommens landskaber. Og jeg beder en bøn om, at andre unge også vil slappe lidt af, for det fanatiske fokus på fremtiden er særdeles smittefarligt.
Jeg hader mig selv for det – tro mig – men jeg sidder i dette øjeblik og tænker på, at hvis man beslutter sig til at trykke disse linjer i avisen, så vil det faktisk se ganske nydeligt ud på mit cv.
Jarl Viktor Schultz er studerende

