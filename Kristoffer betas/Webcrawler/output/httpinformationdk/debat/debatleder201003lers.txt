Den, der ler sidst
Hvis den amerikanske præsident i dag kom til Beijing og talte om deregulering og det frie markeds fortræffeligheder, ville kineserne hverken blive sure eller føle sig truet. De ville grine af ham... 


 Hvis den amerikanske præsident i dag kom til Beijing og talte om deregulering og det frie markeds fortræffeligheder, ville kineserne hverken blive sure eller føle sig truet. De ville grine af ham. Og det ville de have al mulig grund til, mente den nobelprisvindende økonom Joseph Stiglitz i et interview i Information i går. Og Stiglitz er ikke en hr. hvemsomhelst. Den tidligere cheføkonom i Verdensbanken og økonomisk rådgiver for Clinton-regeringen har set en del i sin økonomiske karriere, og hans budskab er klart: Krisen bør for alvor få os til at overveje, om vores økonomiske model nu også er den eneste rigtige. Til det kan vi få hjælp fra uventet hånd: Fra de store, og i langt større udstrækning, statsstyrede udviklingsøkonomier. Faktisk bør Kina og Indien tilbyde undervisning i finansregulering til vestlige politikere, foreslår Stiglitz.
Det lyder ofte, at krisen ikke ændrer på, at vi i Vesten har fat i den lange ende - så var det bare så sørens ærgerligt, at der blev handlet lidt for ivrigt med rådne amerikanske boliglån, og at vi ikke var klædt på til krisestyring. Og når talen falder på Kina, lyder det ligeså tit, at landet da er en økonomisk succes, der bare har det lille problem, at det er statsstyret. Problemet er, at tingene ikke kan adskilles. Vi står i det morads, vi står i, fordi vi har troet blindt på markedets evner og opfattet regulering som et forstyrrende element. Kina har klaret sig igennem krisen, fordi det har fastholdt, at en stærk stat er en forudsætning for at forhindre uansvarlig opførsel og styre økonomien tilbage, når det alligevel går galt.
For tiden fyldes medierne med historier om, at Kina står på randen af alt fra boligboble til borgerkrig, og at en lusket kinesisk valutapolitik er med til at stjæle vores arbejdspladser. Måske skulle man - frem for at ty til ønsketænkning og angst - som Stiglitz anerkende Kinas evne til at holde skuden lige i vandet. Og - hvem ved - vi kunne også lære en ting eller to. ansp

