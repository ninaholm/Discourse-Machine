Pippi-paradokset



 Mange voksne og børn har Pippi Langstrømpe som deres store idol. Det er forståeligt, hun har mange af de egenskaber der er værdsatte i det postmoderne samfund. Pippi udfordrer autoriteter, tænker alternativt, er søgende og nysgerrig, hun er kreativ, hun ved, hvad hun vil, hun er stærk, og hun er samtidig generøs og øser af sin rigdom.
De færreste kender eller husker imidlertid afslutningen på historierne om Pippi. Som ni-årig beslutter Pippi sig nemlig for, at hun aldrig vil være voksen. Sammen med Annika og Tommy sluger hun en pille, der for altid vil forhindre dem i at blive voksne. Til sidst ser Annika og Tommy fra deres soveværelsesvindue på Pippi, der sidder i sit køkken og stirrer ind i et tændt stearinlys. De indser, hvor ensom hun egentlig er! Historien slutter med, at Pippi puster lyset ud! 
Astrid Lindgren er en mester i at beskrive umulige skarnsunger på en anerkendende måde. Vi kender historierne om Emil fra Lönneberg, om ham ved vi, at han voksede op og blev sognerådsformand i Vimmerby. Om Pippi ved vi altså kun, at hun ikke vil være voksen, og måske er det livets flamme, hun puster ud til sidst i historien.
Pippis styrke kommer på trods af eller netop på grund af, at hun faktisk er et omsorgssvigtet barn. Faren er temmelig fraværende og mest optaget af at være negerkonge på en sydhavsø, og moren er ganske flyvsk nemlig i himlen.
At mange børn af misbrugere eller psykisk syge forældre besidder de samme egenskaber som Pippi er en kendt sag - de små voksne er et fagligt begreb. Flere af beskrivelserne af Pippi passer tilsvarende på mange moderne børn! Nu er det jo ikke dårlige egenskaber, Pippi besidder, men hun kan ikke gå i skole/institution. Hvis hun var blevet tvunget i skole/institution, ville hun nok have mistet livslysten med det samme. Paradokset ligger i, at hun imidlertid også mister livslysten af ikke at være inkluderet i et større fællesskab.
Der ligger en stor opgave for både forældre og pædagoger/lærere i at bevare moderne børns Pippi-egenskaber samtidig med at inkludere dem i fællesskabet i institutioner og skoler. Det er politikerne, der skal skabe rammerne for at dette er muligt. Det hjælper ikke at tilbageholde børnechecken, problemet er langt større og kræver meget mere komplekse løsninger.
Hvis vi ikke formår at skabe rammer for mere anerkendende, nærværende relationer og sætte grænser for os selv, kort sagt opdrage vores børn til dannede mennesker, har vi kun set toppen af isbjerget af umulige unge, der kæmper mod politiet i voldsomme demonstrationer eller unge der kæmper mod hinanden med knive.
Det er ikke kun i familier, der er afhængige af børnechecken, at det er galt med opdragelsen af børn. Hvor galt, det kan gå, hvis man er lige så rig som Pippi og vokser op uden nærværende forældre kan man se i filmen Rich Kids en film om vold, stoffer og bedrag blandt rige unge i Nordsjælland.

