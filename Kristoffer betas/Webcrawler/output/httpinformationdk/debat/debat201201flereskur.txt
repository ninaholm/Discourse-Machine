Flere skurke i krigen i Liberia



 Mette Rodgers citerer den 29. december Niels Hahn for, at den liberianske borgerkrig udelukkende var et amerikansk produkt, som kunne have været undgået.
Det er rigtigt, at USA har været med hele vejen i forhold til Doe og Taylor, men det er at tillægge USA en alt for stor og enerådig rolle i den ulykkelige borgerkrig, som USA til gengæld mange gange kunne have standset på et splitsekund — ikke mindst i de sidste år af krigen, fordi liberianerne forguder USA.
Krig bliver trods alt holdt ved lige af politiske og økonomiske interesser, og på det internationale plan spillede både USA, Frankrig og Kina en fremtrædende rolle.
Derudover fandtes der meget stærke økonomiske spillere, som det libanesiske vestafrikanske samfund og asiatiske skovhugstinteresser.
Vi skal ikke glemme, at et land som Frankrig fik næsten halvdelen af sit ædle træ fra Liberia i denne periode. Og nok også Danmark, på trods af certificeringsordninger.
På det regionale plan havde især Burkina Faso, Nigeria, Elfenbenskysten og Guinea meget stor betydning, og at gøre ECOMOG til en simpel marionet for USA ville mange vestafrikanske ledere nok også gerne betakke sig for.
Det var Taylors fatale fejltrin at inddrage Elfenbenskysten direkte i krigen. Det blev dødsstødet.
Gbagbos indsats
Paradoksalt nok var det Elfenbenskystens præsident, Laurent Gbagbo, som nu sidder i Haag anklaget for forbrydelser mod menneskeheden, der blev den endelige udløser på Taylors fald.
Det skete, da han resolut hyrede og trænede en hær af unge liberianske lejesoldater, MODEL, og sendte dem på mission til Monrovia. Taylor faldt netop, da de stod foran byen sammen med LURD, som var støttet af Guinea, og derfor USA.
Liberias borgerkrig foregik i et tidsrum, hvor Den Kolde Krigs ophør havde nedtonet interessen for Afrika.
At krigen så ophørte i takt med den stigende betydning af Guineagolfens olie for USA og den fornyede interesse for Afrika, ja, det er en anden del af historien.
Men at give USA al æren for miseren, er at forsimple krigens gang alt, alt for meget.
Frode Kirk er tidligere udsendt til Liberia

