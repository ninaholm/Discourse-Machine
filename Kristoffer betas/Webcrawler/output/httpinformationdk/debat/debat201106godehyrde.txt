Den gode hyrde med de kærlige skub
I beskæftigelsespolitikken er staten trådt i karakter i rollen som den omsorgsfulde hyrde, der med kærlighedens faste hånd leder arbejdsløse imod arbejdsmarkedets grønne enge
Arbejdsløs? Jamen, så skal staten nok give dig et kærligt skub i den rigtige retning. Papkasseaktivering er f.eks. en oplagt mulighed.

En helt almindelig forsommermorgen. Alt er, som det plejer at være. Medierne melder, at Dansk Folkeparti nu kræver, at kontanthjælpsmodtagere, som udebliver fra aktivering eller jobtilbud, fremover bliver sat på starthjælp et halvt år frem. Starthjælp, som, i parentes bemærket, udgør godt og vel halvdelen af kontanthjælpen. Beskæftigelsesministeren bakker op om forslaget og henviser til, at hun blot har et ønske om at »give de ledige et kærligt skub ind på arbejdsmarkedet.« Morgen blev til aften. Forslaget vedtages.Vi har hørt det så mange gange før, at vi knapt bemærker det. Nye pligter og nye muligheder for at sanktionere arbejdsløse tages i brug og legitimeres med henvisning til, at ændringerne i sidste ende er til for den arbejdsløses egen skyld. De er »kærlige skub«.At en sådan argumentation i dag forekommer selvindlysende, vidner om en omfattende forandring af forholdet mellem staten på den ene side og den arbejdsløse borger på den anden. Da velfærdsstaten voksede sig stor i efterkrigstiden, var det på den socialdemokratiske idé om velfærdsstaten som en kompromisskabende mægler mellem borgeren og markedsøkonomien. Markedsøkonomien skabte vækst, men også store risici for f.eks. arbejdsløshed og dermed fattigdom for den enkelte borger. Velfærdsstatens mægling bestod i at spænde et sikkerhedsnet af sociale rettigheder ud, som forsikrede borgeren mod markedsøkonomiens risici. Borgerne fik sikkerhed, og markedsøkonomien bevaredes.AktivstatenNu ligger velfærdsstaten imidlertid på sit sygeleje.I dag mødes den arbejdsløse i stedet af aktivstaten, som sugede næring fra 90'ernes tre store arbejdsmarkedsreformer. I de seneste 10 år med VKO ved roret er den vokset til fuld størrelse.Aktivstaten forkaster velfærdsstatens forsikrede rettigheder. Den betegner dem med overlegen stemmeføring som passiviserende forsørgelse. Rettighederne er en slags bjørnetjeneste, som måske nok giver sikkerhed, men som samtidig også antages at flytte borgeren længere og længere væk fra det gode og aktive liv på arbejdsmarkedet. Aktivstatens slogan er derfor, som det hedder på Arbejdsmarkedsstyrelsens hjemmeside: »Job hurtigst muligt, er altid målet!«.I en vidensbank på Beskæftigelsesministeriets hjemmeside findes en række eksempler på, hvad man som kommune kan gøre for at holde tungen lige i munden og blikket stift rettet imod denne altoverskyggende målsætning. Repræsentanter fra en foregangskommune beretter her, at de er meget obs på, »at beskæftigelsesenheden er den helt centrale enhed i mødet med den ledige. Alle er enige: Jobbet er det helt centrale«. I mødet med borgeren søger kommunen derfor at nedtone »enhver snak om barndomstraumer, barrierer og begrænsninger.« Dialogen med den ledige skal ganske enkelt renses for samtaleemner, der kunne sætte spørgsmålstegn ved målsætningen om job så hurtigt som overhovedet muligt.Aktivstaten betragter sig derfor ikke, som velfærdsstaten gjorde, som mægler mellem borger og marked og ej heller som forsikrer. Det er en helt anden service, den leverer. I tråd med velkendte bibelske figurer opfatter den sig selv som den gode hyrde. Borgerne er hyrdens flok, som konstant skal ledes mod det frodige grønne græs.Hvor den gamle velfærdsstat betragtede den arbejdsløse som offer for markedets risici, er den arbejdsløse i aktivstatens optik blevet til et vildfarent får på afveje. Det er aktivstatens kald og pligt at lede ham tilbage til flokken.Lyksaliggørende jobLigesom hyrden ved aktivstaten, hvad der er bedst for flokken – og da især for de vildfarne arbejdsløse. Det kommer i dagens arbejde med ledige til syne i en tungtvejende idé om, at arbejde i sig selv er gavnligt for enhvers livskvalitet. Som en jobcenterchef summerer op, er det centrets opgave, at »søge at skabe livskvalitet for borgerne. Og livskvalitet er at komme i beskæftigelse.«Det tilkommer ikke den arbejdsløse selv at definere, hvad det gode liv er for ham eller hende. Hvad der umiddelbart ligner tvangsarbejde til offentligt skue med skraldeopsamling i parker og langs strande kan derfor, som vi så det i Socialdemokraternes 1. maj-udspil, forsvares som en særlig moderlig omsorg over for den ledige kontanthjælpsmodtager. »Jeg tror på, at alle mennesker har behov for noget at stå op til,« forklarede partiets socialordfører i den forbindelse.Kærlige stokkeslagHyrde-flok-tankegangen er nu blevet så dominerende, at selv hårdføre og straffende metoder må tolkes som aktivstatens kærlighed til den arbejdsløse, så længe de får ham til at bevæge sig i den rette retning – fra passivitet imod aktivitet.Slagene fra hyrdens stok efterlader sig måske nok sviende mærker, men det er kærlighedens aftryk, som bagefter kan aflæses på kroppen. Jo hårdere, der slås, desto større er omsorgen.I den verserende debat kommer dette forhold til udtryk i det simple faktum, at den enerådigt struktureres omkring det lille og simple spørgsmål: Hvad virker? Hvis blot indsatsen leder mod målet – skabelsen af det aktive menneske – er midlerne principielt uangribelige.En kommune proklamerer derfor stolt på Beskæftigelsesministeriets hjemmeside, at man hos den arbejder med et skrapt princip om »omvendt bevisførelse«. Borgeren er som udgangspunkt, uanset forhistorie, fuldt arbejdsmarkedsduelig og klar til systemets prøvelser, indtil han eller hun selv dokumenterer andet. Hvorfor? Fordi det virker, siger de.En anden kommune beretter under overskriften Sanktionér manglende rådighed stolt om, at man hos den »uden tøven« trækker i kontanthjælpen, hvis den ledige uden gyldig grund udebliver fra arbejde eller aktivering. Fordi det virker, siger de. Det er, ifølge kommunen, »hjælp til selvhjælp«.Ingen værdig modstandDet er tankevækkende, at kritikken af aktivstatens hårde linje i al væsentlighed har indvilget i disse spilleregler for debatten. Derfor begrænser den sig til påstande om det modsatte: At den førte linje ikke virker. »De lavere ydelser har i langt de fleste tilfælde bare ført til fattigdom – og kun i ganske få tilfælde til varig beskæftigelse«, skriver S-SF eksempelvis iFair Løsning. Det er en rent teknisk kritik, og det er symptomatisk, at det oftest er økonomer – eksperter ud i effektmålinger – der rådføres, når en indsats skal kommenteres eller analyseres.Og hvad så?, kunne man måske fristes til at indvende. Aktivstaten er lidt hård i filten, men hvis indsatserne virker, så er det vel fint nok? Problemets omfang viser sig imidlertid netop i indvendinger af denne type, hvor den kritiske stemme fuldkommen har slugt den sort-hvide opdeling i 'virker' versus 'virker ikke'. Aktivstatens grundpiller sætter præmisserne for de kritiske indvendinger og står derfor i dag som fuldkommen uanfægtelige.Den enkeltes problemSom det er kendetegnende for hyrde-flok-relationen, er aktivstaten kun optaget af én ting: at lede sine borgere i én bestemt retning. Det er et fikseret forhold, hvor hyrden leder, og flokken adlyder.Aktivstaten er derfor ude af stand til at se på arbejdsløshed som andet end et problem, der udspringer af inaktivitet blandt flokkens medlemmer. Arbejdsløshed er blevet et problem, der uløseligt knytter sig til individet, og som skal kureres med alt fra praktik over cv-kurser og coachingtimer hos Sofia Manning til økonomiske trusler og tvangsaktivering.Løsninger, der ser arbejdsløshed som et kollektivt eller strukturelt problem, ligger ganske enkelt uden for rammerne af denne måde at tænke på.Den økonomiske krise har imidlertid udfordret aktivstaten. Den åbenlyse mangel på job til alle har sat spørgsmålstegn ved aktivstatens evner som hyrde. Kan den overhovedet selv finde vej? spørges der spydigt.Der bliver hvisket ord som samlebåndsaktivering og fniset i krogene. Den satiriske blog Dagpengeland har masseappel og udgives nu i bogform på Gyldendal. Men den nytilkomne regel om at smide trodsige kontanthjælpsmodtagere et halvt år på starthjælp viser os i al fald én ting: Den gode hyrde har ikke sans for humor.Mathias Herup Nielsen og Magnus Paulsen Hansen er begge cand.scient.adm. med speciale i velfærdsanalyse.
