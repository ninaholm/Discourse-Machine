Assad vil ikke gå væk
LEDER


 
	Den pragmatiske realitet i den studehandel, russerne og amerikanerne nu har indgået med Bashar al-Assads regime om udlevering af hans kemiske våben, er, at alle parter minus én er tilfredse: Syrien selvfølgelig, men også Rusland, Iran, USA, EU og sågar Israel. For under en uge siden (den 8. september) erklærede den israelske minister for videnskab og teknologi, Jacob Perry, ifølge avisen Ha’aretz, at »Assads efterfølgere vil være det værste for den jødiske stat«, eftersom de vil være »fundamentalister og al-Qaeda«.

	Den part, der er »dybt forfærdet«, er den syriske oppositions-koalition med FSA, Syriens Frie Armé, der i deres lokalområder i Syrien og i Hatay, Istanbul og Paris havde set hen til et USA-bombardement af Bashar al-Assads militære stillinger og infrastruktur.

	Ifølge Ritzau mener Salim Idriss, lederen af FSA, at et amerikansk angreb ville have fået det syriske regime til at falde. Nu beskyldes USA for at ’hjælpe’ Assad til flere myrderier – som han i øvrigt ikke er alene om ifølge en netop offentliggjort FN-rapport. Oprørerne har deres andel i mordstatistikken.

	At Assad ville falde ved en straffeaktion, er ikke opfattelsen i Washington. Når præsident Barack Obama har mobiliseret hele sit register af politiske taskenspillertricks, herunder den unødvendige inddragelse af Kongressen, for at undgå at straffe Syrien for gasning af kvinder og børn, er det i erkendelsen af, at al-Assad ikke vil gå væk. At den sært indolente diktator tværtimod står så stærkt, at amerikanerne er nødt til at forhandle med – og dermed reelt anerkende – ham. I foråret 2012 sagde både Obama og hans daværende udenrigsminister, Hillary Clinton, at »Assad må gå« – og signalerede således, at USA’s støtte til oppositionen sigtede på et regimeskifte. En fredsplan, udarbejdet i Geneve i juni 2012, faldt på netop det krav: Assad må gå. Hvilket fastlåste den tragiske borgerkrig med en pris på rundt regnet 70.000-80.000 syriske liv.

	Omkring nytår 2013 dæmrede det for Washington, at det ønskede regimeskifte, der kunne vriste Syrien ud af alliancen med Iran, ikke var lige om hjørnet, bl.a. fordi Obama, belært af Irak og Afghanistan, ikke vil indsætte ’støvler på landjorden’. Strategien var at lade revolten gøre arbejdet, i tillid til at den havde befolkningen med sig. Men ikke hele befolkningen. Kristne, drusere, alawitter, shiaer og nogle sunnitter støtter, om ikke Bashar al-Assad, så dog en tilbagevenden til den stabilitet, han stod for. Som en syrer sagde til denne avis: »Folk ønsker bare, at dette helvede hører op.«

	I april-maj begyndte udenrigsministrene John Kerry og (Ruslands) Sergej Lavrov at bage på en løsning, ’Geneve II’, der skal revitalisere ’Geneve I’ – d.v.s. arrangere en overgangsregering i forståelse med al-Assad. Det kemiske angreb i Gouta kom i vejen, og uanset hvem der var ansvarlig – en FN-rapport er bebudet til på mandag, men vil næppe udpege gerningsmændene – var det regimets ansvar. Al-Assad havde et år i forvejen ’garanteret’, at de kemiske våben var sikre. ’Geneve II’-korthuset vaklede på Obamas ’røde linje’ – lige indtil John Kerry ’kom til’ at sige, at al-Assad kan udlevere sine kemiske våben (hans ’afskrækkelses-bombe’ mod Israel), mod at USA undlader at bombe.

	Sergej Lavrov greb stafetten, det syriske regime sagde straks ja – og Obama kunne holde en tale tirsdag, hvor han beholdt fingeren på aftrækkeren, men undlod at skyde. Lur os, om næste skridt ikke bliver amerikansk accept af Iran som deltager i en politisk løsning, der sikrer, at al-Assads regime, omend næppe han selv, bliver en del af løsningen. Iran kan ånde lettet op.

	Hvis amerikanerne havde villet, kunne en aftale have været bakset på plads for mere end et år siden. Spørg bare Kofi Annan. I den mellemliggende tid er titusinder myrdet, voldtaget, invalideret, tortureret og flygtet i dette århundredes største humanitære katastrofe.

	Vi mener fortsat, at det syriske regime bør fastholdes på ansvaret for de kemiske angreb – og for mord på tusindvis af ubevæbnede demonstranter. Men kan den nu indgåede aftale – hvis den holder i FN’s Sikkerhedsråd – om kontrol med de kemiske våben føre til fornyelse af den politiske proces, er det godt. Især hvis sagesløses liv spares. Men det betyder ikke, at det er godt nok.

