Slutspil på Cypern
Tyrkiets ultimatum kan betyde enden på Tyrkiets optagelsesforhandlinger med EU og Cyperns endelige deling


 Inden for det næste år bliver Cyperns tragiske deling i 1974 enten bragt til ende eller cementeret. Det vil sige, hvis FN's generalsekretær Ban Ki-moon eller Tyrkiets premierminister Recep Tayyip Erdogan står til troende.
På et møde mellem de to cypriotiske ledere, Demetris Christofias og Dervis Eroglu, i Genève den 7. juli gav Ban Ki-moon det, der svarede til et ultimatum:
»Jeg har en forventning om, at lederne senest i oktober vil kunne melde tilbage, at de har opnået enighed om alle kernepunkter, og i den måned mødes vi i New York.«
Den nuværende forhandlingsrunde, som begyndte i september 2008, nåede op på et hundrede møder i marts, og inden topmødet i Genève sagde FN's særlige rådgiver Alexander Downer:
»De sidste tre måneder har været de værste tre måneder, vi har haft siden forhandlingerne startede.«
Alligevel er de to ledere blevet enige om at intensivere forhandlingerne og holde 19 heldagsmøder fra 25. juli indtil 21. oktober.
Tyrkiskcyprioterne har tidligere udtrykt uenighed omkring spørgsmålet om suverænitet, men der er opnået enighed om, at grundlaget for en løsning skal være en bizonal og bikommunal føderal stat. Følgelig får de to statsenheder størstedelen af jorden og befolkningsflertallet i deres eget territorium, selvom 70 procent af jorden i Nordcypern indtil 1974 var ejet af græskcyprioter.
Også Tyrkiet har besluttet at sætte fart i forhandlingerne. Seks dage efter topmødet, i, hvad han betegnede som »et tidligt varsel« til EU, erklærede Tyrkiets udenrigsminister Ahmet Davutoglu, at såfremt græskcyprioterne overtager EU's formandskab i juli 2012, uden at der foreligger en løsning, kan der blive tale om en nedfrysning af forholdet mellem Tyrkiet og EU.
Tyrkisk ultimatum
Premierminister Erdogan var mere kategorisk. Inden han tog til Nordcypern i anledning af årsdagen for den tyrkiske invasion i 1974, gentog han, at Tyrkiet ville nedfryse forholdet til EU under det græskcypriotiske formandskab, og tilføjede:
»Vi er ligeglade med hvad EU synes.«
På et møde med tyrkisk-cypriotiske journalister sagde han også, at hvis en løsning ikke er opnået senest i 2012, vil Tyrkiet finde andre alternativer.
Erdogan lod en anden bombe sprænge. På mødet med Ban Ki-moon og Christofias sagde Eroglu, at tyrkiskcyprioterne var indstillet på at diskutere spørgsmålet om territorium, men uden kort, som kunne inddrages til sidst. Men Erdogan kortsluttede hele genforeningsprocessen, da han erklærede, at Tyrkiet ikke længere ville give nogle indrømmelser, som det havde gjort i forbindelse med Annan-planen i 2004. Landet ville ikke aflevere byen Morphou tilbage og heller ikke ændre Karpas-halvøens status.
Den græskcypriotiske præsident, Demetris Christofias, har tidligere sagt, at Cypern-problemet ikke kan løses uden en tilbagelevering af Morphou til græsk-cypriotisk administration.
Ydermere erklærede Erdogan, at en tilbagelevering af 'spøgelsesbyen' Varosha ikke var på Tyrkiets dagsorden, hvilket er i strid med FN's Sikkerhedsråds resolution 550 og resolutioner fra Europa-Parlamentet, som opfordrer til en tilbagelevering af Varosha til dens indbyggere. Samtidig afviste Erdogan hårdnakket at trække tyrkiske tropper tilbage fra Cypern, da han mente græskcyprioterne havde forspildt muligheden, dengang de afviste Annan-planen.
Den tyrkiske premierministers trussel om at nedfryse forholdet til EU blev mødt med en stilfærdig respons fra EU's udvidelseskommissær Stefan Füle, som udtalte »det er ikke et godt tidspunkt til sådanne bemærkninger«. I betragtning af, at EU har suspenderet otte forhandlingskapitler, fordi Tyrkiet har nægtet at åbne sine havne og luftrum for cypriotiske skibe og fly, kan denne ikke siges at være en overdrivelse.
Alexander Dobrindt, generalsekretær for Bayerns CSU, har opfordret til at sætte en stopper for tiltrædelsesforhandlingerne med Tyrkiet, og Andrew Duff, viceformand for Europarlamentets Blandede Udvalg EU-Tyrkiet, har beskyldt Tyrkiet for at klynge sig til »forældet fjendtlig retorik« og for at opstille en helt ny barriere for en forbedring af forholdet til EU.
Men der er endnu et aspekt af sagen. Tyrkiskcypriotere har i to massedemonstrationer i januar og marts udvist deres utilfredshed med tyrkisk styre og har i et brev til Ban Ki-moon fra 28 fagforeninger og fire politiske partier opfordret til en løsning baseret på en fælles vilje fra begge samfundsgrupper 'For Cypern, af cyprioter'.
Eksplosion
Tingene ser heller ikke rosenrødt ud på den anden side af den grønne linje, som deler de to befolkningsgrupper.
Den 11. juli ødelagde en kæmpe eksplosion Evangelos Florakis-flådebasen samt den nærliggende Vassilikos kraftværk, som forsynede græskcyprioterne med mere end halvdelen af deres energi, og 13 blev dræbt og mere end 60 såret.
98 containere af ammunition havde været opbevaret på en åben mark siden februar 2009, efter at lasten på et russisk fragtskib indregistreret på Cypern blev konfiskeret på vej fra Iran til Syrien. USA, Storbritannien og Tyskland havde tilsyneladende tilbudt at komme af med sprængstoffet, men på et møde i august 2009 blev det besluttet, at lasten indtil videre ville forblive på flådebasen »ifølge præsidentens ordrer«.
Eksplosionen har ikke blot rystet den allerede skrøbelige græskcypriotiske økonomi der har været massedemonstrationer, som har opfordret præsidenten til at trække sig tilbage.
Centralbankens guvernør har advaret om, at medmindre der tages drastiske skridt, får Cypern brug for hjælp fra EU. Christofias' koalitionspartner, DIKO (Det Demokratiske Parti), har trukket sig ud af regeringen på grund af uoverensstemmelser om den økonomiske politik og genforeningsforhandlingerne.
I begyndelsen af året advarede Tyrkiets EU-minister, Egemen Bagis, at enden på Tyrkiets tiltrædelsesproces ville blive et mareridt for græskcyprioterne.
Det er muligt, at deres mareridt kun lige er begyndt.
 
Robert Ellis kommenterer jævnligt tyrkiske forhold i dansk og udenlandsk dagspresse og er rådgiver for Turkey Assessment Group i Europa-Parlamentet.

