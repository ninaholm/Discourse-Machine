Bjørn Frankenstein



 Slet Bjørn Lomborg fra finansloven. Og hellere i dag end i morgen. For hver ny ide, Bjørn Lomborg bringer i spil, bliver det stadig mere fornuftstridigt, at miljødebattøren modtager 7,5 millioner øremærkede kroner fra staten om året til sit mærkværdige Copenhagen Consensus Center. Centret der i skåltalerne handler om økonomisk prioritering og mest muligt klima for pengene, men som bag flosklerne handler om lallende personprofilering og et opgør med 1990'ernes grønne tanker, som dele af VKO-regeringen stadig har inderligt svært ved at slippe.
Kunstige hvide skyer kan redde klimaet, lyder meldingen denne gang fra Bjørn Lomborg. Kabalen går op sådan her: For 45 milliarder kroner kan man standse temperaturstigningen i det 21. århundred. Milliarderne skal gå til at sende skibe ud på havene, hvor de skal oppiske saltvand, der så skaber flere og mere hvide skyer, som kaster solens stråler tilbage. Altså ingen grund til at bruge ressourcer på klimatopmøder - som det i København - og udvikling af teknologier, der nedbringer CO2. Lomborgs skyer forhindrer jo den globale opvarmning.
I en pressemeddelelse skriver Lomborg, at fordelene ved de kunstige skyer 'lægger bevisbyrden over på dem, som vil forhindre yderligere' satsning på projektet. Den byrde påtager Information sig gerne.
Tanken om kunstige skyer er ældgammel og er hidtil blevet vejet og fundet alt for let. For helt overordnet får alene det kunstigt at manipulere med noget så komplekst som atmosfæren alle alarmklokker til at ringe. Ingen forskning i verden kan jo analysere sig frem til de fulde langsigtede konsekvenser af det. Ved at blokere solens stråler med skyer, ved man dog med sikkerhed, at svovlen vil hobe sig op, hvilket fører til mere syreregn over polerne. Samtidig ophober CO2'en sig i luften, hvilket forsurer og ødelægger verdenshavenes økologi. Begge dele er lige så skadeligt som temperaturstigninger.
Lomborg er begejstret for teknologi. Begejstret som videnskabsmanden Victor Frankenstein i Shelleys roman, der i forskruet fremtidsiver skabte et monster ude af kontrol. Fornuftstridigt er det da på den baggrund, at Lomborg får millioner af statens kroner. Penge, der samtidig igen og igen bliver brugt til at præsentere forslag, som fjerner fokus fra behovet for at nedbringe verdens CO2-udslip. Og dermed strider direkte mod det mål ved det kommende klimatopmøde i København, som danske ministre lige nu bruger millioner af kroner og tusindvis af embedsmandstimer på at samle verdens lande omkring. Nemlig en fælles plan for nedbringelse af CO2. Slet derfor Lomborg fra finansloven og få mest mulig klima for pengene.
Så skal skingre stemmer nok spørge: Må Lomborg nu ikke have en mening længere? Det må han da. Bare ikke for 7,5 millioner af statens kroner i en tid, hvor klimaproblemerne ikke bliver løst med tanker fra den gang, problemerne blev skabt.

