Nordiske tilstande
LEDER


Vi er naboer, men der er en stadig større verden imellem os. Sjældent er forskellene mellem Danmark og Sverige blevet udpenslet tydeligere, end med de to udlændingepolitiske udspil, der i går uafhængigt af hinanden blev præsenteret på hver sin side af Øresund.Sverige har hidtil insisteret på at være landet med de åbne hjerter og den store humanisme, men de hæderværdige principper er de seneste uger blevet indhentet af de kedelige politiske realiteter.I adskillige lande i Mellemøsten er Sveriges åbne grænser for længst rygtedes, hvilket synes at være stærkt medvirkende til et flygtningepres, der ikke ser ud til at aftage i styrke.Den svenske udlændingestyrelse, Migrationsverket anslog således i går, at der frem mod nytår komme yderligere 90.000 asylansøgere til landet, og dermed vil det samlede antal i år nærme sig 190.000 flygtninge.Nærmest dagligt ser vi grufulde vidnesbyrd om en nation, hvor der tilsyneladende bliver stedse længere imellem dét, regeringen gør, og dét, den flygtningekritiske del af befolkningen vil acceptere. Vi ser ildspåsættelser af asylcentre, og senest har vi set angiveligt racistisk-nazistisk motiveret sværddrab på en lærer og en elev på den lokale skole i byen Trollhättan. Ingen kender endnu de nærmere omstændigheder, men ingen kan være i tvivl om farligheden af de tiltagende indre spændinger i Sverige.Med gårsdagens asylstramning synes et bredt politisk flertal i Sverige at erkende, at humanismen har sin begrænsning, når landets åbenhed rygtes internationalt med massive flygtningestrømme til følge. En uholdbar situation gøres endnu mere umulig, når andre lande &ndash; herunder ikke mindst broderfolket mod vest &ndash; undslår sig sit ansvar i en international krisestund.Derfor er det forståeligt, at Sverige fremover udelukkende agter at give tre års midlertidig opholdstilladelse til flygtninge, og desuden strammer reglerne for asyl på linje med andre europæiske lande. Dog vil stramningerne ikke gælde børnefamilier, uledsagede flygtningebørn og konventionsflygtninge.Den svenske stramning ligner en direkte reaktion på den virkelighed, at de aktuelle flygtninge typisk er yngre mænd, mens kvinder og børn ofte må blive i hjemlandet.Trods gårsdagens stramninger forsvarer Sverige fortsat en grundlæggende humanisme ved at insistere på at beskytte de svageste flygtninge. Kvinder og børn. Anderledes er det i Danmark. Her insisterer vi på at hjælpe så få som muligt. Sådan lyder det politiske opdrag for de forhandlinger om regeringens samlede udlændingepolitik, som udlændingeminister Inger Støjberg (V) i går indledte på Christiansborg.Forud for forhandlingerne præsenterede Inger Støjberg regeringens udspil til stramninger af reglerne for netop familiesammenføring. Fremover skal det ifølge regeringen gøres afhængigt af uddannelsesniveau, sprogkundskaber, erhvervserfaring og såkaldt integrationsrelevante aktiviteter i hjemlandet. Men hvad betyder integrationsrelevant? Og hvor meget erhvervserfaring skal man have? Det står hen i det uvisse, og i det hele taget er det vanskeligt at se, hvordan der kan opsættes bare tilnærmelsesvist konkrete kriterier for så ukonkrete begreber.Sagsbehandlingen vil dermed uvægerligt blive baseret på subjektive skøn frem for de objektive kriterier, regler og love i en velfungerende retsstat normalt baseres på. Hvad er problemet? At den enkeltes retssikkerhed vanskeligt kan holdes i hævd, men det er tydeligvis heller ikke regeringens førsteprioritet. Det er nærmere at holde flest muligt udlændinge ude af landet, og dem vi tager imod skal tydeligvis helst være dem, der i forvejen er stærkest.Danmark og Sverige fortsætter med at gå hver sin vej i udlændingepolitikken. Hvor svenskerne søger at beskytte de svageste, vil Danmark rekruttere de stærkeste. Hvor svenskerne tager ansvar i den internationale flygtningekrise, dækker Danmark sig bag snævre småstatsinteresser.Det er indlysende, at Sverige her og nu står med de største udfordringer. Men det burde være lige så indlysende, at eftertidens bedømmelse vil ramme Danmark hårdest.
