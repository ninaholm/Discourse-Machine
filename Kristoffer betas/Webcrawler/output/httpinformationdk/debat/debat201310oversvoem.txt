Vi, de oversvømmede
Danmark gør for lidt for at sikre sig mod truslen fra havvandsstigninger. Fortsætter det, bliver der trængt på Himmelbjerget


 
	Den største direkte klimatrussel mod Danmark er oversvømmelse fra stigende havvand. Kombinationen af isafsmeltning overalt på jorden og stormflod ved hyppigere og voldsommere blæsevejr er skidt for et fladt land.

	Danmark er et af de lande i verden, der er i størst risiko for at forsvinde næsten helt, hvis al is på jorden smelter. Derfor kan det undre, at vi ikke er nået længere med klimatilpasningen, end tilfældet er.

	Trods virkemiddelkataloger og hundreder af omstillingsprojekter er det som om, vores myndigheder ikke opfatter de seneste årtiers mærkbare havvandsstigning som et problem, vi behøver forholde os til.

	Godt nok er vi (omsider) ved at implementere EU’s oversvømmelsesdirektiv fra 2006, men det sker på et alt for uambitiøst niveau både med hensyn til indhold og ressourcer. I Danmark er myndighederne åbenbart mest optagede af at reducere CO2-emissionen med det lønlige håb, at det på sigt vil løse alle klimaproblemer.

	Det er tankevækkende, at det populære tidsskrift National Geographic for nylig i sin temaudgave om de stigende verdenshave præsenterede et oversigtskort, hvor Danmark var reduceret til et område omkring Himmelbjerget.

	Sagkundskabens seneste udmeldinger om risikoen for havstigninger, er ellers foruroligende nok. Her et udpluk:

	IPCC’s nye delrapport fra den 16. september 2013: Risiko for 52-98 cm havstigning i 2100, og en global lufttemperaturstigning på mere end 4 grader, hvis CO2-reduktionen ikke lykkes.

	Professor Jason Box fra GEUS: Sidste gang (for mange tusind år siden), CO2-indholdet i luften var på 400 ppm, lå havniveauet 20 meter højere end i dag (i maj måned i år passerede niveauet 400 ppm).

	NOAA’s (US National Oceanic and Atmospheric Administration) anbefalinger fra 2012: For byggerier, der er følsomme over for oversvømmelser (fra havet), bør indregnes en vandstandsstigning på to meter.

	US. Army Corps of Engineers anbefaler (2012), at man ved fysisk planlægning, går ud fra en permanent vandstandsstigning i 2100 på 183 centimeter (6 feet).

	Staten skal tage ansvar

	Den danske stat har forsøgt at implementere EU’s oversvømmelsesdirektiv ved at indgå en frivillig aftale med kommunerne, om at den enkelte kommune skal udarbejde en klimatilpasningsplan ud fra eget skøn. Helt uden lovgivning og helt uden statslig støtte og koordination. Staten har godt nok vejledt kommunerne, men det er sket ud fra et IPCC-scenarie, som forudsætter en 30-80 centimeter havstigning og et meget optimistisk skøn for den fremtidige globale CO2-reduktion.

	Begge forudsætninger synes i dag aldeles urealistiske. At Danmark muligvis kan få sin egen CO2-udledning under kontrol, er godt for vores egen sjælefred og for vores klimaeksport, men da Danmarks samlede CO2-udledning kun udgør 0,2 procent af den globale CO2-udledning, er vores bidrag uden betydning for det globale klima. Staten baserer altså klimatilpasningen i Danmark på et forældet og utilstrækkeligt trusselsbillede.

	Vi bør i stedet anerkende risikoen for store havstigninger og forberede os på dem. Vi bør tænke kort og langsigtede afværgeforanstaltninger ind i planlægningen på en sådan måde, at ny viden hele tiden kan inddrages.

	Samtidig bør staten tage meget mere ansvar, og påtage sig en langsigtet, koordineret planlægning ud fra en worst case-forudsætning. Nødvendige afværgeforanstaltninger, som at beskytte eller flytte kystbyer og landbrugsområder eller at inddæmme hele fjorde eller havområder, bør også være et statsligt ansvar. Ikke at tage langsigtet stilling, er at spille russisk roulette med Danmarks fremtid.

	En streg i tjæresandet

	Mange vil sikkert sige at mit opråb er vildt overdrevet. Det hele går over, hvis bare vi får styr på vores CO2-udledning. Og vi er jo allerede godt i gang med den grønne omstilling, lyder det. Men spørgsmålet er, om vi tør vente så længe.

	Under alle omstændigheder bør vi forberede os på det værst tænkelige. Ingen andre gør det for os. Det turde være unødvendigt at understrege det, når det gælder vores eksistensgrundlag.

	Et gammelt kinesisk ordsprog kan omskrives således: Hvornår er det bedste tidspunkt at imødegå klimatruslen? Svar: For 100 år siden. Hvornår er det næstbedste tidspunkt. Svar: Nu!

	Den længe ventede klimalov må og skal forholde sig anderledes håndfast til problematikken. Det vi har set indtil nu, er ikke godt nok. Det grænser til det uansvarlige.

	Husk kære klimaminister: »Kun en tåbe frygter ikke havet.«

	 

Erik Appel er klimakonsulent

