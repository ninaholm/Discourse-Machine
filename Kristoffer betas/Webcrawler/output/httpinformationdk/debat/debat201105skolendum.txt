Skolen dumper i dannelsesmål



Siden den første Pisa-måling af danske skoleelever i 2000 har det været et nationalt dogme, at danske børn og unge skal blive bedre til læsning, matematik og naturfag, hvis de skal nå op på niveau med de lande, Danmark normalt sammenligner sig med.Det, samt intentionen om at styrke de svage elever, er baggrunden for, at regeringen i 2005 indførte nationale test, som skal give lærerne mulighed for løbende at vurdere, hvor godt eleverne klarer sig, så undervisningen kan tilrettelægges derefter.Politikerne hævder således, at nationale test kan være et redskab til at styrke undervisningen i en række fag.En ting er, hvorvidt testene overhovedet virker; og noget andet er, hvorvidt det centrale princip i den danske folkeskole om at danne børnene til at være 'demokratisk dannede medborgere i velfærdsstaten', er i fare for at forsvinde. Er vi nået dertil, hvor lærerne underviser eleverne i at bestå testen frem for at danne børnene til det forpligtende fællesskab, de forventes at indgå i?De nationale test tager udgangspunkt i såkaldte kompetencemål. Kompetencemål måler kognitive individbaserede færdigheder, gradueret i niveauer. Helt enkelt måler de, hvor dygtig det enkelte barn er til at læse, skrive og regne.Dannelse derimod handler ikke kun om den enkeltes kompetencer, men også om vedkommendes evne til at begå sig i et fællesskab. Eleven skal lære at lytte til andres meninger og opnå forståelse for forskellighed og kunne forholde sig kritisk til egne og andres synspunkter.MedborgerskabDemokratisk medborgerskab kommer blandt andet af erfaring med at indgå i et forpligtende fællesskab, men den megen fokus på individuelle kompetencer og mål, ser vi som nedbrydende for dette dannelsesfundament. Med folkeskoleloven har vi som samfund en forpligtelse til at danne vores børn til at blive demokratiske medborgere, men nationale test og elevplaner vidner om en individualiseret skolekultur med endeløse evalueringer.I P1 Morgen 1. april kunne man høre undervisningsministeren bruge ordet 'uddannelseskarriere' om skolebørn. Et at landets største dagblade reklamerer for evalueringer af folkeskolen, som læseren kan købe adgang til, og spørger læseren om vedkommende har valgt den rigtige skole til sit barn.Forældre tiltales som forbrugere, ikke borgere, og børn som fremtidige lønarbejdere. I denne markedslogik har skolerne vanskeligt ved at profilere sig på værdier, som ikke er målbare, og derfor er der en fare for at de alment dannende værdier bliver mindre anerkendte. For hvordan måler man graden af demokratisk dannelse? I længden undergraves således elevens opdragelse til at blive en demokratisk dannet medborger i velfærdsstaten.
