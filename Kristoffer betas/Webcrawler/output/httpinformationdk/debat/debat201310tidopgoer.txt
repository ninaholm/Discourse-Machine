Det er tid til et opgør med oplysningstiden
Der er ved at opstå et ideologisk tomrum i samfundsdebatten. Den slags plejer at indvarsle nytænkning. Men politikerne hænger fast i den gamle kamp mellem socialisme og liberalisme. Ingen formår at sætte sig ud over oplysningstidens ensidigt materialistiske grundholdning
Politikerne hænger fast i den gamle kamp mellem socialisme og liberalisme. Ingen formår at sætte sig ud over oplysningstidens ensidigt materialistiske grundholdning, mener dagens kronikør. Billedet her er fra Folketingets åbning i går.

Udviklingen følger som regel historiens store pendul, fra det ene ekstreme yderpunkt til det andet – hele tiden frem og tilbage mellem ekstremerne, fordi lidenskaberne fortrænger besindigheden. Foragten for det gamle og begejstringen for det nye tager overhånd. Vi stirrer os blinde på de fremskridt, der skete efter det nyes gennembrud, og opdager først sent, at nye problemer ikke længere kan løses inden for dets rammer, og at vi har mistet noget værdifuldt.Alt dette skete også efter oplysningstidens gennembrud i 1700-tallet. Først når vi har indset det, kan vi begynde at løse nutidens nye, store problemkomplekser. Det tusindårsrige, som dengang ventede lige omkring det næste hjørne, lader vente på sig. Den afklaring, den rationalistiske filosofi, naturvidenskaben og den positivistiske kulturoptimisme lovede, indtraf ikke. Folkets brede lag fik først del i goderne efter revolutioner og politiske kampe, som varede i over 130 år.Goderne blev delvis opnået på bekostning af andre folkeslag og kulturer, vores fysiske eksistensgrundlag og den menneskelige trivsel. I første halvdel af 1900-tallet indtraf den europæiske kulturs ultimative katastrofer, verdenskrige og -kriser. Efter Første Verdenskrig opstod en voldsom livs-anskuelsesdebat, men også en slags trodsig optimisme. Men efter Anden Verdenskrig og atombomben bed kulturpessimismen sig fast, og den har endnu ikke sluppet sit tag i os, trods en længere periode med relativ fred og velstand i Europa. Dertil kommer nu et moralsk forfald, nye finanskriser, terrorisme og miljøproblemer.Ideologisk tomrumMed oplysningstiden kom den økonomiske liberalisme, som skulle gøre os alle rigere. Men det var kun kapitalisterne, som blev rige. En ny, udbyttende klasse havde afløst den gamle. Det arbejdende folk måtte stadig døje med elendige levevilkår. Det udløste socialismen, som rasede imod den kyniske kapitalisme, men ikke imod oplysningstidens ensidigt materialistiske grundholdning, som den selv var et indirekte produkt af. Således nåede den ikke ned til problemets rod. Liberalismen og socialismen rejste deres forskellige samfundsbygninger på det samme, ensidigt materialistiske fundament. Den gamle kamp mellem liberalisme og socialisme har spærret for vort udsyn i 150 år.I dag tror vi ikke længere på socialismen, men i grunden heller ikke rigtigt på liberalismen. Der er ved at opstå et ideologisk tomrum i samfunds- og kulturdebatten. Den slags plejer at indvarsle nyskabende tænkning. Men politikerne hænger endnu fast i den gamle kamp mellem socialisme og liberalisme (i dag socialliberalisme og nyliberalisme). Ingen af dem formår at sætte sig ud over oplysningstidens ensidigt materialistiske grundholdning og virkelighedsopfattelse.Skæbnesvanger egennytteOplysningstiden medførte store materielle fremskridt og politisk frihed. Men vi lod os blænde af den. I dag ved vi, at vi ikke bare kan fortsætte udplyndringen af jorden. Allerede for 50 år siden vidste vi, at den voldsomme materielle udvikling, vi havde sat i gang i efterkrigstiden, var uholdbar. Men 1970’ernes grønne bølge, som var en dæmring, blev fortrængt af den anglo-amerikanske neoliberalismes skumring i 1980’erne.Oplysningstidens to vigtigste idekomplekser, liberalismen og demokratiet, forekommer stadig urørlige. Men selv de er fejlbarlige! Liberalismens styrke lå i dens selvregulerende fleksibilitet, men også i dens realitetssans. Den anfægtede oprindeligt ikke det gamle åndelige kulturgrundlag. Den forstod, at vi ikke kan afskaffe egennytten, men også, at vi må holde den i skak gennem en moralsk fordring, således som den udspringer af vores åndelige grundværdier. Hvis liberalismen nu i praksis lader hånt om den sidste af disse to forudsætninger, den moralske fordring, er kun egennytten tilbage. Det kan blive skæbnesvangert for os.Ilden er som bekendt en god tjener, men en streng herre. Derfor skal man hele tiden have kontrol over den. Hvis den slipper løs, kan det få katastrofale konsekvenser. Sådan er det også med liberalismen. I 1800-tallet så vi nogle af dens uheldige konsekvenser: Imperialistiske krige, finanskriser og social nød for folket. Og så kom socialismen og kommunismen, som førte til et endeligt brud med hele den åndelige virkelighed (’opium for folket’). Socialliberalismen var en slags kompromis mellem socialisme og liberalisme. Den reddede på en måde liberalismen i 1900-tallet.Farvel til åndelighedenMen neden under det hele ulmer det sanseløse begær efter stadig mere magt og rigdom, næsten for enhver pris og med alle midler – det begær, som før oplysningstidens gennembrud havde været en dødssynd! Og ilden bryder hele tiden ud rundt omkring. Kontrollen med den begynder at svigte. Vi indså ikke, at oplysningstiden også blev et skæbnesvangert brud med den europæiske højkulturs åndelige grundværdier, som vi kan sammenfatte i begrebet ’den græsk-kristne humanitet’ (menneskelighed/medmenneskelighed). Vi blev stadig mere skeptiske over for den åndelige virkelighed, fordi den stillede sig i vejen for naturvidenskaben og den materielle udvikling.Også demokratiet har bidraget til at fortrænge visdommen, om end uforvarende og indirekte, ved at acceptere middelmådigheden som norm. Demokratiet er en ineffektiv og kompliceret styreform, som aldrig har fungeret særlig godt i stater. Næsten alle store tænkere i den politiske filosofi har taget afstand fra det. Det kan dog fungere nogenlunde i samfund med decentralisering, små enheder, et roligt udviklingstempo og stærke åndelige grundværdier med en høj grad af sandhedsværdi og en klar etisk fordring. Men de grundvilkår er ved at forsvinde.Libekratisme’Libekratismen’ (kombinationen af liberalisme og demokrati), som er et produkt af oplysningstiden, har medført store materielle fremskridt og større politisk frihed. Og det faldt vi naturligvis for i en tid, hvor fattigdom og undertrykkelse var udbredt. Men den skal kende sin plads og sin begrænsning. Hvis libekratismen bliver vores nye religion, som alt andet må underordnes, også de åndelige grundværdier, går det galt.Det er altså ikke meningen, at liberalismen og demokratiet skal afskaffes. Men de må kunne justeres med ny viden og erfaringer, og de må aldrig fortrænge eller prioriteres højere end de åndelige grundværdier, som er det fundament, den europæiske højkultur er rejst på. Grundværdierne kan justeres forsigtigt med ny viden og gjorte erfaringer, men de må ikke afskaffes, for der findes næppe bedre alternativer, og vi kan ikke leve i et åndeligt tomrum.Det liberale demokrati har levet højt på den lånte kapital af religiøse og filosofiske grundværdier fra før oplysningstiden. Men måske skulle vi ikke have ladet hovmodet, begæret og kynismen overtrumfe ydmygheden, ærefrygten og taknemmeligheden.Vi kan ikke pludselig bremse den materielle udvikling, for der er en indbygget inerti i den. Der må laves en langsigtet, så vidt muligt international plan, så problemerne ikke bliver for store i overgangsfasen. Det kræver måske en ny kulturrevolution 230 år efter oplysningstidens gennembrud?Fokus i samfunds- og kulturdebatten må omsider flyttes fra kampen mellem liberalisme og socialisme til den oplysningstid, som de begge er udsprunget af. Det er ikke nok at justere den til kampen mellem nyliberalisme og social-liberalisme. Hvis vi skal gøre os håb om at løse fremtidens gigantiske problemkomplekser, må vi grave et spadestik dybere.&nbsp;Søren Fonsbøl er forfatter
