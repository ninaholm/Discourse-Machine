Hvorfor må politikere ikke være professionelle?
Vi foretrækker, at vores læge er professionel, så hvorfor er vi utilfredse med professionelle politikere og professionaliseringen af politik?


 Som journalist er jeg vant til, at tilliden til min profession er helt i bund, og at det samme er tilfældet med brugtbilsforhandlere og politikere (i nævnte rækkefølge).
Det er til at leve med, så længe folk alligevel køber avisen, hvorimod det for sidstnævnte gruppe, politikerne, er et anderledes alvorligere samfundsproblem. Den såkaldte politikerlede anses for en trussel mod demokratiet, hvis – når – vælgerne mister tilliden til de folkevalgte. Siden 2007 er denne tillid dalet støt, og i dag taler nogle endda om, at det kommende folketingsvalg kan blive en gentagelse af jordskredsvalget i 1973, hvor de gamle partier gik tilbage efter at have tabt kontakten til vælgerne.
Senest har en Megafon-måling vist, at 47 procent enten er utilfredse eller meget utilfredse med Folketingets politikere. Kun 21 procent er enten tilfredse eller meget tilfredse.
Alligevel er forklaringen på utilfredsheden overraskende. Som oftest forklares politikerleden med, at de folkevalgte lyver og bedrager (på hjemmesiden www.politikerlede.com kan man vælge mellem kategorierne »privilegier«, »tyveri«, »korruption«, »fuprejser«, »skattevanvid« og »skattefrihed«). Eller politikerne kritiseres for at lade sig styre af spindoktorer, meningsmålinger og fokusgrupper.
Selv om undersøgelser tidligere har vist, at vælgernes tillid til politikerne historisk også afhænger af økonomien, og om de er tilfredse med den førte politik, svarer 41 procent af de utilfredse i den nye undersøgelse, at »de fleste politikere tænker mere på deres egen løn og karriere end på, hvad der er bedst for landet«.
Denne politikertype har Politiken døbt »snylteren« og personificeret ved Lars Løkke Rasmussen, som Roald Als altid tegner med prismærket stadig hængende på habitten.
Mere korrekt, eller venligt, vil det dog være blot at kalde vedkommende den professionelle politiker; den som ser politik som en profession. I hvert fald passer beskrivelsen på de fleste lønmodtagere. De går på arbejde og er mere optaget af deres løn og karriere end virksomhedens ve og vel.
Kun ét parti, og dets politikere, kan med nogen ret sige sig fri for kritikken. Enhedslisten har overtaget VS’s tidligere rotationsprincip, der skal forhindre sådanne professionelle politikere, eller levebrødspolitikere, uden kontakt til almindelige mennesker. Hvilket er ironisk, fordi Lenin netop udkastede teorien om et parti af en ny type, en avantgarde, ledet af professionelle revolutionære.
Hvorfor det skulle være et problem at være en professionel politiker, og altså pr. definition ikke amatør, er ikke åbenlyst. Det er kun i USA, at det stadig kan give stemmer, at en politisk kandidat er så velhavende, at ingen kan have vedkommende mistænkt for at gøre det for pengenes skyld. Sjovt nok mener da også kun 16 procent, at »de fleste politikere ikke er dygtige nok til deres arbejde«.
Hvis vi anser politikerne for at være dygtige til deres arbejde, hvorfor er vi egentlig så utilfredse med dem?
Hvis vi ikke er utilfredse med, at lægen gør det for lønnen og karrierens skyld, hvorfor så politikeren? Og hvis vi foretrækker, at lægen først har afprøvet medicinen på forsøgsmus, hvorfor så utilfredsheden med at politikeren har afprøvet budskabet på menneskelige forsøgsdyr?
Hvis lægen forklarede, at han har en »god mavefornemmelse« om medicinen, ville vi for alvor blive bekymrede. Hvorimod Naser Khader er kendt for i tide og utide at tale om sin berømte af slagsen, når han skal forholde sig til politiske spørgsmål. Ja, Naser Khader har endda hævdet, at »politik handler om mavefornemmelser«!
Af samme årsag opfatter mange politikere, trods fordommene, faktisk vælgerundersøgelserne som en trussel mod deres monopol på kontakten til vælgerne i dagligdagen og frem for alt deres evne til at fortolke signalerne fra baglandet (efter gehør). De er klar over, at de ikke bare kan sidde den viden overhørig og at undersøgelserne derfor får politiske konsekvenser.
Måske er forklaringen på den tilsyneladende uforklarlige utilfredshed med professionelle politikere og professionaliseringen af politik, at vi oftest oplever, at det hjælper at gå til lægen. Hvorimod vi kan frygte, at politikerne udskriver aspiriner. De virker kun her og nu.
Kim Kristensen er journalist ved Informations Christiansborgredaktion.
Klummen er udtryk for skribentens egen holdning

