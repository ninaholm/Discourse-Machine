Uordentligt
LEDER


 Den nyvundne borgerlige ordentlighed skal nu stå sin prøve under tapre Søren Pape Poulsens ledelse. Undervejs i regeringskrisen forsikrede De Konservatives formand flere gange, at han er en mand, der holder, hvad han lover, og derfor holdt Eva Kjer Hansen (V) ikke som miljø- og fødevareminister. Og ikke nok med det: Søren Pape Poulsen forsikrede samtidig, at han mente det alvorligt, når han forlangte »miljøkompenserende tiltag«, der kunne rette op på regeringens metodiske svinestreg i gyllesagen. Men allerede her begynder det at knirke under Søren Pape Poulsens ordentlighed.
Vi kender endnu ikke navnet på den nye miljø- og fødevareminister, men hvem tror på, at den første embedsopgave bliver udarbejdelsen af en vægtig tillægsaftale til den landbrugspakke, Venstre-regeringen med fagligt uforsvarlige regnemetoder manipulerede fra sort til grøn? Ikke mange andre end De Konservative, hvis de overhovedet selv gør det.
Lars Løkke Rasmussen knyttede således tillægspakken sammen med tillid til ministeren: »Formålet med tillægsaftalen var dels at imødekomme nogle partiers ønsker på natur- og miljøområdet og dels et forløb, der kunne genetablere tillid mellem partierne bag regeringen og dens ministre,« udtalte Lars Løkke Rasmussen i et interview lørdag med DR efter Eva Kjer Hansens pinligt forsinkede exit.
Læs også: Den dysfunktionelle blå familie
