Naturen – opgjort billigst muligt
LEDER


 
	Citatet lyder: »Naturen, det billige skidt.« Det citat tillægges i opslagsværkerne den kulturradikale Poul Henningsen, PH – som PH’s funktionalistiske forhånelse af den unyttige natur, der kun ville gavne, hvis den blev til en skov af skorstene.

	Men ordene er ikke PH’s. De stammer fra hans ven, digteren Otto Gelsted (1888-1968). Og de er ment kærligt-ironisk. De udtrykker Gelsteds stemning ved gensynet med hans elskede ferieø, Enehøje i Nakskov Fjord. Gelsteds digtstrofe lyder:

Jeg kommer igen til min Sommerø
Til Naturen, det billige Skidt
og Aspen suger mig mørkt i Møde
og Blitfuglen fløjter: blit, blit!

	Fuglefløjt – hvad er det egentlig værd? Hvordan får vi fuglefløjtet ind i bruttonationalproduktet? Og hvordan får vi det trukket fra, hvis fuglen fordrives? Det har miljøforkæmpere forlangt svar på. Et svar, som selv økonomiske vismænd har haft svært ved at give. I 2007 søgte Folketinget at bringe miljøfolk og regeringsrådgivende økonomer på talefod ved at oprette Det Miljøøkonomiske Råd. De tre ’vismænd’ fik følge af en fjerde med miljøøkonomisk ekspertise, og de grønne organisationer blev lukket ind i den traditionelle kreds af rådgivende lobbyister.

	Den gensidige bestøvning har ikke vist sig videre vellykket. Det fremgår af gårsdagens Information. Her erklærer en række af Det Miljøøkonomiske Råds vaskeægte grønne repræsentanter, at de økonomiske vismænd ikke har formået at udvide deres indleven til miljøets virkelighed. De er forblevet i deres teoretiske elfenbenstårn. Verdensnaturfonden (WWF) kritiserer i en rapport om vismændenes vurderinger siden 2008, at de stadig sværmer for den teoretiske korrekthed i at bruge kvotehandel til at regulere udslip af det drivhuseffektfremmende CO2 – selv om EU’s gennemførte kvoteordning reelt modvirker sit formål.

	Forud for gårsdagens møde i Det Miljøøkonomiske Råd var et vismandsoplæg om ’omkostninger ved støtte til vedvarende energi’ lækket af Morgenavisen Jyllands-Posten. Vismændene mener, at det ikke lønner sig for Danmark at kræve mere hjemlig produktion af vedvarende energi, end vores EU-forpligtelser tilsiger. Vismændene advarer også mod at kræve mere genanvendelse og give tilskud til renere teknologi. Det må markedet tage sig af, mener de vise, der kommer til at lyde som endnu en tænketank sat i verden for at bistå partiet Venstre.

	Vismændene er ikke lydhøre for de argumenter, der – ud over klimahensynet – taler for, at Danmark skal gå videre end EU med vedvarende energi og renere teknologi: For det første, at den samlede danske politik af pisk og gulerod har ført til udvikling af praktiske løsninger, der har gjort danske firmaer globalt førende. Dertil kommer, at den danske indsats har givet landet et internationalt ry, der i sig selv baner vejen for, at verden vender sig mod Danmark for råd og dåd. Internationale fredsmæglere er vi ikke blevet. Den er Norge løbet med. Men miljømæglere kan vi gøre godt og tjene godt på at optræde som.

	I sandhedens interesse bør noteres, at Danmarks førerstilling i energi og miljø navnlig blev indtaget i Svend Aukens år som ansvarlig minister, 1993-2001.

	De efterfølgende Fogh-Løkke-regeringer gjorde deres bedste for at pakke skidtet væk, og Thornings skiftende ministerhold har ikke magtet – eller haft mod til – at bringe sig på Svend Auken-niveau. Men den lille triste danske historie behøver vi jo ikke at bedrøve udlandet med. Når de nu tænker så pænt om os.

	Der er noget sært ved, at klodens naturlige kredsløb er stadig mere skaderamte, samtidig med at landene fører politik efter ’videnskabelige’ økonomers råd om, hvad der er mest rationelt. Mekanikken bag denne perversion blottede de økonomiske vismænd, da de i deres forårsrapport 2012 skrev, at hvis de samfundsmæssige værdier af investering i uddannelse, maskiner etc. overstiger værditabet som følge af klimaforandringer, udtømning af fossile energireserver, luftforurening og andre miljøbelastninger, så er der foregået »en ægte opsparing«.

	Mange flere af den slags »ægte opsparinger« – og kloden går bankerot! Men den bekymring gør regeringsudpegede vismænd sig ikke.

