Den automatiske vej til omstilling
Hvis den bevidste grønne forbruger sætter handling bag sine ord, så følger det mere bæredygtige varesortiment med – helt af sig selv


 
	Er du kvinde, yngre end 54 år, og har du gennemført en højere uddannelse, så er du højest sandsynligt mere grønt indstillet end de fleste. Dette er i hvert tilfælde konklusionen i Coops grønne indeks, der måler på, hvor grønne forbrugerne er og hvorfor. Men fortvivl ej, der er stadig håb for alle de, der falder uden for denne beskrivelse.

	For den altafgørende parameter for, om man har lyst til at foretage grønne handlinger, er hverken køn, alder, uddannelse eller indkomst, men troen på, at man selv kan gøre en forskel. Vi vil gerne vide, at det nytter – så potentialet og åbenhed over for grønne handlinger er bestemt til stede. Overalt spirer omstillingsprojekter og gode ideer til en grønnere hverdag frem. Men de noble projekter kan for mange også virke storbysnobbede og økosmarte. For hvor mange af os får lige bygget en økologisk tagterrasse med hjemmedyrkede gulerødder og begynder egenproduktion med små glade kyllinger i baghaven?

	Men det behøver faktisk ikke være så kompliceret. For genvejen til at bidrage til grøn omstilling er via et mere bevidst forbrug, og her kan vi faktisk alle sammen gøre en forskel, hver eneste dag.

	Hvor de mange, men små omstillingsprojekter danner nye små stier og veje til et bedre samfund og til nye typer af forbrug, så er mere bevidste indkøbsvalg motorvejen til grøn omstilling for de mange.

	Når det gælder det økologiske forbrug, kan man nok ikke tale om en motorvej endnu. Måske nærmere en smal cykelsti, men den er der, og den er under udvidelse. Økosalget i Danmark for 2013 viser, at salget af økologiske produkter er steget med seks pct. siden sidste år. Salget af øko-æg er højdespringeren med en imponerende vækst på hele 24 pct. Hvad skyldes denne vækst? Er det fordi, butikkerne har besluttet at sætte mere økologi på hylderne? Til dels, men det skyldes i lige så høj grad, at rigtig mange har valgt burægget fra og det økologiske æg til – vi er nemlig alle sammen med til at bestemme sortimentet i vores butik.

	Hemmeligheden

	Hemmeligheden er ’automatisk disponering’, som er det automatiske varebestillingssystem, som stort set alle dagligvarebutikker bruger. Hver gang en vare kører gennem kasseapparatet, bliver den registreret i butikkens system. Når der så skal bestilles nye varer hjem til butikken, er det systemet, der bestiller hjem i henhold til de køb, der er blevet foretaget i den forgangne uge.

	Det betyder, at hvis der blev købt 10 pct. mere økologisk leverpostej og fem pct. mere nøglehulsmærket rugbrød, bestiller systemet automatisk mere af det hjem til butikken. Jeg kender til få omstillingsmuligheder, hvor man så direkte og nemt kan gøre sin indflydelse gældende og se det eksekveret få dage efter. Butikschefen kan selvfølgelig gå ind og rette bestillinger til, så det passer med de forventninger, der er til de kommende dages salg og den øvrige markedsføring.

	Men grundessensen i automatisk disponering er at sikre, at butikken har de varer på hylden, som kunderne efterspørger – som f.eks. økologi. Og så enkelt kan det siges. Hvis man gør det samme, som man altid har gjort, når man vælger sine varer i supermarkedet, sker forandringerne langsommere. Som eksempel kan nævnes, at under vinterens heftige debat om dyrevelfærd i svinebedrifter, gav mange forbrugere deres forargelse til kende i ord, men ikke i handling. Og med den automatiske disponering i butikkerne forbliver sammensætningen af sortimentet således også det samme.

	Vi magter i sagens natur ikke alle at deltage i det, vi kender som omstillingsprojekter. Men vi kan alle gøre en forskel ved et mere bevidst forbrug og ved faktisk at sætte handling bag ord. Det nytter, og det er egentligt ret nemt. For vi har alle sammen en mulighed for at vælge, hvilken butik vi vil handle i, og hvilke varer vi køber. Også selvom man er en mand i sin bedste alder.

Signe Didde Frese er cand.techn.soc. og programchef for miljø og klima i Coop

