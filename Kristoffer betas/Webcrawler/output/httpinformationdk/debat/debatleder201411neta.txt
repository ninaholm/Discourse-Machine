Netanyahus jødiske apartheid
LEDER


 Da fortrolige referater fra forhandlinger mellem Israel og PLO blev lækket i januar 2011, vakte det især forargelse, at den palæstinensiske chefforhandler, Saeb Erekat, tilsyneladende havde accepteret et israelsk krav om anerkendelse af Israel som en (specifik) jødisk stat, da han sagde: »Hvis I vil kalde jeres stat for den jødiske stat Israel, så for mig gerne – I kan kalde den, hvad I vil.«
Den bemærkning, refereret i de såkaldte palæstinensiske papirer, blev udlagt som Erekats anerkendelse af Israel som specifikt jødisk, men var faktisk det stik modsatte. Han gentog blot hvad selvstyrepræsident Mahmoud Abbas gjorde gældende allerede i juli 2010: »Israel kan kalde sig, hvad det vil, vi er ikke forpligtet til at anerkende de definitioner.«
Hvilket siger sig selv: Det ville være politisk selvmord for selvstyrets ledelse at anerkende Israel som jødisk stat, da det ville betyde at sælge ud af de rettigheder, arabere med israelsk statsborgerskab formelt oppebærer ifølge Israels uafhængighedserklæring fra 1948, der knæsætter »komplet social og politisk lighed for alle borgere uanset religion, race eller køn«. Når de israelske forhandlere alligevel gennem årene har bragt anerkendelsen af deres stat som ’jødisk’ i spil, skyldes det kravets opsættende virkning – det sinkede processen – og israelernes viden om, at palæstinenserne aldrig vil acceptere det, hvorfor status quo med fortsat besættelse og systematisk landtyveri kan fortsætte.
Der er altså kun lidt nyt i det seneste postyr om Benjamin Netanyahus beslutning i søndags om at søge en lov vedtaget i det israelske parlament, Knesset, der formaliserer Israel som ’jødisk nationalstat’. Det nye er selve lovforslaget, der i realiteten vil sidestille de israelske arabere med palæstinenserne i Østjerusalem og syrerne i Golan-højderne. De har opholdstilladelse, men ikke rettigheder.
Hvor Israel hidtil har været ’en stat for jøder’, skal den nu være ’en jødisk stat’ – forskellen kan lyde som det rene hårkløveri, men hvis lovforslaget vedtages, betyder det, at Israels arabiske befolkning på godt halvanden million individer, omkring 20 procent af befolkningen, fratages rettigheder, de formelt har i dag.
De arabiske israeleres reelle status som andenrangsborgere, der uanset kvalifikationer har svært ved at gøre karriere i statsadministrationen eller i sikkerhedsrelaterede brancher som flyselskabet El Al, bliver dermed formaliseret. Hvor de israelske araberes situation hidtil har været et permanent brud på løfterne i uafhængighedserklæringen fra 1948, vil loven ajourføre deres situation i overensstemmelse med den faktiske virkelighed.
De vil stadig have individuelle rettigheder ’efter lovene’, som det hedder – og hvem vedtager dem? – men de kollektive rettigheder, ejendomsretten til statens symboler, vil alene gælde for jøder. Lovgivning vil hele vejen rundt tage udgangspunkt i Toraen, jødedommens hellige bog, alle beslutninger om officielt sprog, bosættelses-zoner, nationalsang, flag, nationale helligdage etc., vil alene være et jødisk anliggende. Den enkelte araber vil være marginaliseret som i Sydafrikas apartheidsystem, med ret til eget sprog, egen kultur og uddannelse, men lovforslaget pålægger ikke staten at tage ansvar for, at det sker på ligelige vilkår – trods tidligere domstolsafgørelser om tosproget skiltning i religiøst blandede bysamfund eller tilskud til muslimske religiøse institutioner.
Netanyahus lovforslag er angiveligt en fortyndet udgave af en højrepolitikers oprindelige udkast, og dets behandling i Knesset er udsat en uge på grund af de protester, som tænksomme israelere har mobiliseret, herunder den liberale finansminister, Yair Lapid, der erklærede, at »Menachem Begin (Israels første Likud-premierminister, red.) ville ikke blive accepteret i Likud i dag, og jeg taler ikke kun om nationalloven, men om ydmyghed og integritet«.
Lapids udbrud er betegnende for det mentale klima i dagens Israel. Presset fra en stedse mere kritisk omverden har skabt et debatklima, der får Den danske Forenings retorik til at ligne et kursus i medborgertolerance. Tilhængere af fred og sund fornuft stemples som ’forrædere’, Likud-præsidenten Reuven Rivlin er alene om at opfordre til forsoning, men Netanyahu lader stå til. Spørgsmålet er kun: Hvor længe endnu?

