Bent Jensen er hævet over loven



 
	Det er hylende morsomt, når Bent Jensen i sit indlæg den 19. november beklager sig over, at Information i en artikel har bragt nogle »udpluk af et fortroligt PET-notat«.

	Bent Jensen har nærmest rutinemæssigt offentliggjort store udpluk af fortrolige dokumenter. Senest har han endog i åbent retsmøde omtalt hemmelige dokumenter fra den britiske efterretningstjeneste. Så det har længe været åbenbart, at hverken retsplejeloven eller straffelovens bestemmelser angående tavshedspligt gælder for ham.

	Men citaterne, som Information bringer fra dokumentet, er faktisk offentligt tilgængelige i PET-kommissionens beretning. Jeg forstår dog godt, at Bent Jensen vil sløre, at man på egen hånd kan skaffe sig større viden om dette dokument. Dets indhold tjener ikke hans sag.

	Dokumentet er en vurdering af, hvorvidt jeg kan hverves af KGB. Det peger på tre forhold, som taler for: Jørgen Dragsdahl er venstreorienteret, interesserer sig for fredsbevægelserne og er kritisk over for USA. Utallige personer kunne passe ind i den logik. Men PET-medarbejderen har i sin vurdering også forhold, som taler imod – især at jeg har antipati mod hjemlige og sovjetiske kommunister.

	Bent Jensen på glatis

	Jensen fortier, at PET-medarbejderens vurdering af mig er, at det kan »blive meget vanskeligt at hverve ham på en sådan måde, at KGB får fuld kontrol over ham«. Han fortier også, at forsøg på pression imod mig ifølge denne medarbejder »meget vel (kan) føre til en voldsom reaktion og til hans ’sensationelle’ afsløringer i pressen af, hvordan KGB arbejder«.

	Det var, præcis hvad jeg truede med, da jeg lagde pres på de sovjetiske myndigheder, så en kvinde kunne få udrejse.

	Bent Jensen hævder endvidere, at dokumentet er fra, »før PET havde dannet sig en sikker opfattelse af Dragsdahls rolle«. Hvornår gjorde PET det? Da ledelsen besluttede, at der ikke var beviser for, at jeg havde gjort noget ulovligt? Eller da menige medarbejdere påstod det modsatte i efteråret 1985?

	Uanset hvad svaret er, er Bent Jensen på glatis, idet agent-påstanden huserede før ovenfor omtalte dokument blev skrevet i oktober 1983. Måske bør professoren trods sin sejrsrus huske på, at han ifølge Østre Landsret ikke har ført sandhedsbevis for sin agentpåstand.

Jørgen Dragsdahl, journalist

