Tramp ned! For Jesus fylder år!
Alligevel trues julesalget af tilbagegang ...


 Hvad nytter det, at evangeliet om DØV (Den Økonomiske Vækst) forkyndes af Herrens engel således: 
"'Frygt ikke! Se, jeg forkynder jer en stor glæde, som skal være for hele folket: I dag er der født jer frelsere i New York, London og København, de er kristusser (en stillingsbetegnelse, som direkte oversat betyder 'de salvede', el). Og dette er tegnet, I får: I skal finde seddelpressere, som pumper penge ud til alle folk, høje og lave, kuponklippere og lønmodtagere, spekulanter og kontanthjælpsmodtagere, ja, selv til bankdirektører (en stillingsbetegnelse for berigelsesforbrydere, der endnu er på fri fod, el).' Og med ét var der sammen med englen en himmelsk hærskare af politikere og samfundsforskere, økonomer og pædagoger, åndshøvdinge og journalister, som lovpriste DØV og sang:
"Ære være DØV i det højeste og på jorden!
Forbrug til mennesker med DØV's velbehag!"
Hvad nytter det evangelium? Når en speaker i Danmarks Radio forleden med skælvende røst alligevel måtte referere en forudsigelse af, at julesalget i december i år ikke som sædvanlig bliver større end sidste år. Og når helt op på de forventede otte tusinde millioner kroner. Men måske endda bliver et par hundrede millioner kroner mindre end i 2007 efter Kristi fødsel.
Hvorfor er menneskenes børn dog sådan nogle utaknemmelige skarn? Når frelserne i alle storbyer dog for tiden ikke gør andet end at overøse dem med dollar, pund, kroner, euro og så videre.
Massakre i Wal-Mart
Dog, ikke alle steder er tidselgemytterne lige så forhærdede: 
"For da englene havde forladt folkene i New York og var vendt tilbage til de himelske direktionslokaler, sagde newyorkerne til hinanden: 
'Lad os styrte til Wal-Mart og se det, som er sket, og som DØV har forkyndt os'. 
Hvorefter det overlades til Jyllands-Posten fra 28. november i år at berette, hvad videre skete: "Amerikanerne går i dag amok på årets største tilbudsdag. I New York blev en mand trampet ihjel, og en kvinde aborterede, da tilbudsjægere stormede en butik. De havde stået i kø i timevis. Og de godt 200 mennesker ventede utålmodigt på, at dørene skulle åbne sig i en Wal-Mart på Long Island, New York. Klokken var blot fem om morgen på det, amerikanerne kalder 'sorte fredag' - årets største tilbudsdag. 
- Pludselig skubbede de dørene af hængslerne, fortæller Jimmy Overby, en ansat i butikken. Og så stormede de 200 mennesker ind i Wal-Mart, væltede en uidentificeret butiksansat omkuld og trampede på ham, mens de løb rundt ... 
- Han blev trampet ihjel og dræbt lige foran mine øjne. De væltede også mig. Jeg var bogstaveligt talt nødt til at kæmpe med folk for at få dem væk, siger Jimmy Overby, ifølge avisen Daily News. De amerikanske myndigheder er nu ved at undersøge den mere præcise dødsårsag. Ifølge et vidne, Jessica Keyes, blev en kvinde også væltet omkuld et par meter fra den dødende butiksmedarbejder. Hun slog sig og blev også trampet på. 
- Da lægerne kom, så råbte hun, "jeg er gravid", fortæller Keyes. Men der var intet at gøre, skiver Daily News. 
Lægerne måtte opgive at redde barnet. Andre vidner fortæller, at de mange kunder fortsatte med at gå amok i årets tilbud, mens lægerne kæmpede for at redde den butiksansattes liv. 
- Kunderne var helt vilde, siger 27-årige Kimberly Cribbs. Mange amerikanske butikker har i dag haft særligt åbent med kø-tilbud fra klokken to eller fire om morgenen. Det ventes af mindst 128 millioner amerikanere vil klare nogle af deres juleindkøb i denne weekend."
Køb, køb, køb ...
Så blev det alligevel jul i DØVs eget land.
Men hvad med Gorm den Gamles, Pia Kjærsgaards, Søren Krarups og Anders Fogh Rasmussens Danmark?
Her kunne man - trods statsministerielle forsikringer om kommende uanet vækst, der nu oven i købet skal være lige så grøn som juletræerne i alle de små parcelhuse på 220 kvadratmeter eller mere - være fristet til at fortvivle. 
Men selv her, nord for Dannevirke, er der håb. For som DR Nyheder kunne melde i går på julemånedens første dag, så lyder den etiske fordring nu: 
"Køb mere med hjem fra USA. Nu er der grund til at veksle lidt flere penge, når turen går til USA eller andre lande uden for EU. Fra i dag bliver grænsen for, hvor meget man må købe i disse lande - og tage med hjem uden at betale moms - nemlig mere end fordoblet. Hvor man før kun kunne købe solbriller, iPods og andet - i for eksempel New York for 1.350 kroner, så må man nu købe for 3.250 kroner uden at betale moms. Det er EU, der har besluttet at hæve grænsen - et hop der også glæder dem, der inddriver momsen, fortæller Cecilie Fernstrøm fra Skat. 
- Det skal jo følge udviklingen i samfundet, og derfor bliver der ind imellem kigget på satserne. Og vi er glade for, at de er blevet sat op, så der er et lidt større råderum, siger hun til DR Nyheder."
Lad så bare alle skumlerne slå alarm på klimamødet i Poznan i Polen, der også begyndte i går: Et helt andet kapløb end Wal-Mart-løbet må indledes øjeblikkelig, hvis katastrofer skal kunne afværges, siger amerikanske, britiske og franske klimaforskere. 
Vi andre tramper altså jul, hvis ikke vi vil fornægte vores frelsere.


