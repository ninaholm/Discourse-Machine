Tjekkisk debat om EU-traktat udskudt



 Få uger før Tjekkiet overtager formandskabet i EU, tog parlamentet i Prag i dag hul på en længe ventet debat om Lissabontraktaten. 
 Efter tre timers drøftelser stemte et overvældende flertal af parlamentsmedlemmerne dog for at udskyde debatten om en ratifikation til den 3. februar næste år.
 Tjekkiet er det eneste EU-land, der stadig ikke har indledt en ratificeringsproces om afløseren for EU's forliste forfatningstraktat, som irerne stemte nej til i sommer. Alle 27 medlemslande skal godkende traktaten, før den kan træde i kraft.
 Den borgerlige regeringschef, Mirek Topolánek, advarede i debatten om, at hans Borgerdemokrater endnu ikke er parate til at stemme om traktaten, og at der er behov for mere tid for at afklare situationen. 
 - Denne udskydelse betyder ikke, at vi ikke ratificerer Lissabontraktaten, sagde premierministeren, som altså fik parlamentet med på at udskyde afstemningen. 
