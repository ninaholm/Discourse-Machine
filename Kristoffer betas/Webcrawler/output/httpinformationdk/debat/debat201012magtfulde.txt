Magtfulde erhvervsinteresser blokerer klimafremskridt i EU
EU’s vilje til nu at hæve sit mål for drivhusgasudledning fra 20 til 30 pct. er afgørende i kampen mod den globale opvarmning. Alligevel møder EU op i Cancun med lige så lave ambitioner som ved det fejlslagne COP15 i København. En væsentlig forklaring er, at stærke erhvervsinteresser modarbejder klimaambitionerne i EU 
Det er sådan Europa ser sig selv; vindmøller og  klimabevidsthed til glæde for kommende generationer. Men virkeligheden er mere sort.


 En af de største udfordringer ved COP16 i Mexico bliver at skabe opbakning til mere ambitiøse reduktionsmål for CO2 og andre drivhusgasser - såvel nationalt som globalt. Her er EU's indsats afgørende, hvis det skal lykkes, og vejen frem er at vise resten af verden, at Unionens medlemslande er villige til at gå forrest.
Den pointe synes at være gået op for EU-Kommissionen. Allerede i maj i år kom den med en meddelelse, som klart beskriver mulighederne for og fordelene ved at øge EU's reduktionsmål for 2020 fra de hidtidige 20 pct. til 30 pct. i forhold til 1990-niveau. Kommissionen dokumenterede, at der er store fordele forbundet med at hæve EU's unilaterale reduktionsmål. Bl.a. vil man spare udgifter til import af olie, kul og gas, ligesom udgifter til forurenings- og sundhedsområderne vil falde. Derudover viser EU- Kommissionens meddelelse, at det vil blive umådeligt vanskeligt at nå EU's langsigtede reduktionsmål på 80-95 pct. i 2050, hvis ikke reduktionsmålet for 2020 hæves til 30 pct. Samtidig ville højere ambitioner medvirke til at hæve den alt for lave CO2-kvotepris, hvilket er nødvendigt for at bane vejen for grønne investeringer og jobs.
Dertil kommer, at hvis man med rimelig sandsynlighed skal holde den globale temperaturstigning under to grader, så kræver det, at EU og andre i-lande forpligter sig til en reduktion på 40 pct. som del af en global klimaaftale.
De gode argumenter for højere klimaambitioner ligger altså lige for. Men da EU's klima- og energiministre og stats- og regeringsledere i oktober i år behandlede spørgsmålet om et øget reduktionsmål i EU, havde de svært ved at blive enige om noget som helst. Faktisk kunne de kun enes om at vende tilbage til spørgsmålet til foråret. Reelt møder EU altså op til forhandlingerne i Cancun i Mexico uden at have rykket sig en tøddel hvad angår reduktionsmålet.
Fodslæbende industri
Spørgsmålet er, hvorfor det er gået sådan. Hvorfor har EU, der ellers gerne ser sig selv som klimaets globale forkæmper, intet nyt at komme med?
Normalt udnævnes Italien og Polen som den primære årsag til EU's klimalammelse. Men en så simpel tilgang underkender den rolle, som magtfulde dele af den europæiske industri og deres såkaldte interesseorganisationer spiller på klimaområdet. De arbejder nemlig ihærdigt for at forhindre et højere reduktionsmål.
Det kom klart til udtryk op til EU-Kommissionens meddelelse fra i år. Oxfam International citerede en kilde fra Kommissionen for at sige følgende: »Det har været meget svært at få det her igennem. Modstanden fra industrien og enkelte medlemslande har været dræbende.« (Crying Wolf, briefing fra Oxfam International, 21. november 2010). (Vores oversættelse, red.)
Den bagstræberiske del af industrien findes især i de energiintensive sektorer (stål, cement, kemikalier, papir og olie, gas og kul) og deres Bruxelles-baserede interesseorganisationer, som EUROFER, CEMBUREAU, ACEI og ikke mindst Business Europe.
Disse erhvervsorganisationers hovedpåstand er, at hvis EU hæver sit unilaterale reduktionsmål fra 20 til 30 pct., vil det ødelægge industriens konkurrenceevne og føre til, at virksomhederne må flytte ud af EU.
Studier lavet af anerkendte organisationer som OECD, IEA, Carbon Trust og andre viser imidlertid, at den risiko er minimal. Dertil kommer, at de energiintensive industrier er med i EU's kvotehandelssystem (ETS) og har fået tildelt flere gratis CO2-kvoter, end de faktisk har brug for bl.a. på grund af den økonomiske krise, som reelt har fået kvotehandelssystemet i EU til at bryde sammen. De gratis overskudskvoter vil derfor kunne sælges inden 2012 eller overføres til den tredje kvotehandelsperiode, som løber fra 2013 til 2020. I den periode vil den konkurrenceudsatte del af industrien endda fortsat få tildelt gratis kvoter, mens energiproducenterne skal købe deres kvoter på auktion. For de ti virksomheder, der potentielt vil få det største overskud af gratiskvoter, er der tale om en samlet værdi på godt 25 milliarder kroner. Når den sorte industri er imod en forøgelse af reduktionsmålet til 30 pct., er det bl.a. fordi, den beslutning kraftigt vil reducere dette overskud af gratiskvoter i 2013-20.
Svinger den sorte fane
Business Europe, som består af 40 medlemsorganisationer fordelt på 34 lande, er en af de organisationer, der har været mest indædt i lobbyismen mod højere klimaambitioner i EU.
Senest har Business Europe i en pressemeddelelse af 29. november i forbindelse med åbningen af Cancun-mødet udtalt, at enhver forøgelse af EU's unilaterale 20 procents-reduktionsmål ikke skal ske nu og vil være kontraproduktivt. Organisationen lægger endvidere op til, at EU i endnu højere grad end nu skal kunne klare sin reduktionsforpligtelser ved køb af kreditter udenfor EU.
Business Europe foregiver at repræsentere den samlede europæiske forretningsverdens synspunkter. Men reelt er opbakningen til Business Europe slet ikke så stor, som den umiddelbart kunne se ud til. En række førende virksomheder støtter rent faktisk EU-Kommissionens kamp for øgede reduktionsmål. Det gælder eksempelvis virksomheder som Google, Philips Lighting, Sony Europe, Vodafone, Nike og det danske forsikringsselskab Tryg.
I en fælleserklæring fra 13. oktober i år skriver de 29 virksomheder bl.a.:
»Det vil være win-win-win for Europa at hæve sin målsætning for reduktion af sine emissioner til 30 pct. Ud over de økonomiske og sociale gevinster, der er ved at sænke udledningen af drivhusgasser, vil det føre til innovation og investeringer, der vil skabe millioner af nye job i en low-carbon økonomi. Det globale marked for grønne produkter og tjenesteydelser vurderes i dag til at have en værdi på mere end 3.400 milliarder euro, og det vokser fortsat hurtigt«. (Vores oversættelse, red.)
Dansk dobbeltmoral
Indtil oktober i år var den danske regering på linje med Business Europe og organisationens to danske medlemmer, Dansk Industri (DI) og Dansk Arbejdsgiverforening. Men efter interne skænderier og massiv kritik fra oppositionen og samtlige danske miljø- og udviklingsorganisationer kom regeringen endelig til fornuft og tilsluttede sig Englands krav om, at EU unilateralt skal hæve sit reduktionsmål til 30 pct.
DI, som har 10.000 medlemsvirksomheder, fortsætter imidlertid via sit medlemskab i Business Europe med at varetage de mest fodslæbende virksomheders interesser. Det til trods for, at fremtrædende medlemmer af dansk erhvervsliv, som f.eks. Dansk Energi, DONG Energy og Vindmølleindustrien offentligt har tilsluttet sig kravet om at hæve EU's reduktionsmål til 30 pct.
Det er uholdbart, at DI, der er den mest magtfulde danske erhvervsorganisation, direkte undergraver den danske regerings officielle mål om, at EU's reduktionsmål skal hæves til 30 pct. DI er dermed med til at underminere det vigtigste skridt, EU kan tage for at tilføre nødvendig dynamik til de internationale klimaforhandlinger.
Danske virksomheder må kræve, at DI holder op med at støtte Business Europes kulsorte holdninger. Kommer de ikke igennem med det krav, bør fremsynede danske virksomheder alvorligt revurdere deres medlemskab af organisationen.
Jon Burgwald, Tarjei Haaland og Jan Søndergård er alle klimamedarbejdere i Greenpeace.

