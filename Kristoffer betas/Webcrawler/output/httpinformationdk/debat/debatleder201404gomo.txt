Gomorenløsning
LEDER


 
	Hvis man vil stå fast og være stolt af, man står fast – hvad gør man så? Man står fast. Det gør regeringen ikke. Tilbagetrækning er dens linje. Ofte til positioner, der er mere uholdbare end dem, der blev rømmet.

	Tag nu børnechecken. Statsminister Helle Thorning-Schmidt og hendes regering har gjort sig til af, at den vil forvalte efter EU’s regler. I april 2013 rettede EU-Kommissionen henvendelse til Danmark om, at VKO-partiernes lov om to års bopæl eller beskæftigelse her i landet som forudsætning for udbetaling af børnepenge er i strid med EU’s forordning om koordinering af sociale ydelser.

	Principfast svarede regeringen, at det ville den selvfølgelig ikke stå model til. Den ville fremsætte et lovforslag til at bringe sagen i orden. Og den ville straks forvalte børnechecken i overensstemmelse med EU-retten.

	En principfasthed, der kan vække respekt. Hvad sker der så? Statsministeren bliver ved med at være principfast – et stykke tid. Indtil presset er for stort.

	I statsministerens spørgetid i tirsdags meddelte Thorning, at regeringen nu vil forsøge sig med en ’indeksering’ af børnechecken: Dens størrelse skal være afhængig af købekraften i EU-hjemlandet.

	Den går ikke, har regeringens jurister på forhånd advaret om. Forslaget er gammelkendt og er blevet afvist hver gang, det er blevet bragt frem. Alligevel erklærede Thorning-Schmidt i Folketinget: »Vi tager nu kontakt til Kommissionen for at få vurderet, om indeksering er muligt inden for forordningen. Og er det ikke muligt, så er vi indstillet på at indlede en dialog med Kommissionen om at få forordningen ændret. Kort sagt: Regeringen handler.«

	Næ, den narrer. Dog næppe mange. Med pinagtighed huskes endnu Thorning-Schmidts forsikring om betalingsringen, som hun løb fra:

	»Der kommer en god løsning i morgen.«

	Ja, god morgen!

