Klap lige hesten, Skaarup
Dansk Folkepartis Peter Skaarup vil bevare ridende betjente i København. Politiheste har nemlig ’større effekt’ i forbindelse med nedkæmpelse af uroligheder, mener dansk politiks svar på tv-sheriffen McCloud


 Når krybben er tom, bides hestene. Efter at ledelsen for Københavns Politi har besluttet at nedlægge Rytterisektionen af sparehensyn, er Peter Skaarup fra Dansk Folkeparti gået på barrikaderne for at bevare de ridende betjente. Selv om Skaarup heller ikke i denne sag rider samme dag, han sadler, så har han dog nået at stille justitsminister Morten Bødskov en række spørgsmål om det planlagte salg af etatens 12 firbenede tjenestedyr.
»Kan ministeren bekræfte, at anvendelse af politiheste i forbindelse med nedkæmpelse af uroligheder ofte har en større effekt end at sende patruljevogne til stedet?« lyder et af DF’erens fiffige spørgsmål.
Det er naturligvis ikke til at vide, hvad McSkaarup ser for sig, når han stiller sådan et spørgsmål, men han skal langt tilbage i danmarkshistorien, før han finder ridende politi anvendt til »nedkæmpelse af uroligheder«. Helt præcist til april 1934 i Fælledparken, og der var de ridende betjente bestemt ikke en succes.
Dengang ønskede søfolkene bedre forhold end den timeløn på sølle 50 øre, en matros fik i lønningsposen, og da et planlagt folkemøde i Fælledparken den 18. april blev forbudt af politiet, blev ridende betjente sat ind mod næsten 20.000 fremmødte demonstranter. De ophidsede arbejdere fandt dog snart et middel, der holdt politihestene på afstand, nemlig at smide massevis af cykler på grønsværen. De drejende eger i cykelhjulene gjorde hestene nervøse, så det var umuligt for betjentene at drive dyrene frem. ’Slaget’ endte derfor forsmædeligt for politiet, og mange panserbasser måtte slukørede traske ud af Fælledparken til fods.
Skaarup på den høje hest
Nu er justitsministeren bestemt ikke typen, der skifter hest midt i vadestedet, så han har overladt Skaarups spørgsmål til rigspolitichefen, der igen har ekspederet det videre til Københavns Politi for at få svaret fra hestens egen mund:
»Københavns Politi har i den forbindelse oplyst, at rytterisektionens heste ikke har været anvendt til nedkæmpelse af uroligheder.«
Ak ja, der forsvandt ellers et godt argument for stakkels Skaarup.
Selv om det som bekendt er for sent at lukke stalddøren, når hestene er rendt, så kunne DF’eren overveje endnu et spørgsmål til Bødskov med inspiration fra Erhard Jacobsens gamle bonmot om fordelen ved kommunale tilskud til rideskoler: Hellere lugte af hest end af hash.
»Kan ministeren bekræfte, at hvis hash blev legaliseret, kunne Københavns Politi spare så mange ressourcer, at der rigelig var råd til en hest til hver?«

