Penge og ære
Den forudsigelige konflikt i udbrud
En dag bliver indvandrer-banderne så tilpassede som gode gamle danske normalvoldelige overvægtige sukkersygetruede guttermænd i Hells Angels. I stedet for at slås kunne de lære af hinanden: Hells Angels af indvandrer-drengene: arabisk kultur og sundere madvaner; og indvandrerdrengene af englene: det bøvede brovtende danske samvær som erstatning for krig, hvor man kan blive respekteret som en anden Jønke og komme i ugebladene.


 De render og skyder i gaderne i København, og det er ikke fikst. Skal man vurdere udsagnene fra tænksomme i politiet og folk med forstand på bandevæsenet, har episoderne med dræbte og sårede baggrund i handelspolitiske modsætninger. Som andre væbnede konflikter, handler det hele i sidste ende om penge. Bander på hver side af den etniske skillelinje: dansk versus dansk og/eller af anden etnisk herkomst slås om narko- og især hashmonopolet. Markedet der før var inddæmmet, har spredt sig i byen især til Nørrebro, hvor handelen i lang tid er sket åbenlyst. 
Forklaringen skal søges i at daværende justitsminister Lene Espersen med flertal og en determineret overkomprimeret stemmeføring som ofte kendetegner dumhed, forlangte Pusher Street på Christiania ausradiert, hvilket stik mod adskillige fagfolks råd skete. Politiet masede ind og smadrede hashboderne og demonstrerede derved over for de ansvarlige politikere med Espersen i spidsen deres duelighed til at gøre sig fortjent til flere penge. Tju bang. Hashhandelen i København nedlagt med et kølleslag. 
Det kunne enhver sige sig selv, at den ikke var på den måde og heller ikke blev. Dertil er der alt for mange penge på spil. Indsigtsfulde folk der advarede mod aktionen, pegede på at handelen blot ville blive lagt uden for Christiania i langt mindre overskuelige strukturer og bredt ud i mere uoverskuelige bydele. Aktionen mod Pusher Street svarer til at ville udrydde en myretue ved at hamre en kæp ned i den ovenfra.
Tre resultater
Med den drastiske fremgangsmåde over for et forholdsvis gennemskueligt åbent marked, hvor køberne jo i al almindelighed ikke udgør en kriminel bande, fik man på én gang tre resultater. Det ene er nævnt: Handelen kom effektivt fra ét sted ud i byen til adskillige nye og skiftende steder; det andet var en yderligere radikalisering af pusherne og deres metoder; og det tredje en eksponering af køberne, der nu skulle til at bevæge sig i ukendt territorium forbundet med langt større risici. Hensigten var naturligvis at forhindre hashhandelen. Gaderne i helvede er som bekendt brolagt med gode hensigter. 
Og var det nu også udelukkende hensigten? Ingen skal jo bilde én ind at Lene Espersen og nu Brian Mikkelsen er så snydedumme, selv om man nogen gange godt kan få mistanken, at de ikke er klar over at den slags dispositioner har de uoverskuelige omkostninger, som sagkyndige netop advarede imod. Derfor er det mere nærliggende at forestille sig et andet motiv for regeringen: demonstration af handlekraft og no more shit. Hvilket de mest primitive retsordførere (o.a.) med stolthed betegner nul tolerance. Man kalder også fænomenet signalpolitik, hvilket er kernen i dansk retspolitik, hvor idelige stramninger altid er signaler. Til hvem? 
Sker en uheldig kriminel optrapning inden for et givet område, møder VKO-politikerne - ofte med S's billigelse og nu også med SF's - straks op med en skærpet modoptrapning og yderligere radikalisering. Mere politi, strengere straffe. Guderne skal vide at disse banders adfærd er noget skidt, og at det ikke er i orden at sælge hash, alene af den grund at det er ulovligt. Og man ikke skal sanktionere ulovlige handlinger. Men optrapning fører blot til mere optrapning, mere vold og mere modvold og mere vold, osv., og hvor går egentlig grænsen i denne situation, hvor ophidselsen så småt er på vej mod det hysteriske, og Dansk Folkepartis retspolitiske geni vil have indført livstidsstraf for tredjegangsforseelser , så vi kan få det ligesom dem ovre i Amerika. 
I sin tid - i den anden rockerkrig - skred politikerne til grundlovsbrud med særlovgivning og hele moletjavsen. Det hjalp ikke. Det var en modig advokats indsats med tålmodig mægling der stoppede blodsudgydelserne. Tror nogen virkelig på at en myndighedsoptrapning denne gang fører til et ønskeligt resultat? Snarere kan man regne med at udløse en voldsspiral med en yderligere forhærdelse i indvandrerbanderne. Mange af disse frustrerede unge mænd, som ingen bryder sig om at have noget at gøre med, og som aldrig får arbejde, endsige accepteres i den nuværende højkonjunktur af fremmedhad, føler at de ikke har noget at tabe. Hvad skulle det være i et samfund, hvis populistiske politikere åbenlyst foragter dem og ved enhver lejlighed nedgør deres magtesløse fædres og mødres og forfædres kultur og religion? 
Det er ingen undskyldning for at skyde på andre, det må man ikke, men det er en af forklaringerne, hvorfor de unge handler så forkasteligt, som de gør. Hver dag de åbner for tv eller en avis, hvis de går så vidt, kan de se og høre den marginalisering, de er udsat for. Kald det nu bare diskriminering, for det er hvad det flertalsbærende danske folkeparti VKOSSF udsætter dem for. Den umenneskeliggørelse som det danske samfund har sat ind over for de etniske minoriteter ved ustandseligt at ville særbehandle enkeltpersoner og hele familier, såfremt de ikke æder en forloren hare morgen, middag og aften og taler bedre dansk end dronningen - eller i hvert fald hendes indvandrerprins - har sin pris. 
Det er det fremmede i elementet der trykker. Vi vil hellere have nogle gode gedigne Hells Angels hvide (blegfede) rockere med anhænger og supporters, en bande overvægtige voldsmænd, som kommer i kristen jord ved korsets tegn, når der bliver skudt hul i dem, end vi accepterer at disse indvandrerdrenge med islamiske under- og overtoner så meget som rømmer sig i trods. 
Og det er så det, de er holdt op med, nu har nogen af dem - i øvrigt ikke ret mange - fået nok af at blive pisset på og er nu ved at glide samfundet endeligt af hænde. Det er resultatet for den optrapning, et lille ansvarsløst flertal i virkeligheden har ønsket for at få lejlighed til at optrappe yderligere. Konfrontationen giver jo stemmer fra de ængstelige og dem med hang til det let fattelige.
Mafiaen
Det siges at æren spiller en rolle i konflikten. Hvis de unge føler sig sårbare her, er det begribeligt. Men inden man også bliver for forstående, drives også mafiaen af æresbegreber og skyder gerne folk der kommer dem for nær. Men i sidste ende lader æren sig normalt relatere til bagvedliggende økonomiske interesser. At fjerne konfliktens økonomiske incitament har til stadighed været nærliggende i konfliktløsning. Man gider næsten ikke gentage det, men hvad med at lade hash-markedet legalisere eller lempe og se igennem fingre med den almindelige handel. Så bliver importen nemmere, og priserne falder. Og det danske marked oversvømmes af handlende udefra. Men det siger blot at legalisering skal ske i internationalt takt, så flere lande får gavn af afkriminaliseringen. Noget sådant hjælper ikke på indvandrerbandernes umiddelbare adfærd, de er stadig tossede over den måde, de håndteres på, og som de trues. Men på sigt vil det hjælpe, især hvis de unge opnår respekt. En dag bliver de så tilpassede som gode gamle danske normalvoldelige overvægtige sukkersygetruede guttermænd i Hells Angels. De har også følt, hvad det vil sige at være marginaliserede. 
I stedet for at slås kunne de lære af hinanden: Hells Angels af indvandrerdrengene: arabisk kultur og sundere madvaner; og indvandrerdrengene af englene: det bøvede brovtende danske samvær som erstatning for krig, hvor man kan blive respekteret som en anden Jønke og komme i ugebladene, og at man kan blive dansk statsminister ved at begå kreativ bogføring. Uden at løsne et skud.


