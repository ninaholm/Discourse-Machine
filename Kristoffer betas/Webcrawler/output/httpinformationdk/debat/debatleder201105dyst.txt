Dystopier



 SAMFUNDET MÅ BESKYTTE sig. Grænser må bevogtes og farlige tendenser bekæmpes, hvis vi ikke skal miste magt, job, velstand og velfærd  til EU, til Østen, til indvandrerne. Frygten for fremtiden er blevet det, vi alle retter ind efter. 2020-planens smålige sjakren med velfærdsgoder er det aktuelle politiske resultat i en tid, hvor ingen tror, at fremtiden bliver bedre end nutiden. Hvad andre får, går fra mig.
Alt det er kun blevet værre i 2034-samfundet, hvor Hanne Richardt Becks hårdtslående og modige fremtidsroman 7 Sydøst, der udkom torsdag udspiller sig.
BOGEN ER NOGET så usædvanligt som en aktuel politisk roman, der sætter ansigt, kød og blod på nutidens mest usympatiske tendenser. »Vi passer på dig,« lover regeringspartiet Konsekvente Demokrater, der blev stiftet i 2017 under mottoet 'Din sikre dæmning'. 2017 var året, da klimakatastrofen ramte Unionens Region Nord i form af oversvømmelser, der gjorde lavtliggende områder ubeboelige. Knapheden hersker. Kontraktpolitik er blevet til konsekvenspolitik. Ingen får noget, de ikke har fortjent.
Intet under, at bogen fik en kritisk anmeldelse i regeringsorganet Jyllands-Posten.
Romanen fortjener derimod at blive læst og diskuteret af alle, der stadig kan forestille sig,  at vi udvikler os. Præcis som andre dystopier   Orwells, Huxleys, Philip K. Dicks  forlænger romanen nutidens tendenser og viser, hvor det hele ender, hvis ingen brokker sig. Interessant nok er de klassiske dystopiers allestedsnærværende 'tankepoliti', som Orwells Big Brother, hos Beck erstattet af borgernes smålige kontrol med hinanden. Som da hovedpersonen My melder en illegal døgnkiosk til myndighederne, fordi hun ser en mand købe bleer efter lukketid. Hvad andre får, går fra mig.
Nutidslitteraturen kredser ofte om de nære ting. Hanne Richardt Beck har valgt en anden vej, nemlig at beskrive en fremtid, hvor mennesker permanent har ladet sig lamme af skræk for verden udenfor. Det er modigt gjort at skrive en så udpræget feel bad-historie om at miste de kvaliteter, vi søger at bevare.mlk

