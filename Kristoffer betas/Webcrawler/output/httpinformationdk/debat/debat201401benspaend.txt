Benspænd for livslang læring



 
	Man vil med regeringens aktuelle lovforslag om målretning af statens voksenuddannelsesstøtte reducere mulighederne for efter- og videreuddannelse for en meget stor gruppe medarbejdere. Dermed diskrimineres personer, der har gennemført en videregående uddannelse, som fremover ikke vil have mulighed for at modtage uddannelsesstøtte til efteruddannelse. Med andre ord: Skal de have efteruddannelse, skal de eller deres arbejdsgiver betale hele udgiften.

	Konsekvensen af at gennemføre den foreslåede ændring er, at arbejdsgiverne fremover ikke alene skal betale udgifter til medarbejderens løn, men også afgive medarbejderens arbejdsmæssige tid og typisk betale udgiften til selve uddannelsesaktiviteten. Det kan have store konsekvenser for medarbejdernes muligheder for kompetenceudvikling.

	Forslaget og konsekvenserne står i modstrid med regeringens ønsker om, at skabe vækst og arbejdspladser, og målet om at vi skal være endnu dygtigere og mere produktive. Fjerner man efter- og videreuddannelsesmulighederne for sygeplejersken, revisoren, it-medarbejderen eller ingeniøren, har det betydning for produktiviteten, innovationen og fagligheden i både offentlige institutioner og private virksomheder.

	Det er en helt forældet opfattelse, at de højtuddannede ikke har brug for mere uddannelse end deres grunduddannelse. Med den hastige udvikling og forandring i kompetencekrav i både den offentlige og den private sektor har også de højtuddannede i den grad brug for at udvikle deres kompetencer gennem hele arbejdslivet. Behovet for livslang kompetenceudvikling understreges af, at der i stigende grad er en forventning om, at de højtuddannede bliver længere på arbejdsmarkedet end tidligere.

	Reduktion skader konkurrence

	Desuden vil nedprioriteringen af efteruddannelsesmulighederne have yderst negative konsekvenser for danske virksomheders muligheder for at konkurrere i et globalt marked.

	Hvad der er sparet, er derfor ikke tjent – tværtimod.

	Uanset hvordan man vender og drejer det, så vil dette lovforslag betyde øgede udgifter for virksomhederne eller medarbejderne – og det skaber altså ikke vækst.

	Livslang læring i et videnssamfund skal være for alle på arbejdsmarkedet uafhængigt af uddannelsesbaggrund, og derfor bør lovforslaget hurtigst muligt tages af bordet.

	 

Louise Holm Sommer, Dansk Erhverv, og Karen Skytte, Akademikerne

