EU? Nej, tys
LEDER


 
	Ubrydeligt sammenhold i arbejderklassen fandt førhen et udtryk i den måde, man kritiserede hinanden på. Det foregik efter opskriften: ’Kammeraten gør det fremragende. Men ...’

	Et ekko af disse svundne dage var i går at høre i et tweet afsendt af det socialdemokratiske medlem af EU-parlamentet Ole Christensen. Det lyder:

	»Stor tale # 1 maj tale af Helle. Dog en anelse skuffende, at EP-valget ikke blev nævnt med et ord # dethemmeligevalg«

	»En anelse skuffende«! Jysk lavmælt er han i sit ordvalg, denne tidligere fagforenings-næstformand og Brovst-borgmester, der siden 2004 forholdsvis upåagtet har befundet sig i EU-Parlamentet og søger genvalg 25. maj.

	For det er da pinligt, grænsende til det skandaløse, at statsminister Helle Thorning-Schmidt ikke med ét eneste ord nævnte verden uden for Danmark i sin 1. maj-tale. Datoen er – beklageligt, at det er nødvendigt at minde om det – arbejderbevægelsens internationale kampdag.

	De eneste to geografiske lokaliteter, Thorning-Schmidt nævnte i sin tale, er Danmark og Horsens. Hallo Europa, hallo verden! Er I stadig derude?

	Grunde nok er der ellers til, at statsministeren skulle tale om Europa, her og nu: Valgkampen til EU-Parlamentet foregår for første gang på tværs af grænserne, hvor hver partigruppe i Parlamentet søger sin kandidat så stærkt placeret, at kandidaten ikke kan afvises som kommende formand for EU-kommissionen. Vejen ud af krisen er en fælles europæisk – og dog står nationalister til at vinde en rekordtilslutning.

	Helle Thorning sagde muntert: »Jeg ved godt, at der til tider står høj sø om Socialdemokraterne ... Og jeg ved godt, at det ikke er alle, der har lyst til at få en selfie med kaptajnen.«

	Nej, og kaptajnen har åbenlyst ikke lyst til at få en selfie med EU. Selv om det er den eneste skude, der kan føre til sikker havn.

