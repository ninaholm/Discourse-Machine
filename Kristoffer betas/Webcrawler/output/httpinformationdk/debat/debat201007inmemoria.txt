In memoriam
Viggo Kampmann - Danmarks statsminister 1960-62 - ville i dag være fyldt 100 år


Stemmen var ikke noget at råbe hurra for. Den holdt sig i det klemte leje uden nævneværdig klang og resonans, kom fra det sted hvor den indre næse møder ganen og snøvlede sig hen over mundgulvet uden at det øvrige apparat virkede fremmende for den retoriske æstetik. Som redskab for en orator kunne det også være det samme. De offentlige tilkendegivelser denne stemme formidlede var ikke sindsoprivende. Evnen som folketribun er de få beskåret. Ikke desto mindre blev den karakteristiske stemmes ejer landets leder. Viggo Kampmann var navnet, Olfert Viggo Fischer Kampmann, Danmarks finansminister i syv år fra 1953 - 60 og statsminister fra februar 1960 til september 1962. En kort hektisk periode på den øverste top, så kunne helbredet ikke mere. To hjertetilfælde med korte mellemrum afgjorde sagen, om end den fremover forhenværende levede 14 år mere og på mange måder fik et dynamisk otium med en synlig position i debatten. Viggo Kampmann, manden som efterfulgte bevægelsens legender i efterkrigsårene, de to tidligt døde ledere  Hans Hedtoft og H. C. Hansen, ville i dag være fyldt 100 og fortjener en rune.Allerhelvedes velbegavetEfter den korte tid i statsministeriet efterfulgtes Kampmann for resten selv af endnu en af de bemærkelsesværdige ledere: Jens Otto Krag, den tredje af de store efterkrigssocialdemokrater. Kampmann var altså en slagsin between,og opfattedes knap nok som socialdemokrat, socialist som hans udgangspunkt var. Eller planøkonom vel snarere; havde i hvert fald ikke gennemløbet den daværende traditionelle socialdemokratiske strenge skoling i partidisciplin og harmoniserende karriereforberedelse, og var snarere af sind embedsmand, apparatjik, i centraladministrationen. Vittigt kaldtes det økonomiske statsministersekretariat som den unge Kampmann fik sæde i engang i 1947 politbureauet. Uanset alle forbehold blev adoptivsønnen fra et nationalt sindet officershjem i Fredericia ikke desto mindre det store arbejderpartis formand, dengang ensbetydende med pr. automatik at blive statsminister. Eller allerede være det. Kampmann stod her som den, der sammen med Jens Otto Krag mere end nogen anden dansk politiker og med lord Keynes som inspirator skabte den moderne danske velfærdsstat. I den forstand var hans format betydeligt. Ikke fysisk og i udstrålingen. Viggo Kampmann var ikke en stor mand som alfader Stauning, karismatisk som Hedtoft og H.C. Hansen eller visionært uudgrundelig som Krag, nærmere det modsatte af det hele. Nogen smuk mand var Kampmann heller ikke. Til gengæld var manden allerhelvedes velbegavet, måske det hurtigste hoved, der har siddet på kroppen af en dansk statsminister nogensinde. En analytisk evne af de bemærkelsesværdige, en hurtighed i opfattelsen som alle bemærkede og en hukommelse af den klæbende art, dét var betegnende for ham. I årene efter den ufrivillige afgang fik Kampmann da også rollen som ældre statsmand. Også denne klummist i den misundelsesværdige rolle som ung udsendt journalist på radioen med Nagra (båndoptager på 14 kg i en rem over skulderen) blok og (bic)kuglepen opsøgte ret ofte Kampmann for kommentarer. Dem gav han i de senere år gerne. I de seneste ikke sjældent med brod mod sine efterfølgere, uden at man kan tale om illoyalitet, selv om det dog også forekom.I logens tegnViggo Kampmann blev ikke nogen gammel mand, døde som 65-årig, slidt ned af en til tider hektisk tilværelse. Maniodepressiv lød diagnosen. Det maniske blev en legende, når Kampmann til gavns gik i byen, det depressive ligeså, så gik han nemlig også i byen og kom sent hjem og måtte tages hånd om.I vore dage var det ikke gået, at landets statsminister i hvert fald ved én lejlighed, men givetvis ved flere forsvandt, ofte i tvivlsomt selskab. Man forsøgte med vekslende succes at mandsopdække med ministersekretær eller sikkerhedsfolk fra arbejdspladsen.Til tider kan man ligefrem blive rørstrømsk ved tanken om en presse, dergentlemanlikedengang holdt hånden over en nu uddød politisk art som Kampmann. Og for den sags skyld også over andre politikere, der med flasker på bordet heller ikke sparede sig. Man bedømte politikerne på deres gerninger mere end på deres mere eller mindre slingrende gang i magtens korridorer og omegn Der er ingen grund til at være sentimental, drikkeriet havde betydelige omkostninger med tragedier i kølvandet. En af grundene til at det lod sig gøre, og offentligheden ikke vidste for meget om deres lederes mere løsslupne sider, og det gjaldt altså også Kampmanns, var vel den indlysende at journalisterne selv tog for sig af retterne, at det var en kultur, hvis man tør bruge den betegnelse. Man kan også tale om en logeforbrødring. Begrebet i logens tegn vil sige at man ikke fortæller alt hvad man ved, men er nænsom med det private. Man skrev og bragte i radioen og tv, hvad der passede sig blandt dannede folk og overså bevidst, hvis nogen kvajede sig i selskabeligt lag, hvilket jo til gengæld ikke var holdbart i længden. Selvfølgelig burde den danske befolkning dengang have vidst at landets statsminister ikke altid var ved sine fulde fem. Eller var forsvundet. En anden årsag til at systemet alligevel virkede som det skulle, var at en minister som Kampmann - før statsministeriet var det som nævnt finanserne han tog sig af - klarede opgaverne med bravour. Kampmann var meget dygtig og havde hænderne på håndtagene i samfundets maskinrum, det yndede billede. Men det var ikke helt løgn. Fra embedsmandsårene kendte Kampmann ligesom Krag forvaltningens irgange, knebene, genvejene og rævestregerne, der også hører sig til, samt ikke mindst nøglepersonerne i de tider cand. polit.'erne som Kampmann selv.Rimeligt at mindesDet var den socialdemokratiske polit.-æra der med Kampmann for alvor tog sin begyndelse efter arbejderbevægelsens kernetroppers tid med ledergenerationen efter Stauning og de finere arbejdere med åbne a'er som i Darnmark og Hedtoft og Hansen i spidsen. De døde begge på deres livs tinde. Kampmann, hvis naturlige plads var nummer to, gik til biddet med rygdækning i den mindre hær af økonomer, han jo selv var runden af. Kampmanns periode falder sammen med John F. Kennedys. Ikke at de to lignede hinanden, det var synd at sige, parallellen her var vel noget nærmere Krag, men forestillingen om at man ved at omgive sig med samfundsteoretikere, eksperter, æggehoveder, som man sagde, og dermed på baggrund af viden løste samfundets problemer, det havde de til fælles. Man kan også kalde det regeringsførelse som et rationale frem for populistiske slagord og falske omskrivninger som værdikamp, der ikke er stort andet end simpel magtfordrejning. Hvis nogen her mener at kunne udlæse en kritik af Anders Fogh Rasmussens dogmatisk negative udmeldinger i sin tid om viden og indsigt (eksperter er vi selv) må det stå for nogens egen regning.Viggo Kampmann var statsminister så kort at hans spor står udviskede. Det er ikke rimeligt, skønt Kampmanns store indsats i virkeligheden ligger før statsministerårene. Men det er rimeligt at mindes ham, som Søren Mørch gør det i portrætterne af danske statsministre i det 20. århundrede, at Kampmanns store bedrift var at skabe grundlaget for den danske velfærdsstat, som han sammen med andre som Krag og topembedsmanden Erik Ib Schmidt havde udtænkt, og som ikke så få siden har slået plat på. Det er sådan set ret godt skuldret af en udseendemæssigt uanselig mand med en kedelig stemme.
