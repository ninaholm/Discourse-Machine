Pakistans hårde kurs mod blasfemi blødes op
Den seneste udvikling i sagen om Rimsha Masih, en 14-årig blasfemianklaget kristen pige, tyder på, at det pakistanske retsvæsen kan have indledt et tiltrængt opgør med fanatiske religiøse kræfters pøbeljustits


 Det er sjældent, at der kommer opmuntrende nyt fra Pakistan. Det gælder ikke mindst i religiøse spørgsmål. Men to historier fra denne uge tyder på, at Pakistan måske omsider er klar til at skride retsligt ind mod de stærke kræfter i landet, der misbruger religion til at fremprovokere vold mod minoriteter.
Først blev Mohammed Khalid Chisti – en mullah, der havde beskyldt den 14-årige kristne pige Rimsha Masih for blasfemi – arresteret og anklaget efter selv samme blasfemilov. Den dramatiske vending skete, da muezzinen fra Chistis moské leverede beviser for, at mullahen selv havde fabrikeret beviserne imod pigen (afbrændte sider fra en Koran, red.). Bemærkelsesværdigt nok tog Pakistans ikke just moderate ulemaråd sågar Rimsha i forsvar, kaldte hende »en datter af nationen« og fordømte Chisthi: »Vores hoveder er bøjede i skam over, hvad han gjorde.«
Dernæst blev Malik Ishaq, leder af den forbudte terrorgruppe Leshkar, der er anklaget for at dræbe hundredvis af shiamuslimer, anholdt, da han kom hjem fra en fundraisingturné i Saudi-Arabien. Skønt Lashkar er illegal, opererer gruppen åbent i Lahore, men denne gang blev Ishaq stillet for retten og anklaget for indblanding i over 40 sager, hvor 70 mennesker blev dræbt.
Tolerant begyndelse
Da Pakistan blev oprettet som et hjemland for indiske muslimer i 1947, sørgede nationens store landsfader – den tweedjakkeklædte, glatbarberede og svinekødsspisende Muhammad Ali Jinnah – for, at det nye lands forfatning sikrede, at alle borgere fik ret til at bekende sig til, praktisere og udbrede deres foretrukne religion: »I kan tilhøre, hvilken religion, kaste eller tro, I vil,« sagde han i sin første tale til den grundlovgivende forsamling i Pakistan den 11. august 1947. Og han fortsatte: »Det tager staten sig ikke af. Og når tiden er moden, vil hinduer ophøre med at være hinduer og muslimer med at være muslimer – ikke religiøst, for religion vedrører det enkelte menneskes personlige tro – men i politisk forstand som borgere i én stat.«
Religiøse får overtaget
Den forhenværende premierminister Zulfikar Ali Bhutto endte imidlertid med at sætte gang i Pakistans korrumpering. I 1974 bøjede han sig for pres fra den religiøse højrefløj og erklærede det lille Ahmedi-mindretal for ikkemuslimer.
Endnu værre blev det i 1980’erne med General Zias militærkup. Han indledte den fatale alliance mellem det konservative militær og de endnu mere reaktionære mullaher, der gjorde islamisk radikalisme til statspolitik.
Zia indførte islamiske straffeformer, såsom amputation for tyveri og sharialovens hudood-principper, som bl.a. fastslår, at en mands vidneudsagn er lige så meget værd som to kvinders. Sex uden for ægteskabet blev gjort strafbart for kvinder, og voldtægt skulle herefter straffes med offentlig piskning af det kvindelige offer såvel som af gerningsmanden.
Mellem 1982 og 1986 indførte Zia flere radikale ændringer i Pakistans blasfemilove – de berygtede afsnit 295 B og C i straffeloven blev til. De foreskrev nu livsvarigt fængsel for enhver, der tilsmudser et eksemplar af Koranen, og dødsstraf for den, der fornærmer eller kritiserer profeten Muhammed.
Da begrebet blasfemi aldrig blev ordentligt defineret, og der stort set ikke kræves anden dokumentation end beskyldningen for at kende en anklaget skyldig, er lovene ofte blevet udnyttet af kræfter, der har set sig gale på uskyldige ikkemuslimer.
I 1988 begik biskop John Joseph af Faisalabad offentligt selvmord i protest mod lovene, og selv om endnu ingen er henrettet efter disse love, er der ført op imod 4.000 blasfemisager. Antallet af sager er i de senere år mangedoblet, og resultatet er ofte fængselsstraf på tre år eller mere.
Kristne hånes i vidt omfang i Pakistan. De fleste kristne nedstammer fra konverterede ’pariaer’ og må stadig udføre de mest usle job, såsom kloakrengøring og gadefejning. Der har også været en stadig strøm af angreb på den kristne befolkningsgruppe. Mordet på 16 kristne i en kirke i Bahawalpur i 2001 har været den blodigste hændelse.
Blasfemihysteriet retter sig imidlertid også mod hinduer, sikher, ahmadier og shiitter. Ud over de formelle domfældelser, skete der i perioden fra 1990 til 2010 mindst 34 udenretslige drab på folk, der blev beskyldt for blasfemi. Af dem var de 15 muslimer, 16 kristne, to ahmadier og en hindu.
Spinkelt håb
Den foreløbige kulmination på Pakistans religiøs intolerance kom sidste år, da den tidligere guvernør i Punjab, Salman Taseer, og den eneste kristne minister i regeringen, Shahbaz Bhatti, begge blev skudt og dræbt, fordi de havde vovet af foreslå en revision af landets blasfemilove.
Denne uges begivenheder synes imidlertid at være udtryk for en gryende erkendelse af, at det pakistanske retsvæsen reelt var på vej til at kapitulere over for voldelig pøbeljustits.
Om der er tale om en ny kurs, er for tidligt at sige. 14-årige Rishma er ikke blevet frikendt, kun løsladt mod kaution, og Malik Ishaq er endnu ikke dømt.
»Jeg ser ingen grund til optimisme og forventer ikke, at loven vil blive ophævet,« siger den førende menneskerettighedsadvokat Asma Jahangir. »Faktisk kan blasfemispørgsmålet end ikke diskuteres.«
Og selv om folkekære politikere som Imran Khan modigt har kaldt Rishmas anholdelse for »skamfuld og imod selve islams ånd«, har hverken han eller nogen anden større politisk figur vovet at opfordre til en decideret ophævelse af blasfemilovene. Ingen ønsker sig samme blodige endeligt som Salman Taseer.
 
William Dalrymple er Sydasien-korrespondent for New Statesman
© The Guardian og Information
Oversat af Niels Ivar Larsen

