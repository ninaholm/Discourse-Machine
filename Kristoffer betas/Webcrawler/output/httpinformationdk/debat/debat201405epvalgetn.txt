EP-valget bliver nedprioriteret



 
	Folketingets omdiskuterede valgvideo Voteman blev udgivet to uger inden Europa-Parlamentsvalget og pillet af plakaten dagen efter. Det er et kikset forløb. Men det virkelige problem er ikke så meget indholdet af en enkelt video, som det er den overordnede mangel på initiativer og det lave ambitionsniveau i forhold til at øge stemmeprocenten ved valget den 25. maj.

	Sammenlignet med den massive indsats op til sidste års kommunalvalg er EP-valget stærkt nedprioriteret. Margrethe Vestagers (R) Indenrigsministerium, Danske Regioner og Kommunernes Landsforening brugte op til regional- og kommunalvalget i november sidste år 6,4 millioner kroner på kampagnen Tænk dig om før du IKKE stemmer. Daværende socialminister Annette Vilhelmsen (SF) støttede op med en KV2013-pulje på 400.000 kroner administreret af Dansk Ungdoms Fællesråd samt den omdiskuterede million til Huset Zornigs tv-serie Stemmer på kanten.

	Kommuner og regioner brugte også millioner af kroner på blandt andet kampagner og oprettelse af mobile valgsteder. Alene i Aarhus Kommune beløb indsatsen sig til 1,5 millioner kroner, mens Region Midtjylland brugte hele 2,3 mio. kroner. Det store fokus nyttede, og stemmeprocenten steg med hele 6,1 procentpoint – fra 65,8 procent i 2009 til rekordhøje 71,9 procent i 2013.

	Pebernødder

	Når en så ambitiøs indsats tilsyneladende virkede, hvorfor har man så ikke sørget for en lige så bredt omfavnende indsats ved Europa-Parlamentsvalget og folkeafstemningen om Patentdomstolen, hvor der virkelig er brug for det? Især set i lyset af at stemmeprocenten ved EP-valg traditionelt set ligger lavt. I Danmark lå den sidste gang på 59,5 procent.

	Der er godt nok initiativer ud over den famøse Voteman. Dansk Ungdoms Fællesråd skød for nylig en kampagne i gang, som skal få flere unge til at stemme den 25. maj. Omkring 30 kommuner deltager i forskelligt omfang i initiativet. Blandt metoderne er sms’er til førstegangsvælgere, uddeling af klistermærker på valgstederne og indsamling af data om valgdeltagelsen til fremtidig brug. Det er et vigtigt initiativ. Men sammenlignet med kampagneindsatsen op til kommunalvalget ligner det pebernødder.

Lasse Quvang, kandidat ved Europa-Parlamentsvalget, S

