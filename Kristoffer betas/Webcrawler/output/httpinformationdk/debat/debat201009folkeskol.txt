Folkeskolen er indhyllet i kristendommens svøbe
Det er på tide, at det danske samfund og den danske folkeskole kaster kristendommens svøbe af sig og bevæger sig ind i den moderne, oplyste tidsalder. Derfor bør kristendomskundskab ændres til 'filosofi og livsanskuelser'


 Jeg er den stolte far til en datter, der netop er begyndt i  1. klasse. Udover dansk og matematik er kristendomskundskab det fag, som hun skal bruge flest timer på. To timer om ugen, som svarer til Undervisningsministeriets vejledende timetal. Folkeskoleloven slår fast, at eleverne skal have kristendomskundskab på alle klassetrin på nær det klassetrin, hvor de elever, der skal konfirmeres, går til konfirmationsforberedelse. I alt bruger de danske skoleelever 300 timer af deres skolegang på kristendomskundskab.
Når der i disse år netop tales så meget om elevernes faglige kundskaber, virker antallet af timer, som kristendomskundskab lægger beslag på, meget højt. I Undervisningsministeriets vejledende timetal er timetallet for kristendomskundskab 300 timer. Til sammenligning er det for historie 360 timer, samfundsfag 120 timer, fysik/kemi 210 timer, geo-grafi 120 timer.
Kristendommen vurderes altså at være næsten ligeså vigtig for de danske skolelever som resten af den samlede historie tilsammen.
Det er som om, Oplysningstiden er gået hen over hovedet på den danske folkeskole. Selve betegnelsen kristendom (som det ofte bliver forkortet til) er helt urimelig i et oplyst demokrati. I folkeskoleloven står der stadig, at det centrale kundskabsområde er den evangelisk-lutherske kristendom, men at det »på de ældste klassetrin« også skal omfatte »fremmede religioner og livsanskuelser«. De andre religioner og livsanskuelser er altså 'fremmede' i forhold til den normale lutherdom. Faget burde ændres og i stedet kaldes 'filosofi og livsanskuelser', da det naturligvis er vigtigt, at eleverne lærer om, hvordan ideologier, myter og ritualer har påvirket vores historie, og den evangelisk-lutherske kristendom vil udgøre en væsentlig del af dette fag.
Udover at faget i sin nuværende form ikke hænger sammen med et oplyst demokrati, så er vægtningen og placeringen af faget også helt gal.
Som skrevet begynder børnene allerede undervisningen i kristendomskundskab i 1. klasse, mens de først begynder historieundervisningen i 3. klasse. Det vil sige, at de ingen forudsætninger har for at sætte kristendommen ind i en historisk ramme. Da en stor del af kristendommen er bygget op omkring fortællinger, der, som de er fortalt i Bibelen, virker som beskrivelser af faktiske begivenheder, er der en risiko for, at børnene tager det for pålydende. Der findes sikkert mange gode kristendomslærere, der skærper børnenes kritiske tilgang, og mange børn vil sikkert opfatte dem som eventyr a la H.C. Andersen, men risikoen er der. Særligt når et af trinmålene i faget efter 3. klasse er, at eleverne skal kunne »gengive udvalgte bibelske fortællinger«.
Oplyst udgangspunkt
Problemet er, hvis børnene ikke har et oplyst udgangspunkt at træffe deres valg på, når det kommer til livsanskuelser. Når børnene bliver fodret med kristendom som det normale valg allerede fra syvårsalderen øges denne risiko. Når der ikke er kristendomskundskab i det år, der er konfirmationsforberedelse på skemaet, virker ærligt talt også som om, der er risiko for, at faget bliver (opfattet som) forkyndende.
Forkyndelse hører ikke hjemme i folkeskolen. Forældre kan fortælle deres børn om den kristne tro og om deres egen tro. Der er mulighed for at tage børnene med i kirke om søndagen og gå i søndagsskole, hvis man mener, at det er en vigtig del af børnenes opdragelse.
Folkeskolens formålsparagraf indeholder faktisk Oplysningstidens slagord som »åndsfrihed, ligeværd og demokrati«. Men den øvrige lovtekst og bekendtgørelsen om timetal lever altså ikke helt op til denne fine formålsparagraf. Helt galt er det, at der er danske folkeskoler, der har fælles bøn på programmet. Et fælles fadervor må siges at være i direkte modstrid mod paragraffen om 'åndsfrihed'. Når de samme lærere, som lærer børnene eksempelvis matematik eller historie, deltager i bønnen, får den et autoritetsstempel, så den især på de mindre børn kan komme til at virke som sandhed. Det er indoktrinering og forkyndelse af værste skuffe, og det hører ingen steder hjemme i den danske folkeskole.
Det er på tide, at det danske samfund og den danske folkeskole kaster kristendommens svøbe af sig og bevæger sig ind i den moderne, oplyste tidsalder, der blev begyndt for 200-300 år siden. Derfor bør kristendomskundskab ændres til 'filosofi og livsanskuelser', faget skal ses i sammenhæng med historieundervisningen og ikke optræde før historiefaget i skoleforløbet, det kan komme på skemaet fra 4. klasse, og timetallet bør skæres ned til halvdelen af det nuværende niveau. I stedet for kan timerne overføres til dansk, engelsk, historie og samfundsfag, alt efter klassetrin.

Christian Holm Donatzky er radikal folketingskandidat, skolebestyrelsesmedlem, cand.mag. og stifter af frihedsministeriet.dk

