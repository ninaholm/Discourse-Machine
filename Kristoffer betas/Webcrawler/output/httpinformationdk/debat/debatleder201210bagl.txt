Baglæns salto



SF har foretaget en baglæns saltomortale mellem slægtleddene. Som skatteminister er Thor Möger Pedersen erstattet af Holger K. Nielsen, der kunne være hans bedstefar. Holger K. kommer til at lune sig i magtens lønkamre som politisk anstandsherre for den 52-årige partiformand Annette Vilhelmsen i regeringens koordinations- og økonomiudvalg.Ny formand for SF’s folketingsgruppe bliver Anne Baastrup. Det er kun som gruppeformand, hun er ny. Ellers er hun gammel i gårde. Hun blev medlem af SF’s hovedbestyrelse i 1992 og var med til at gøre Holger K. Nielsen til formand i 1991 og Villy Søvndal til hans efterfølger i 2005.Revolution har det med at afløses af restaurering: Det gamle regime vender tungt tilbage. Således også i SF. Villy Søvndal fandt det opportunt at omgive sig med magtkåd ungdom. Blandt Søvndals fejlbedømmelser var, at han også kunne lade sine protegéer afløse sig. Men den gik ikke. Dertil var for mange aldrende partitæer blevet trådt på. De unges trampen banede vejen for en genkomst af dem, der ikke kunne finde ud af at bruge positionerne til noget, dengang de selv var unge.Denne mumiernes magtparade – hvor fører den SF hen? Formentlig tilbage til kendte udgangspunkter. Hvor skulle Holger K. Nielsen ellers søge hen? Allerede i sin formandsvalgkamp mod Steen Gade i 1991 gjorde Holger K. en dyd ud af at fremstå som vogteren af SF’s arvegods. Man kan håbe, at de mellemliggende 21 år har lært Holger K., at Steen Gade havde fat i den lange ende, da Gade talte om SF som det nødvendige grønne parti. Men dette håb har endnu til gode at have noget at være i.I Enhedslisten må de grine lumsk. De har fået et SF, der er mere sårbart over for traditionelle venstrefløjslokkerier. Uden at SF er blevet mere konkurrencedygtigt i sin appel til ungdommen.Bemærkelsesværdigt er det, at kun 59,4 procent af SF’s medlemmer stemte ved formandsvalget. De 40,6 procent kan have tænkt, at de er for unge til at bestemme noget længerevarigt i SF.
