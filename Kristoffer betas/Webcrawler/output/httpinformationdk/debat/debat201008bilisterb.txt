Bilister burde også efteruddannes
Uddannelsen af bilister er sikkert god nok, men 'efteruddannelsen' er livsfarligt elendig for nu at sige det pænt, mener Stig Bang-Mortensen i en kommentar til Michael Falkendorf (2. august)


 En bil er et køretøj, hvis bevægelser kun er hæmmet af motorkraftens størrelse og bilistens evner. Når man fylder 18 år, kan man tage kørekort til bil. Når man fylder 70 år, bliver ens evne til at køre bil for første gang taget op til officiel vurdering, med mindre man inden da er blevet taget i at overtræde færdselsloven. Det vil sige, at man kan køre rundt i 52 år uden videre.
Et tog er et køretøj, hvis bevægelser sideværts er hæmmet af skinnerne, fremad hæmmet af et togkontrolanlæg som begrænser hastigheden til det tilladte, og samtidig er lokomotivføreren konstant overvåget af et dødmandsanlæg, som kan stoppe toget, hvis han mister bevidstheden. En fejl begået her kan medføre en frakendelse. Hvert andet år skal en lokomotivfører på efteruddannelse i jernbanefærdselsreglerne. Her gennemgås nye regler, og de gamle bliver genopfrisket. Man kan dumpe. På trods af den intensive overvågning og styring til daglig skal han med få års mellemrum til obligatorisk helbredscheck inkl. synstest. Hvis han kører grænseoverskridende (f.eks. til Sverige), skal der ved samme lejlighed tages et EKG. Man kan dumpe.
Er der noget at sige til, at bilisterne har svært ved at overholde færdselsloven, når det er sandsynligt, at det, der var grundlaget, da de tog teoriprøve, har ændret sig? Deres helbred og syn ufortalt. En bilist får først at vide, at noget er galt, når han ser et blåt blink i bakspejlet, eller når bilen ligger på taget.
Min egen yndlingsaversion er bilisters adfærd ved fodgængerovergange. Færdselslovens § 27 stk. 7 siger, at man skal afpasse hastigheden, så der ikke opstår fare, og holde tilbage hvis en fodgænger er på vej ud i feltet.
For mange år siden underviste politimester Holbøl i færdselsregler som indslag i Ingrid og Lillebror på DR. Den gang var reglen, at de to første skridt var på fodgængerens eget ansvar. Det er lavet om i loven, men det er kun gået op for en ud af 10 bilister.
Uddannelsen af bilister er sikkert god nok, men 'efteruddannelsen' er livsfarligt elendig for nu at sige det pænt.
Tænk et ramaskrig, der vil komme, hvis de krav, der bliver stillet til lokomotivførere, blev stillet til alle bilister, og hvor mange der ville være nødt til at aflevere kørekortet i den anledning. Jeg er sikker på, at det vil påvirke uheldsstatistikken meget mere i positiv retning, end razziaer og fartfælder nogensinde kommer til.
Stig Bang-Mortensen er lokomotivinstruktør i Tønder

