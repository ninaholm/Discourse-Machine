Polygamidebatten dæmoniserer islam



 Deja-vu. Endnu en gang forsøger politiske kræfter og mediekredse at vække liv i 'den døde mand': polygamidebatten. Dog er de tomme slogans om 'kvinders rettigheder' intet andet end en dårlig forklædning, som skal skjule det indædte had til islam, der trods amatørindpakningen stadig kan gennemskues.
En kampagne, som angiveligt skal beskytte kvinderne, ender jo underligt nok altid med et forsøg på at dæmonisere islam. Var man virkelig imod kvindeundertrykkelse, så var der overhovedet ingen tvivl om, hvor man ville rette sit verbale skyts. 
Hvad med sexslaverne?
Ville man heksejagte kvinder, der under samtykke og med fri vilje acceptere at være hustru med den noble behandling, som det medfører, også selv hvis man var den anden kvinde i ægteskabet - eller mod pornoindustrien og modelbranchen, som hver eneste dag vanærer kvinden og reducerer hende til et sexobjekt? En gift kvinde får etiketten som undertrykt, mens en kvinde, som sælger sig selv på åben skærm bliver hyldet som pornostjerne og fortjener hele samfundets anerkendelse for sit 'erhverv'.
Nu kræver 'kvindernes avantgarde' også lovstramninger og udvisning mod enhver involveret i polygami, men siger no problem, når hundereder af kvinder er tvunget i prostitution. Hvor er kravet om lovstramninger, når sexslaver konstant importeres fra Thailand og Østeuropa? Og hvad bliver der af statistikkerne og undersøgelserne om, hvor mange kvinder der i dag lever som prostituerede (kvindefrontkæmperne foretrækker nok ordet 'sexarbejder')? Eller om, hvor mange danskere, der har mistet deres mødom hos en prostitueret?
Prædikatet muslim
Sjovt nok findes der ingen analyseinstitutter eller morgenaviser, der vil undersøge de reelle tilfælde af kvindeundertrykkelse. Ikke overraskende, når advokaten, den lokale købmand eller chefen benytter sig af 'sexarbejdere' hver eneste dag - disse undertrykker dog ikke kvinder - de har jo kun én kone! Mon ikke denne brave kamp om kvinders rettigheder ikke er andet end et afsnit i denne lange serie af angreb mod islam. Som der stod i en leder i Ekstra Bladet: "Man vil hellere anklages for spritkørsel, pædofile tendenser eller rygerlunger, end man vil have hæftet prædikatet muslim på sig."

