Kærkommen krigserklæring



Kinas kommunistparti har erkendt, at landets buldrende vækst har så alvorlige konsekvenser for miljøet, at indsatsen mod forurening må have højeste prioritet.»Vi erklærer krig mod forureningen, og vi vil bekæmpe den med samme beslutsomhed, som vi bekæmpede fattigdom,« bedyrede Kinas premierminister, Li Keqiang, i går ved åbningen af kommunistpartiets årlige kongres.Nu skal man næppe tro, at Kinas lederskab med et trylleslag er blevet grønne pionerer. Som det fremgår af dagens artikel om lukningerne af stålværkerne i millionbyen Tangshan, kan der være andre motiver til at vise handlekraft end miljøbevidsthed. Dels er Kinas stålindustri plaget af overproduktion, dels ser kommunistpartiet med bekymring på de stadig mere udtalte folkelige protester mod forureningen.Ikke desto mindre bør den skærpede miljøbevidsthed i verdens næststørste økonomi give grund til optimisme. Hvis Kina sætter ind mod forurening med samme viljestyrke og pondus, som landet har løftet milliarder af mennesker ud af fattigdom, er det en fantastisk nyhed, ikke blot for kineserne, men for verden som helhed.Taget i betragtning hvor bagstræberisk både USA og Europa er i forhold til at gøre en reel indsats for at bremse den globale opvarmning, kan kinesisk beslutsomhed på miljø- og klimaområdet gøre en afgørende forskel. En af de væsentligste årsager til, at det i 2012 for første gang lykkedes at dæmpe vækstraten for den globale CO2-udledning, var netop Kinas voldsomme udbygning af vandkraftværker.Hensynet til konkurrenceevnen bruges ofte som argument imod at forfølge ambitiøse mål på klima- og miljøområdet, herhjemme senest af de økonomiske vismænd i Det Miljøøkonomiske Råd. Man må håbe, at Kinas krigserklæring kan gøre indsatsen mod forurening og CO2-udledning til et nyt globalt konkurrenceparameter – og om ikke andet rydde en dårlig undskyldning for ikke at handle af vejen.
