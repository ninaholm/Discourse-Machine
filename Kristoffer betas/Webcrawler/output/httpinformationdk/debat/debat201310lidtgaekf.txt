Der er meget lidt gæk i Folketinget
Folketingets nye debatform ’spørgetime til statsministeren’ udstiller – desværre – politikernes manglende lyst og evner til at debattere substans. Men hvorfor har de egentlig ikke det? Måske fordi der er flere stemmer i at tie


Folketingets formand, Mogens Lykketoft, efterlyste lidt mere »gæk« fra sine kolleger, da den første omgang af tingets nye debatform – ’spørgetime til statsministeren’ – forleden var overstået.»Formanden vil ikke gribe ind, hvis nogen fremover skulle finde på at slippe gækken endnu mere løs,« sagde Lykketoft, da han fra formandsstolen rundede spørgetimen af. Her havde Helle Thorning-Schmidt (S) været i krydsild med lederne af oppositionspartierne. Eller det var i hvert fald, hvad Folketingets Præsidium håbede, at statsministeren ville komme, da man vedtog den nye debatform.I flere år har Folketingets Præsidium ønsket at skabe en mere levende debatform i folketingssalen. Derfor tøver man ikke med at indrømme, at man har set mod det britiske underhus, hvorPrime Minister’s Question Timehar været et forbillede. Men de danske politikere er ikke som de britiske – langtfra.Hvor premierminister David Cameron og oppositionsleder Ed Miliband kan have debatter, der selv for turister kan være interessante at overvære, er det tvivlsomt, om en eneste almindelig dansker holdt sig vågen til Thornings krydsild. Og det var sådan set ikke, fordi Helle Thorning-Schmidt gjorde det dårligt. Næ, hun var faktisk den mest opløftende partileder at følge under spørgetimen. Hun virkede nemlig forberedt til fingerspidserne og parerede ethvert anstrøg til angreb og demonstrerede sine gode ’kampagneevner’ ved offensivt at afkræve oppositionslederne gode argumenter for deres synspunkter. Det var nemlig hendes ’udfordrere’ og debatformen, som skuffede.»Jeg er ikke sikker på, at nogen blev klogere af denne her debat. Det blev ren polemik. Det var for meget ligesom åbningsdebatten. Jeg havde ønsket, at nogle aktuelle, brændende problemer var blevet sat på spidsen, så man kunne se, hvad forskellen er på partierne,« sagde Folketingets længstsiddende medlem, Bertel Haarder (V), efter debatten til Berlingske.Og han har ret. Det krævede ikke megen indsigt i dansk politik at gætte, hvilke emner oppositionslederne valgte at tale om. Lars Løkke Rasmussen (V) talte om, at det skal kunne betale sig at gå på arbejde. Kristian Thulesen Dahl (DF) talte om velfærdsturisme. Johanne Schmidt-Nielsen (EL) om de ældre, Anders Samuelsen (LA) om skatten og Lars Barfoed (K) om affaldssortering. Emner, hvor vi allerede kender partiernes positioner. Vi fik altså mere af det samme, velkendte indhold. Partilederne virkede nærmest bange for at komme ud i nogle uforberedte emner, og så var det sikrere at holde sig til de vante.Formen kunne så have givet lidt dynamik til debatten. Men ak nej. Mens det britiske forbillede er præget af velvalgtepunchlines, skarpe ordudvekslinger, og politikere, som er parat til at sætte følelser i spil, blev den danske pendant i stedet et studie i, hvordan oppositionens partiledere begik kollektivt selvmord i en af de syv journalistiske dødssynder: Ikke at stille et spørgsmål, men blot konstatere en masse.Stillede partilederne endelig et regulært spørgsmål til statsministeren, var der lagt så mange præmisser ind, at statsministeren nemt og elegant undveg med en afvisning af præmissen.Spillereglerne i spørgetimen til statsministeren er ellers meget enkle: Statsministeren kan vælge at indlede spørgetimen med en redegørelse på højst fem minutter. Herefter får lederen af det største parti uden for regeringen ordet i to minutter til sit første spørgsmål. Og så skiftes statsministeren og partilederen ellers til at svare i kortere og kortere tid.I stedet for direkte at bruge minutterne i den nye debatform til at læse højt af partiprogrammet, bør oppositionens partileder øve sig i at afkræve statsministeren svar om regeringens politik. Det kræver lidt mere gejst, passion og spørgeteknisk snilde, som glimrede ved sit fravær i folketingssalen.Men måske er det frygten for at miste vælgere, der optager partilederne mest. Tilsyneladende er danskerne – i hvert fald ifølge meningsmålingerne – vilde med partier, der ikke mener så meget. Den nye debatform udstillede i hvert fald den manglende politiske idérigdom.&nbsp;Casper Dall er leder af Informations Christiansborg-redaktion.
