Racismen bryder frem i et kriseforslået Europa
Racismen er altid blandt os. Den lurer i sindets afkroge klar til at genvinde pusten, når vi fornemmer en trussel mod vores velfærd og arrogante behov for at føle os i live. Og frem for alt: Når vi tror os bedre end andre. Derfor har den gode kår i Europa lige nu


 
	Racisme er en del af menneskets natur. Det er vi nødt til at forstå. For først da kan vi bekæmpe den med love og hindre den i at brede sig. Men lovgivning er ikke nok. Vi må også deaktivere dens mekanismer og udstille selve absurditeten ved dens fundament. Og det må vi gøre igennem opdragelse og uddannelse og ved bestandigt at være på vagt.

	I disse uger debatteres det, om Frankrig er offer for en særligt ondartet racisme. Men grundlæggende er landet næppe mere racistisk end andre. Afvisningen af ​​det fremmede; af det, som er anderledes og kan anses for at være en trussel mod vores sikkerhed, er en universel refleks, der ikke efterlader noget samfund urørt.

	Racisme kan i nogle tilfælde rette sig mod en bestemt minoritetsgruppe, men det betyder ikke, at andre ikke også kan komme til at stå for skud. Der findes ingen diskrimination i udøvelsen af ​​had. Det er et vilkår, alle risikerer at måtte tåle.

	Ingen koffeinfri racisme

	I Europa i dag er vi vidne til hændelser, der er alvorlige, fordi vi ved, at den racisme, som begynder med ord, kan kulminere i krematorier. At Frankrigs sorte franske justitsminister Christiane Taubira fra Fransk Guyana nu tre gange er blevet kaldt »en abe« – først under en demonstration mod homoseksuelle ægteskaber, siden af en Front National-politiker og senest på forsiden af den højreekstreme avis, Minute, er kun begyndelsen. Reagerer man ikke på racistiske fornærmelser, er der ikke langt til fysisk afstraffelse eller tortur. Det oplevede Frankrig i sagen om det grufulde antisemitiske mord på unge Ilan Halimi i 2006.

	Det er klogt at huske på, at racisme ikke findes i en harmløs eller koffeinfri udgave. I Italien blev den ligeledes sorte integrationsminister Cecile Kyenge af højtstående medlemmer af partiet Liga Nord sammenlignet med en »orangutang«. Også sorte fodboldspillere bliver ofte ofre for indgroede racisters overfusninger. Og når en regeringsleder som i sin tid Berlusconi spiller på billige grin ved at kommentere »Obamas solbrændthed«, tilskynder han reelt dem, der ellers ikke ville vove at udtale sig på denne måde, til at give sig selv frie tøjler.

	Det forhold, at Europa er ved at miste sin engang så fremtrædende plads i verden, økonomisk såvel som kulturelt, forstærker en bitterhed, der har let ved at udvikle sig til foragt for alt, hvad der er anderledes. Spanien har endnu ikke ryddet op i sit historisk betændte forhold til islam. Her kaldes indvandrere fra Nordafrika for mauros, maurere, et nedsættende udtryk, der bringer Inkvisitionens triste epoke i erindring.

	Den økonomiske krise har kun forværret spændingerne. Især trængte folk er altid mistænksomme over for dem, der er fattigere eller mere fremmedartede end de selv. Dette gør racisme til en holdning, der er bekvem at indtage, når livets strabadser melder sig. At udpege syndebukke bliver en yndet sport. Før var det jøder, i dag er det muslimer og romaer.

	Racisme er mental dovenskab

	Vel har racisme altid eksisteret, men i dag er det bekymrende at iagttage, hvorledes politikere i stigende grad lefler for racistiske følelser for at tjene deres egne magtinteresser. Vi ser det i islamofobiske udtalelser og i den romafjendtlige diskurs. Det er altid lettere at sprede had mod udlændinge end respekt for forskelle.

	Vi mennesker har en tendens til at falde tilbage på vores naturlige instinkter især i situationer, hvor evnen til at tænke klart er blevet undermineret. Racisme er mental dovenskab og afvisning af at tænke. Den lever og næres af fortærskede forestillinger.

	I dag vil man fortælle os, at det sandelig ikke er alle medlemmer af Front National, som er racister. Det er muligt, men racister er helt sikkert velkomne i partiet, så længe de bare er diskrete om disse anskuelser. For diskretion skal der til for at give partiet en ny respektabel facade.

	Bagatelliserer racehad

	Partiets bestræbelser på at ryste prædikatet ’højreradikal’ af sig er interessante. Men i en vis forstand bliver det ekstremistiske aspekt erstattet af noget dybere og farligere: bagatellisering af fordomme og fremmedhad. Skal partiets racistiske anskuelser bekæmpes, burde der være systematisk respons, hver eneste gang en af lederne udbasunerer falske sandheder.

	Ud over den årvågne fordømmelse, som i den grad er blevet en mangelvare i de konkurrerende politiske partier, er der også behov for en mere dybdegående uddannelse i skolevæsnet. Børn skal, mens deres ånd endnu kan nås, undervises i, hvad racisme bygger på. De må lære om racismens historie, om dens skadevirkninger, om dens umenneskelighed. Vi må slå fast igen og igen, at frygt og uvidenhed er de to kilder, der nærer racismen.

	Vi må insistere på, at dens mekanismer kan deaktiveres med viden og intelligens gennem debat og ved at nedbryde tabuer. Der er behov for at tage fat på alle facetter og for ikke at vende det blinde øje til udskejelserne fra dem, der reagerer på stigmatisering ved selv at blive racister.

	At fastslå og bevise, at racer ikke eksisterer uafhængigt af vore egne projektioner, vil ikke i sig selv kunne fjerne racisme, selvsagt ikke. Men i det mindste er det en sandhed, der vil kunne ryste nogle visheder.

	Når politiske og sociale irritationsmomenter topper, synes racistiske tendenser at vinde mest frem. Reelt er den dog altid blandt os. Den lurer i sindets afkroge klar til at genvinde pusten, når vi fornemmer en trussel mod vores velfærd og arrogante behov for at føle os i live. Og frem for alt: Når vi betragter os som værende bedre end andre.

Tahar Ben-Jalloun er fransk-marokkansk forfatter. Blandt hans udgivelser er bogen ’Sig mig far, hvad er racisme’

© Literary Agency Wandel Cruse og Information

Oversat af Niels Ivar Larsen

