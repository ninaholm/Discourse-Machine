Overforpligtet



 ALLESTEDSNÆRVÆRENDE. Det er USA's selvvalgte globale rolle. I går meddelte telegrambureauer, at to amerikanske flådefartøjer i dag vil lægge til i den russisk-besatte georgiske havneby Poti. Angiveligt for at levere nødhjælp til Georgien. Mon ikke også kanonbådsdiplomati indgår?
Som om USA ikke havde rigeligt at se til. Det udkæmper landkrige i Irak og Afghanistan. Udfaldet i Irak er endnu uklart, men i Afghanistan må USA og NATO drastisk øge mandskabsindsatsen. Ellers trækker Taleban og al-Qaeda det længste strå, fastslår militærkyndige. USA søger at kyse Iran fra atomvåben og har til det formål en større flådestyrke omkring Hormuz-strædet. USA søger at polstre Israel mod en stadigt ugunstigere strategisk situation i Mellemøsten. Samtidig skal USA holde sine arabiske klienter som Jordan, Egypten, Saudi-Arabien og Emiraterne trygge. Og Pakistan på plads. Nordkorea kræver også amerikansk årvågenhed og militært nærvær. For slet ikke at tale om, hvad der skal til for at forhindre Kina i at få eventyrlyster over for Taiwan. Og så er der behovet for at afstive de nye østmedlemmer af NATO og få opstillet raketskjold mod allehånde trusler. Plus en 'krig mod narkotika' i Latinamerika.
Den amerikanske statsgæld er for tiden ved at passere 10.000.000.000.000 dollar.
'KEJSERLIG overforpligtelse' er, hvad alle imperier før eller siden dør af. Det påpeger historikeren Paul Kennedy i sin bog Stormagters opstigen og fald. En stormagt skal kunne finansiere sine ambitioner. Ellers er den ikke længere en stormagt. Romerriget holdt i 500 år. Det britiske imperium blomstrede efter 1780'ernes industrielle revolution, men fik et knæk af udgifterne til Første Verdenskrig og visnede af Den Andens. Nazisternes '1.000-års-rige' blev til 12, da de også ville fortære Sovjetunionen og USA. Derpå var det Sovjetunionen, der stod for fald. Sovjet kunne ikke forsørge sine udenrigsklienter og holde sin egen befolkning på et tåleligt velfærdsniveau og samtidig følge med USA op i svimlende højder af rustningsspiral. Og nu USA? Med i dysterheden er, at Kina i stor stil opkøber amerikansk statsgæld. Det er med til at stimulere amerikansk forbrug - også af kinesiske produkter. Men det rummer tilmed pressionsmuligheder. Et angiveligt kommunistisk land opkøber det største kapitalistiske. Milde Marx!
Den ny amerikanske præsident får hårde valg at træffe. Republikanernes McCain har på forhånd afskåret sig fra skatteforhøjelser. Så han må uanset sin krigeriske retorik skære ned på militærforpligtelserne - eller pantsætte fædrelandet til fjenden.
Demokraternes Obama har bebudet at ville fjerne Bush-regeringens skattelettelser for de rigeste. Bemærkelsesværdigt er det, at Bill Clinton i sine otte præsidentår holdt sig stort set krigsfri og fik tilbagebetalt den enorme statsgæld, som han arvede fra republikanerne Reagan og Bush senior. Tilbagebetalingen betød, at Clinton ikke havde midler til store sociale fremstød. Vil Obama vise tilsvarende selvbeherskelse? Imperiet skal under alle omstændigheder konsolideres. Ellers ...

