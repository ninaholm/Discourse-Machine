Kan vi ikke diskutere, om akademikermænd må lægge terrasse?
Vi har ikke brugt alle de gode skattekroner på at uddanne dig til cand.scient.pol, for at du kan stå i Silvan og fedte med træskæreren


 »Det er heldigt, du er bedre til dansk end til håndgerning,« sagde Bente, min folkeskoletids dansk- og håndarbejdslærer til mig en formiddag, da jeg for femte gang bad om opsprætteren. Det havde hun ret i, men det var alligevel hårdt at erkende, for jeg kunne egentlig godt lide timerne i Gug Skoles håndarbejdslokale.
Heldigvis stod samfundet klar til at klappe af mig og mine analytiske tilbøjeligheder og kigge hånligt tilbage på dem, der var bedre til håndarbejde, sløjd eller hjemkundskab. Hele mit voksenliv har jeg levet af mit hoved og været vidne til en stadig mere fintmasket devaluering af de værdier, jeg efterlod ved symaskinen. Lige indtil for et par år siden, hvor den uddannelsespolitiske vind vendte, og man begyndte at tale om, hvorfor de unge mon var holdt op med at søge ind på erhvervsuddannelserne.
Måske er der simpelthen oprejsning i vente til dem, der var bedre til håndgerning end dansk. Unge kvinder vil i hvert fald strikke, skrev avisen forleden, og det er åbenbart suspekt.
