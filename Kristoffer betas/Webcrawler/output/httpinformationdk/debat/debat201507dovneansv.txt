De dovne og de ansvarlige
Vi kan bare ikke blive ved med at hælde milliarder ned i det store græske hul! Se, det er en historie, vi kan forstå. I breaking-news-kulturen er der ikke plads til hverken nuancer, eftertænksomhed eller et større perspektiv


 I skrækblandet forargelse har vi ordentlige mennesker i denne del af Europa uden større nuancer kunnet konstatere, at den syge mand på spidsen af Balkan kaldet Grækenland i årevis har svindlet og bedraget for milliarder af vores penge!
»Kriminel adfærd,« som finansminister Claus Hjort Frederiksen så enkelt kaldte det på TV 2 NEWS mandag eftermiddag.
Mediedækningen af den store krise har kun glimtvis indeholdt andre vinkler end den på bjerget gældende: Nu må de korrupte og dovne grækere endnu mere til sparekniven; problemet ligger helt og holdent i Athen og omegn. Det der lusede land burde måske aldrig nogensinde have været medlem af den eksklusive finansklub, som Eurozonen udgør.
At mange af de græske handlinger ikke forekommer specielt fremkommelige eller fornuftige, er en anden sag. Nu synes der at være en slags aftale, der er stik imod folkeafstemningsresultatet i Grækenland, men det er jo blot endnu et eksempel på, at det malede billede er korrekt.
Professor emeritus Christen Sørensen inviteres dog en gang imellem for at få ’den anden vinkel’. Han mener, at det græske problem er langt mere kompliceret, og at EU og den internationale bankverden mere end fallitboet Grækenland bærer hovedansvaret for krisen. Men hverken han eller Enhedslistens folk kan ændre den massive diskurs, som medierne har skabt. (For ikkeakademikerne er en diskurs ifølge den danske ordbog en »sammenhæng af udsagn, ideer, definitioner el.lign. som udgør kernen i f.eks. en samtale eller et ræsonnement«.)
Diskursen er meget enkel: Angela Merkel er vores allesammens ’Mutti’, som forsøger at holde orden i den sunde husholdningsøkonomi ved at docere, at man ikke bør bruge flere penge, end man tjener. At det så faktisk er den internationale finansverden, der år efter år ukritisk har lånt milliarder ud, og at en pæn del af de nye lån skal bruges til at vedligeholde de gamle, er ikke så vigtigt. Vi kan bare ikke blive ved med at hælde milliarder ned i det store græske hul! Det er jo en historie, vi kan forstå.
Og hovedpersonerne Ole Ryborg, Lotte Mejlhede, Ulla Terkelsen og Svenning Dalgaard holder sig til diskursen – og understøttes af stribevis af bankøkonomer. Danske landmænd fik for nylig eftergivet en milliardgæld, som ligesom den græske delvist skyldtes den globale og lokale finansverdens uansvarlighed. Men landmændene var jo hverken let svindelagtige eller korrupte eller græske.
Tallene er så store, at vi ikke fatter dem. Vi kan måske lige ane, at nye kampfly for 30 milliarder kroner er lige i overkanten af det forståelige. Men omkring 300 milliarder euro eller 2,5 billioner kroner er ufordøjelige tal. Det kunne være interessant med en sammenligning, som gør de græske summer til rene husholdningspenge: I ti år – fra 2003 til 2013 – brugte USA næsten fire gange så meget på at slå en nation ihjel, end EU i en tilsvarende årrække har brugt på at holde en nation i live. Ødelæggelsen af Irak, de afledte kaotiske forhold i Mellemøsten og plejen af veteranerne kostede nemlig de amerikanske skatteydere omkring to billioner dollar eller godt 12.000 milliarder kroner, fremgår det af studiet ’Cost of War Project’ fra the Watson Institute for International Studies på Brown-universitetet. Dertil kommer så småpengene på nogle få milliarder, som USA’s trofaste allierede i Europa brugte på Irak-krigen. Men milliarderne har ikke tvunget hverken den amerikanske eller den europæiske økonomi i knæ, og det vil den planlagte nye hjælpepakke til Grækenland heller ikke.
Medierne har – minut for minut – fulgt det græsk-europæiske drama. Selvfølgelig. I breaking-news-kulturen er der ikke plads til hverken nuancer, eftertænksomhed eller et større perspektiv. På de sociale medier bliver billedet endnu mere fragmenteret. Nok lyder teksten på et reklamespot, at »den bedste frakke, man kan tage på, før man går ud ad døren om morgenen, er TV 2 NEWS«, men det er i udpræget grad en løs påstand, selv om der er lysglimt som den tidligere USA-korrespondent Allan Silberbrandt, der ofte giver små ridser i den massive diskurs ved at stille de uortodokse og nødvendige spørgsmål.
Lasse Jensen er mediejournalist. Klummen er udtryk for skribentens egen holdning

