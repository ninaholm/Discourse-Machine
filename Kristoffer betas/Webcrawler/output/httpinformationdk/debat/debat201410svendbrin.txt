Svend Brinkmann: Jeg hader ikke mindfulness
Jacob Piet og Lone Fjorback kritiserer i indlægget »Mindfulness er langtfra navlepilleri« i Information den 16. oktober min bog Stå fast – et opgør med tidens udviklingstvang. Men deres kritik hviler på en misforståelse og er en kritik af en bog, de ikke har læst


 I forrige uge havde de en tilsvarende kritik i Politiken, som beroede på samme misforståelse, hvilket jeg også gjorde dem opmærksom på. Derfor undrer det mig meget, at de nu gentager fejlen mod bedre vidende. For at sige det kort: Jeg kritiserer ikke mindfulness som sådan i min bog. Og det Jacob Piet og Lone Fjorback citerer mig for – »Det hjælper os bare ikke en døjt« – har jeg ikke sagt. Den sætning er fra artiklen »Hold op med at mærke efter i dig selv« bragt Information den 22. september. Sætningen er journalistens ord, og det fremgår tydeligt af artiklen, at det ikke er et citat. Jeg tror ikke, at Jacob Piet og Lone Fjorback har kunnet finde steder i bogen eller i artiklen, hvor jeg udtaler mig kritisk om mindfulness.
Det er tydeligt, at Piet og Fjorback ikke har læst bogen, hvilket undrer mig meget, da den er genstand for deres kronik. Min bog er en kulturkritik af tidens udviklingstvang og tendens til at søge individuelle løsninger på problemer, der hidrører fra vores livsbetingelser, som vi i stedet burde ændre på.
Individualiseret problem
Jeg har selvfølgelig ikke noget imod, at Jonas Piet og Lone Fjorback med dokumenteret effekt kan behandle deres patienter med mindfulness. Ordet optræder i alt kun syv gange i min bog, og alle gange som en del af en opremsning af forskellige psykologiske teknikker. Jeg ved ikke, hvor det kommer fra, at jeg skulle være fjendtligt indstillet over for mindfulness – det er jeg slet ikke. Selvom jeg godt nok mener, at det er problematisk, når det bliver opfattet som et universalmiddel. Eksempelvis når man tror, at strukturelle problemer i organisationer eller skoler kan løses med meditation. Dette er efter min mening et udtryk for en problematisk tendens, hvor man individualiserer sociale problemer.
Som nævnt har jeg ikke selv udviklet en kritisk analyse af mindfulness, men interesserede kan konsultere den norske psykolog Ole Jacob Madsen og læse hans bog ’Det er innover vi må gå’, som argumenterer for, at mindfulness risikerer at blive en effektiv tilpasningsideologi til problematiske ydre omstændigheder.
Svend Brinkmann, professor i psykologi ved Aalborg Universitet

