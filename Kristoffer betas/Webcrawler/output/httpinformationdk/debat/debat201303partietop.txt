Partiet, der opgav sig selv
Fire tidligere SF’ere er nu Socialdemokrater. Men de har blot forladt en synkende skude til fordel for en anden. For det er efterhånden mange år siden, at Socialdemokraterne havde et projekt, der gik videre end at komme til magten. Partiet har forladt sine rødder og er nu identitetsløst
Socialdemokraterne er i åndeligt forfald. Det socialdemokratiske principprogrammet er i uforeneligt med, hvordan partiet i dag fører politik.


 Anders Fogh Rasmussen var den sidste politiker, der turde omtale samfundet i filosofiske termer. Han gjorde op med idéen om moralske eksperter, lagde klassesamfundet i graven og gjorde personlig frihed til samfundets højeste mål.
Meget kan man mene om dette liberalistiske program, men det er i det mindste til at tage og føle på. For hvor er det socialdemokratiske svar? Svaret var, som læseren utvivlsomt vil huske, mere performance end svar – der blev revet sider ud af en bog, og det var det.
Min påstand er, at Socialdemokraterne ikke er kommet videre. Alene navneforandringen er symptomatisk for et parti i åndeligt forfald. Fra at være den internationale arbejderbevægelses politiske organ, ideologisk forankret i den egalitaristiske tradition, blev de til Socialdemokraterne, et sammenrend af personer med lignende ’meninger’, og – frem for alt – en fælles ambition om at generobre magten.
Det kuriøse principprogram
De historisk dårlige meningsmålinger har understreget dette på ny. Det har ansporet en intern kritik, senest med tidligere DSU-formand Peter Hummelgaard Thomsens opråb til sine kolleger i Politiken (16.3.), hvor han argumenterer for, at den teknokratiske tendens har taget overhånd. Nødvendighedens politik har tilsidesat socialdemokratiske principper, og det er Thomsen utilfreds med.
Socialdemokraterne er da også – principielt i hvert fald – imod denne tendens. Som der står i deres principprogram fra 2011, er det »ikke nok, at partierne siger, hvad de står for. For Socialdemokraterne er det afgørende, at man kan genfinde partiets værdier i dets konkrete handlinger (s. 5).«
At læse Socialdemokraternes principprogram er en oplevelse alle bør unde sig selv. Det er velformuleret, gennemargumenteret – og fuldkommen uforeneligt med enhver udtalelse og ethvert lovforslag, som ledende socialdemokrater fremkommer med.
Ifølge programmet hviler ideologien på tre principper: frihed, lighed og solidaritet. Deres indbyrdes relation er ganske enkel. Det hedder sig, at »lighed er forudsætningen for frihed (s. 6)«, og at solidariteten er den praktisk-politiske forudsætning for lighed og frihed (s. 7).
Det reelt frie valg
Frihed uden muligheder er ikke meget værd. Når det hævdes, at lighed er forudsætningen for frihed, sigtes der ikke nødvendigvis til økonomisk lighed, men til lige muligheder for den enkelte.
Der tales ofte om negativ og positiv frihed. Negativ frihed er fraværet af begrænsninger, som vi kender det fra den liberale tradition. Når Liberal Alliance tordner mod rygeforbud, fedtskatter, og deslige, er det således funderet i det negative frihedsbegreb: Det er ikke statens opgave at begrænse vores udfoldelsesmuligheder.
Men mit frie valg er betinget af det fællesskab, jeg er en del af. For kan det virkelig være et tilfælde, at mere end halvdelen af den lavtuddannede del af befolkningen i aldersgruppen 25-44 år ’vælger’ at ryge fast, hvorimod mindre end en femtedel af de højtuddannede i samme aldersgruppe træffer dette ’valg’? Tallene er fra 2000, men tendensen er stadig den samme.
Derfor taler programmet gentagende om det »reelt« frie valg; at fællesskabet bør give den enkelte forudsætningerne for at kunne træffe frie valg: »Fællesskabet er ikke frihedens modsætning, men dens forudsætning.« Det er altså ikke nok med den negative frihed fra ydre begrænsninger. Den socialdemokratiske politiske ambition bør være at sikre den enkeltes positive frihed til at forfølge sine drømme.
Så vidt de to første principper. Med argumentet for positiv frihed (lige muligheder), placerer Socialdemokraterne sig klart på venstrefløjen i stærk kontrast til nutidens borgerlige individualisme.
Hvad med individet?
Men der er et ømt punkt her. Det er meget svært at balancere fællesskab og individ, særligt fordi vores begreber om begge hele tiden forandrer sig. Det indrømmes også, men det forbliver ved indrømmelsen: »Øget individualisme behøver ikke at være i modstrid med fællesskabet, men det stiller nye krav til fællesskabet og dets indretning (s. 4).«
Den enkelte skal have flere »valgmuligheder« og en højere grad af »medindflydelse«, men hvad vil det sige? Det virker måske betonagtigt at modsætte sig privatisering og udlicitering. Er det ikke bedre med konkurrence, så folk har mulighed for at vælge den løsning, der passer dem bedst? Det socialdemokratiske svar burde være et rungende ’Nej!’, men er det alt for sjældent.
Principprogrammet er utvetydigt på dette punkt, men politikerne er det ikke: Målet er individet i fællesskabet, aldrig over fællesskabet. Det kan ikke være anderledes, og man behøver blot ét ord for at bevise det, forudsat at man har accepteret idéen om positiv frihed. Ordet er ’solidaritet’, og det er Socialdemokraternes tredje bærende princip.
Gummiprincipper
Ja, den solidaritet. For Socialdemokraterne er solidaritet »vilje til sammenhold og udtryk for ansvarsfølelse over for andre«. Hvis ikke det blot skal forblive ved de forblommede ord om lige muligheder for alle, må der finde en økonomisk omfordeling sted, der kommer de svage til gode.
Beskatning finansierer denne omfordeling af goderne. Men her har vi det ømme punkt igen. Problemet med argumentet for fællesskabets primat gentager sig nemlig, når det kommer til det praktiske spørgsmål om skat, om solidaritet. Er det ikke bedre, hvis vi letter skattetrykket lidt, så folk føler, at det kan ’betale sig at arbejde’? Og hvad med selskabsskatten? Igen bør det socialdemokratiske svar være et klart ’nej!’, gerne med lidt bas i stemmen.
Der kan dog gives lidt elastik på dette område. Selskabsskatten kan således sænkes, hvis det antages, at denne sænkning i fremtiden vil indbringe mere til statskassen. Man har lov at håbe, at Socialdemokraternes kinddans med storkapitalen retfærdiggøres ud fra dette gummiprincip. Man kan håbe, at de måske følger filosoffen John Rawls’ berømte differensprincip, der hævder, at socioøkonomisk ulighed kun kan retfærdiggøres, hvis den stiller de dårligst stillede bedst muligt. Men når finansminister Bjarne Cory-don siger, at Socialdemokraterne ikke er et venstrefløjsparti, og at det jo ikke er tid til klassekamp, så har man også lov at tvivle.
Velbegrundet elendighed
Har han ret? Ikke hvis Socialdemokraterne mener det, de skriver om deres ideologiske standpunkter. Så står det simpelthen ikke til diskussion, at Socialdemokraterne tilhører venstrefløjen, og det er tid til klassekamp.
Det er altid tid til klassekamp. For hvad i alverden ville være argumentet mod solidaritet? Medmindre vi befinder os i en virkelighed uden socioøkonomiske spændinger, er det tid til klassekamp.
Ligeledes er socialdemokratisme principielt en venstrefløjsposition, ikke tilfældigvis til venstre for midten, eller – som Bjarne Corydon forestiller sig – tilfældigvis på midten af dansk politik. Hvis Enhedslisten fik større vælgertilslutning, ville Socialdemokraterne stadig befinde sig til venstre for midten, hvor social-liberalismen balancerer lighed og frihed, og til højre for sine egalitaristiske søskendepartier, fordi Socialdemokraterne forfægter mulighedsegalitarisme snarere end økonomisk lighedsmageri.
Konklusionen er klar. Hvis man flygter fra sin ideologi og sine principper, ender man i denne elendighed – med den laveste vælgertilslutning i mands minde, uden nogen idé om hvorfor.
Så gør det ingen forskel, at tre fremtrædende SF’ere skifter til partiet, for at komme ind i ’motoren’ i centrum-venstre, som de udtrykte det. Det ømme punkt forsvinder ikke af den grund. Tværtimod, som de tre nyindmeldte socialdemokrater med reference til vores krisetider selv kan konstatere (Politiken 20.3): »De omstændigheder (krisen, arbejdsløsheden, begrænsede offentlige budgetter og en løbsk finanssektor, red.) og den stadig mere globaliserede markedsøkonomi ændrer på vilkårene for at føre politik i et land.« Det er vel kun et spørgsmål om tid, før også de indser, hvad ’ændrede vilkår’ kan gøre ved ens principper.
 
Claes Holmberg er cand.mag. i filosofi

