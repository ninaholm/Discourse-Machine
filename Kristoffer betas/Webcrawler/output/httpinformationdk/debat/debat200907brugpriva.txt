Brug det private alternativ

Det gælder om at stå klar med et velfungerende offentlig-privat samspil, der effektivt kan lette overgangen fra studium til arbejdsliv, mener Dansk Erhverv.


 I en tid, hvor erhvervslivet tilpasser sig de nye økonomiske realiteter, bliver køen af arbejdsløse nyuddannede akademikere længere. På blot et år er dimittendledigheden steget med mere end 60 procent.
Det er baggrunden for, at videnskabsminister Helge Sander har givet landets otte universiteter en økonomisk gulerod på 10 mio. kr. i form af en pulje, som skal finansiere nye forslag til, hvordan de unge kommer hurtigere i arbejde. Pengene skal overvejende gå til karrierecentre, der kan hjælpe de nye akademikere i job.
Ikke flere dybe tallerkener
Dansk Erhverv bifalder initiativet, da det er tid til at se på, hvordan universiteternes vejlednings- og udslusningsforløb kan professionaliseres yderligere. Man skal gøre det, man er bedst til, og det gælder også universiteterne.
Universiteternes kerneopgave består i at forske, uddanne og dele viden med omverdenen. Universiteterne bør ikke udvikle sig til et akademisk svar på den kommunale jobformidling. Derfor ser vi ingen grund til, at universiteterne skal genopfinde den dybe tallerken, når der er et velfungerende privat alternativ lige ved hånden i form af vikar- og rekrutteringsbureauer samt jobrådgivere, der besidder en mangeårig ekspertise med at få højtuddannede i job.
Vi opfordrer således Videnskabsministeriet til at understøtte en langt tættere kontakt mellem universiteter og private virksomheder, som det kendes fra det kommunale beskæftigelsessystem, hvor vikar- og rekrutteringsbureauer godkendes som 'anden aktør'.
Denne type offentlig-privat samarbejde på uddannelsesområdet om rekruttering af talenter er sund fornuft og god forretning, fordi det vil frigøre administrative ressourcer på universiteterne, som i stedet kan bruges på at styrke uddannelsernes kvalitet via mere og bedre undervisning og relevans via øget aftagerkontakt.
Tab ikke de unge på gulvet
Bekæmpelse af akademikerledighed er en alvor sag. Undersøgelser viser, at hver enkelt højtuddannet baner vejen for næsten en håndfuld nye arbejdspladser og skaber innovation og vækst.
Skulle det vise sig, at vi ikke har ramt bunden endnu, og at finanskrisen klemmer endnu mere luft ud af samfundsøkonomien og beskæftigelsen, gælder det om at stå klar med et velfungerende offentlig-privat samspil, der hurtigt og effektivt kan lette overgangen fra studium til arbejdsliv.
Rettidig omhu går aldrig af mode - heldigvis. Som vidensamfund kan vi ikke tåle at tabe en ny generation af videnmedarbejdere på gulvet - og slet ikke i en tid, hvor vores videnkonkurrenter i Asien og Europa trykker uddannelsesspeederen helt i bund. Lad os derfor se på mulighederne for øget offentlig-privat samspil om uddannelse og beskæftigelse med uhildede øjne.
Jannik Schack Linnemann er forskningspolitisk chef i Dansk Erhverv

