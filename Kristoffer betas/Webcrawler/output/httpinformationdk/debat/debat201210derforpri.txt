Derfor er der mange privatskoler i København
Når nogle københavnske folkeskoler får færre penge pr. elev end de frie grundskoler, er det, fordi kommunens skolepolitik økonomisk udsulter de skoler med flest middelklassebørn. Derved presses de børn over i privatskolen, som kommunen – med Anne Vang (S) i spidsen – så kan drive hetz imod


 Københavns børne- og ungdomsudvalg har med områdets borgmester, Anne Vang (S), i spidsen indledt en debat om de frie grundskolers berettigelse, bl.a. her i Information.
Udvalget har fremført anklager om, at de frie skoler får ’overbetaling’, og at de ikke optager nok ressourcesvage elever. Med de argumenter forsøger kommunen at få Folketinget til at kvæste de frie grundskoler ved at kræve tilskuddet til skolerne skåret ned. Men Københavns Kommune og borgmester Anne Vangs argumentation er både misvisende og et udtryk for en mere almen tendens i tiden til at opfatte folkelige fællesskaber – skabt af folk og ikke af det offentlige – som fjendtlige angreb på velfærdsstaten. En forfejlet politik da de løsninger, der opstår i civilsamfundet og i markedet, oftest både er bedre og billigere end de offentlige løsninger, folk i stigende grad fravælger, både når det gælder skoler, daginstitutioner, ældreservice etc.
Mangelfulde oplysninger
Kommunens udspil bygger på et notat, hvis hovedargument er, at to specielt udvalgte folkeskoler i København får tildelt omkring 10.000 kr. mindre pr. elev i 2012, end hvis de pågældende folkeskoler havde været finansieret som frie grundskoler. Og alene på de to skoler bygger kommunen sine argumenter uden samtidig at redegøre for økonomien på de mange øvrige skoler i København.
Det er ikke en fair sammenligning. Notatet redegør nemlig ikke for, hvad de øvrige skoler i kommunen får tildelt af midler, og giver således ikke et samlet billede af fordelingen mellem skolerne. En kendsgerning er dog, at Københavns Kommune bruger 7-8.000 kr. mere pr. elev på skolevæsnet end andre danske kommuner i almindelighed. Når der vel at mærke tages højde for forskelle i elevernes sociale baggrund, så tallene er sammenlignelige.
Skævvreden skolepolitik
Der er altså enormt mange penge til rådighed på de københavnske folkeskoler. Derimod bruger de frie grundskoler omkring 11 procent mindre pr. elev, end hvad der gennemgående bruges i landets folkeskoler, selv når forældrenes egenbetaling medregnes.
De frie grundskoler har altså kun få penge til rådighed. Disse omstændigheder udelades ganske i kommunens argumentation for, hvorfor den vil have flere penge til dens skoler taget fra de frie grundskoler.
Når kommunen derfor på baggrund af to udvalgte skoleeksempler – en Østerbro-skole og en Strandvejs- skole – påstår, at folkeskolen generelt har færre penge end de frie grundskoler i København, er det misvisende, da det reelt blot viser, at kommunens samlede store beløb på skolevæsnet reelt bare må være fordelt på andre folkeskoler end lige netop de to. Altså er det kommunens egen skolepolitik, der er skævvridende. Og derfor er det ikke heller ikke et argument for, at der sker en ’overbetaling’ af de frie grundskoler. Når de københavnske folkeskoler får mere pr. elev end folkeskolerne i de øvrige kommuner, og når frie grundskoler får mindre end folkeskoler pr. elev – begge dele efter at der er taget hensyn til forskelle i elevmasse – så har København rigeligt med penge til at sørge for, at alle folkeskoler i København har flere penge til rådighed end privatskolerne. Det vælger Københavns skolepolitikere bare ikke at gøre.
Udsulter middelklassebørn
På trods af de mange penge de københavnske folkeskoler generelt får, er det derfor også bemærkelsesværdigt, at de ikke kan levere samme gode præstationer som de frie skoler.
Undervisningsministeriet har for 2010 og 2011 beregnet, hvor gode afgangsresultater skolernes elever opnår set i forhold til, hvad der kan forventes ud fra elevernes sociale baggrund. De københavnske folkeskoler leverer år efter år dårligere resultater end folkeskolerne i landets øvrige kommuner. Derimod leverer de københavnske frie grundskoler klart bedre resultater end folkeskolerne.
En forklaring på de dårlige resultater, er dog heller ikke, som Anne Vang påstår, at de frie grundskoler ikke påtager sig et socialt ansvar.
F.eks. viser den seneste rapport fra anvendt kommunalforskning, at der på landsplan ikke er den store forskel på elevmassen i folkeskolerne og i de frie grundskoler. Det er der dog samlet set i København, fordi deres skolepolitik udsulter de skoler med flest middelklassebørn, som presses over i privatskolerne. Men også i København findes flere frie grundskoler med en elevmasse præget af elever med svag social baggrund.
En del af disse frie grundskoler gør det fantastisk godt og løfter eleverne bedre end kommunens folkeskoler med en tilsvarende elevmasse. Selv uden at de som folkeskolen får ekstra penge ved en svag elevsammensætning.
I stedet for at drive hetz mod de frie grundskoler og alle andre folkelige initiativer, hvor borgere går sammen i fællesskaber uden om staten, burde kommunen tage ved lære af disse og gennem gode erfaringer forbedre de offentlige institutioner.
Henrik Christoffersen er forskningschef i Cepos

