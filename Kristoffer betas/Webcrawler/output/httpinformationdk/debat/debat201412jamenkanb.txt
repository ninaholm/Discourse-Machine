Jamen, kan Birch Sørensen nu også se det?
Den store omstilling – Den store omvendelse? – Fhv. overvismand og nyudnævnt formand for Klimarådet blander sig i Informations web-debat med opsigtsvækkende erklæring


 Julehumør? Først tager Folketingets formand, Socialdemokraternes tidligere formand og finans- og udenrigsminister Mogens Lykketoft tråden op på Informations webside og blander sig direkte. I netop læsernes diskussionstråd om hans krav til os i den vestlige rige verden om at ændre livsform, nedsætte vores materielle ressourceforbrug og ophøre med at videreføre den økonomiske vækst siden Anden Verdenskrig. Det blev af Frie Ord for en uge siden brugt til at slå den nyudnævnte formand for Klimarådet, økonomiprofessor, fhv. overvismand og formand for Produktivitetskommissionen Peter Birch Sørensen, i hovedet med.
Hvorefter Peter Birch Sørensen også tager tråden op og blander sig! Direkte i tråden selv. Ganske vist – som i også Lykketofts tilfælde – på opfordring af en af diskussionsdeltagerne, Niels-Simon Larsen. Men gør det julestuen trist?
Nej, slet ikke når betænkes, at Sørensens svar nærmest må opfattes som en imødekommelse af Lykketofts synspunkter. Hvilket Frie Ord sandt at sige ikke havde regnet med! Så her er uforkortet Peter Birch Sørensens bidrag til tråden om ham selv:
»Kære Niels-Simon Larsen.
Hermed en kort kommentar til Ejvind Larsens klumme:
Jeg tolker Lykketofts udtalelse i klummen sådan, at det afgørende for miljøbelastningen ikke er, hvor stort vort målte nationalprodukt er, men hvordan det er sammensat, dvs. hvad vi producerer, og hvordan vi gør det. Jeg er enig med Lykketoft i, at vort nuværende vækstmønster og vore nuværende produktionsmetoder ikke er bæredygtige – det illustreres jo til fulde af bl.a. klimaproblemet.
Men så længe Ejvind Larsen blot gentager sine konstante, men inoperationelle krav om, at vi skal ’standse væksten’ og ’sænke danskernes levestandard’, så tror jeg ærligt talt ikke, han får politikerne i tale. Udviklingen i Sydeuropa viser jo med sørgelig tydelighed de ubehagelige sociale og politiske konsekvenser af, at man blot ’standser væksten’ og ’sænker levestandarden’. Men hvis Ejvind Larsen i stedet bidrog mere konkret til diskussionen om, hvilke præcise virkemidler, vi kan tage i brug for at omstille vores økonomi til en miljømæssigt bæredygtig produktion på en måde, der går mindst muligt ud over konkurrenceevnen og beskæftigelsen, så ville politikerne måske lytte noget mere til ham.
Med venlig hilsen
Peter Birch Sørensen«.
På linje med Lykketoft
Ja, tak, jeg mangler konkurrenceevne. Sikkert også beskæftigelse, men kan nu glæde mig til, at Peter Birch Sørensen til gengæld får politikerne i tale. Og det med bud på, hvordan vi reelt bryder med vort nuværende vækstmønster og vore nuværende produktionsmetoder. Så vores økonomi i bund og grund omstilles til en miljømæssig bæredygtig produktion.
For alle sarkastiske bemærkninger ufortalt er jeg faktisk enig med en anden af debat-trådens bidragydere, Michael Kongstad Nielsen, når han konstaterer: »Hvis man skal være lidt imødekommende over for Birch Sørensens kommentarer, så er han vel egentlig på linje med Lykketoft. Dertil føjer han indirekte nogle synspunkter, det er værd at lægge mærke til, og som jeg fortolker således:
Vores hidtidige produktion og vækst er ikke bæredygtig.
Vi skal omstille vores økonomi til en miljømæssig bæredygtig produktion uden CO2.
Vi skal undgå sociale nedskæringer og øget ulighed i omstillingsprocessen (jf. Sydeuropa)
Der skal fortsat være arbejdspladser under og efter omstillingsprocessen.
Den økonomiske aktivitet skal fordeles på nye måder og satse på kvalitet frem for kvantitet.
Så har man sagt noget rigtigt uden at sige for meget. Ejvind Larsen og debattører kan sikkert sagtens bidrage konkret til diskussionen om, hvilke virkemidler vi konkret kan tage i brug for at omstille vores økonomi.«
Hjemmearbejde
Ja, det kan vi og har for så vidt allerede gjort i et langt større omfang, end Sørensen åbenbart har opdaget. Inden virkemidlerne gentages, udbygges og suppleres skal til en begyndelse dog blot nævnes nogle internationale økonomer, som The Guardian- (og Information-)klummisten George Monbiots forleden mobiliserede i sit angreb på DØV, Den Økonomiske Vækst eller på engelsk Den Umættelige Gud: »The Insatiable God – The blind pursuit of economic growth«. Hermed, kære Peter Birch Sørensen og klimaminister Rasmus Helveg Petersen, være anbefalet: Herman Daly, Tim Jackson, Peter Victor, Kate Raworth, Rob Dietz og Dan O’Neill – plus herhjemme fra i hvert fald Inge Røpke, Jørgen Stig Nørgård, Jørgen Ørstrøm Møller, Jesper Jespersen og Informations egen Jørgen Steen Nielsen.
For blot halvandet år siden lagde Peter Birch Sørensen som formand for Produktivitetskommissionen navn til denne erklæring: »Fordi ressourceforbruget er svært at måle korrekt, argumenterer kapitel 3 for, at timeproduktiviteten er mest hensigtsmæssig at bruge i analysen af branchernes produktivitet.« Nu taler samme Peter Birch Sørensen i sin tilslutning til Mogens Lykketoft om det stik modsatte: nødvendigheden af at måle og nedsætte det materielle ressourceforbrug. En stor omvendelse. Som der på vegne af den store omstilling kun er grund til at sige tak for.

