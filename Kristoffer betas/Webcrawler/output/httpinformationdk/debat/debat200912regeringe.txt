Regeringen bærer ansvaret for skandaløs behandling af ledige
Arbejdsløshedssystemet ligner et fredagstorskegilde hos skattevæsenet i gamle dage: 90 procent trusler og 10 procent service. Hvor er ministeren, som har været usynlig længe? Hun bør sørge for at få reformeret systemet i en fart
'Kære minister, kom nu i gang med at reformere arbejdsløshedssystemet, som i dag ligner et fredagstorskegilde hos skattevæsnet mange årtier tilbage i historien'.

Kære beskæftigelsesminister hvad-er-det-nu-du-hedder?Du og den regering, du repræsenterer, vil efter al sandsynlighed få et chok ved næste valg, fordi I behandler arbejdsløse langt under menneskelig værdighed. Denne del af befolkningen tæller snart tæt ved 200.000. Ingen af de mange arbejdsløse, jeg har kontakt med, kunne drømme om at støtte den nuværende regering. For de er dybt bitre over den behandling, de får, og der skal jo ikke mange stemmer til at miste de vigtigste mandater.Ydmygelse og nedværdigelse er hårde hestepiller at måtte sluge for den dårlige arbejdsløshedsunderstøttelse, velfærdssamfundet p.t. yder dem, der i deres aktive liv har spyttet milliarder i statskassen hvert år. Det værste er, at mange bliver skruet ned i jorden tæt på en depression og en opgivelse, der aldrig får dem ind på arbejdsmarkedet igen grundet en total mangel på styring af arbejdsløshedssystemet.Det gælder specielt de unge, hvor I er godt i gang med at tabe en vigtig generation på gulvet. Men det gælder også de ældre veluddannede og erfarne - det såkaldte grå guld - I gerne ser blive længere på arbejdsmarkedet for at afbøde den kommende skævdeling mellem aktive og pensionister til skade for velfærdsøkonomien.Her får du mine oplevelser, som ikke er særlig forskellige fra andre arbejdsløses, når det gælder hjælpen til at komme ind på arbejdsmarkedet igen.Politiske brølereRegeringen har i årevis udtrykt ønsket om flere arbejdspladser i Danmark. Hvorfor kvæstede I så fagpressen ved at fjerne portostøtten og samtidig give det statsejede postvæsen frit lejde til at forhøje distributionsudgifterne? Det har kostet tusindvis af arbejdspladser i mediebranchen, som procentuelt topper arbejdsløshedsskalaen i dag. Andre brancher kan givetvis melde om lignende fatale virkninger af politiske brølere. Men den største af alle er den nuværende totale mangel på styring af arbejdsløshedsproblemet.Jeg er en af dem, der belaster arbejdsløshedsstatistikken, fordi jeg som følge af krisen måtte lukke mit enmandsfirma i januar 2009 og gå på dagpenge for at stabilisere familieøkonomien. Den beslutning er barsk. Men at man efter at have betalt a-kassekontingent i årtier og over 15 millioner kroner til statskassen i løbet af karrieren skulle blive behandlet som en femterangs borger som dagpengemodtager af nød, rakte min vildeste fantasi ikke til.Ørefigner og nævestødFørste slag i ansigtet: Tre ugers karantæne uden dagpenge, fordi man havde været risikovillig nok til at være selvstændig. Havde man dog bare været en fyret lønmodtager, for så er der ingen karantæne. Næste ørefigen: Man tildeltes laveste dagpengesats, da man ikke kunne præstere to nettoresultater inden for de sidste fem år på sammenlagt godt 450.000 kroner. Man havde jo været dum nok til at forsøge at kæmpe sig gennem kriser og overleve.Tredje nævestød: En hårdt tiltrængt uges ferie for at få ladet batterierne op igen skulle ske uden dagpenge, da det forventedes, at man havde optjent feriepenge i rabundusfirmaet. Hvem gør det i et enmandsfirma? Inden man får set sig om, er man én måned bagud i forhold til den afskedigede lønmodtager. Det er da en startstøtte til de 'berømte' selvstændige, der vil noget.Man søger stillinger som en besat - og drukner i en enorm bunke irrelevante ansøgninger. 'Jamen, du er pligtig til at søge fire stillinger om ugen, ellers mister du dine dagpenge', sagde din forgænger. Pludselig blev det krav fjernet. Nu var kravet kun at søge 'relevante' stillinger.Kort efter fik jeg kontraordre fra min a-kasse ASE. Der skulle søges en til tre stillinger om ugen, hvis jeg ikke skulle miste dagpengene. Hvorfor nu det stupide krav igen? 'Det siger loven', lød svaret.Da a-kasserne fortolker loven, reglerne og direktiverne efter egen beskaffenhed, bliver virksomhederne stadig kvalt i irrelevante ansøgninger. Røde Kors fik for eksempel 400 af slagsen til et vikarjob, opgav at finde den nye medarbejder i den store kasse, bad én i netværket om at søge og få stillingen. Sådan blev den opgave løst.I stedet for konstruktiv rådgivning blev jeg bombarderet med skriftlige og mundtlige formaninger om alt det, man skal for at bibeholde dagpengesummen på små 8.000 kroner om måneden. Både fra ASE og mit Jobcenter, som på grund af overbebyrdelse sendte mig videre til et privatejet konsulentfirma. Her tjener man blandt andet penge på jobsamtaler, kurser for arbejdsløse og ved at skaffe job til dem. Men også her blev man præsenteret for samme svada: Hvis du ikke gør, som vi siger, mister du dine dagpenge. Men her skete der endelig noget konstruktivt.A og B og CKonsulenten informerede mig om tre værktøjer: A) Efteruddannelse, B) fire ugers praktik, hvor man kan tilbyde et firma sin arbejdsindsats gratis for at komme ind ad døren og C) Ansættelse med et løntilskud på cirka 10.000 kroner om måneden i op til ét år. Min jobsøgning havde vist, at jeg trods min journalistuddannelse og merkonom i afsætningsøkonomi samt et utal af supplerende kurser anno 2009 manglede viden om webdesign og redigering for at være rustet til nutidens job.Ved manges hjælp blev det rigtige kursus fundet. Konsulentfirmaets rådgiver måtte desværre meddele, at han havde begået en fejl. Jeg var alligevel ikke berettiget til efteruddannelse, da jeg var over 60 år og 23 uger henne i arbejdsløshedsforløbet. For loven siger, at din efteruddannelse da skal ske indenfor de første 26 uger og ikke de 39 uger, man havde informeret mig om.Jamen så måtte man da finde en løsning, da der var begået fejl hele vejen rundt i systemet. Desværre, men du kan få kurset betalt, hvis du bliver ansat i et firma og bruger den første måned på den pågældende efteruddannelse. Det er da en døråbner, der vil noget. Hvem vil ansætte en ny medarbejder, der først lige skal på kursus i fire uger med fuld løn? Jamen så må jeg jo skaffe pengene til kurset selv, ik? Jo, men så mister du dine dagpenge i uddannelsesperioden, for det siger loven. Tak for kaffe. Og tak for hjælpen.Næste punkt på dagsorden blev et tvunget aktiveringskursus fra klokken 9 til 15 i godt to måneder, hvor man skulle lære at skrive en ansøgning, et CV og søge job. Særdeles berigende for én, som selv har undervist arbejdsløse i samme eksercitser. For ellers risikerede man at miste sine dagpenge, som de sagde. Nu var man pludselig sendt tilbage til skoletiden og militærtjenesten med navneopkald hver morgen.Systemet siger - ellers!Efter aktiveringskurset inkl. fire ugers praktik blev det pludselig forlænget med små to måneder, hvor den primære eksercits skulle være daglige samtaler om jobsøgningen med en af firmaets konsulenter. Hvorfor? Havde det noget at gøre med, at konsulentfirmaet dermed scorede yderligere kasse (medarbejderne tjener over 400.000 kroner om året i snit inkl. sekretærer)? Nej da, det siger Jobcentret, vi skal gøre!Der var den igen: Systemet siger, at du skal gøre som jeg siger, ellers er dine dagpenge i fare.Jeg havde regnet med at møde et bundt hængehoveder på aktiveringskurset. Jeg blev forbløffet. Bortset fra nogle få knoklede alle for at komme ind på arbejdsmarkedet igen. Imponerende til trods for systemets behandling af dem.Kære minister, kom nu i gang med at reformere arbejdsløshedssystemet, som i dag ligner et fredagstorskegilde hos skattevæsnet mange årtier tilbage i historien. Vend systemet om til at være 90 procent service og 10 procent kontrol. Det kræver blot en klar lovgivning, klare regler og klare direktiver, så a-kasserne, jobcentrene og deres konsulentfirmaer ikke kan misfortolke deres opgaver, som de gør nu ved at køre sorteper - og de arbejdsløse - rundt i manegen for at mele deres egen kage.Vi er rigtig mange, der venter på at blive behandlet som samfundsborgere og ikke straffefanger, fru beskæf-tigelsesminister Inger Støjberg!Henrik Jersild er journalist og kommunikationsrådgiver - p.t. arbejdssøgende
