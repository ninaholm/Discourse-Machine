Begavede unge fratages lysten til at gå i gymnasiet

Hvordan skal unge finde glæde ved gymnasiet, når deres valg ikke respekteres, spørger Charlotta Pisinger.


 Da vores datter i foråret kom hjem, efter en prøvedag i gymnasiet, strålede hendes øjne:
»Jeg kan ikke vente med at begynde i gymnasiet, mor - Jeg glæder mig sådan!« I dag er hun dybt desillusioneret, og har slet ikke lyst til at starte i gymnasiet, trods flot 9. klasses afgangseksamen. Hvad er der sket i mellemtiden?
Vi og vores datter har brugt hele foråret på at diskutere studievalg og gymnasier. Vi har været til adskillige aftenrundvisninger på gymnasierne, og hun har tilbragt mange dage på at følge undervisningen i en gymnasieklasse. På baggrund af alle de informationer og overvejelser udvalgte hun tre gymnasier. Første prioritet var svær, men blev valgt ud fra kvaliteten af undervisningen på prøvedagen, skolens profil, studieretningen, samt naturligvis afstand fra hjemmet. Hun skrev en meget fin motiveret ansøgning, og ansøgte i god tid.
Vores datter har hverken fået opfyldt 1., 2. eller 3. prioritet. I stedet er hun blevet tilkendt et gymnasium, hun ikke kunne drømme om at søge til, som ligger en time væk i bus. En times transport er ikke verdens undergang hvis man har gjort et aktivt tilvalg, fordi man virkelig synes det er meget bedre end noget andet, men at blive tvangsdeporteret langt væk er stærkt demotiverende.
Blår i øjnene
Vores datter har naturligvis benyttet sig af muligheden for at klage til Fordelingsudvalget. Hun anmodede om at få tildelt et gymnasium i cykelafstand i kommunen, såfremt ingen af hendes tre prioriteter kunne blive opfyldt.
Fordelingsudvalgets svar er, at hun skal starte på det gymnasium hun blev tildelt, langt uden for kommunens grænser.
Fordelingsudvalget hævder, at hun ikke blev optaget på sin 1. prioritet pga. kapacitetsproblemer, men skolen har efterfølgende oplyst os om, at det var fordi den ønskede studieretning ikke blev oprettet.
I stedet for at kontakte eleven, og spørge om han/hun ønsker en anden studieretning på den højst prioriterede skole (vores datter havde f.eks. tre sproglige/ samfundsfaglige studieretninger hun var interesseret i) smider Fordelingsudvalget bare ansøgningen nederst i bunken. Så går det lidt hurtigere med fordelingen.
Man stikker de unge blår i øjnene, når man fortæller dem hvor vigtigt det er, at de træffer det rette studievalg, for derefter slet ikke at lytte til dem. Og det er  en hån mod os forældre,  at vi har lagt så meget engagement i at hjælpe vores datter med det rigtige skolevalg, når det ender i tvangsdeportering til et gymnasium hun ikke ønsker at gå på.
Sådan sikrer man sig, at top-motiverede, akademisk begavede unge komplet mister lysten til at gå i gymnasiet.
Well done og tak til Fordelingsudvalget!

