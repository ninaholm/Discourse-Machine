Erindringen om Hitler og Stalin kan ikke samle Europa
I forsøget på at bygge en fælles europæisk identitet fokuserer EU på mindet om fælles lidelse og totalitære overgreb. Men en nations offerrolle indebærer en anden nations rolle som gerningsmand, og det fremmer ikke samhørigheden
Sovjetunionens leder Josef Stalin (t.v.) og Nazitysklands udenrigsminister Joachim von Ribbentrop underskrev den 23. august 1939 ikke-angrebspagten mellem Sovjetunionen og Tyskland, der opdelte Europa i to interessesfærer.


 
	Morten Løkkegaard (V) og kommissionsformand José Manuel Barroso har taget initiativ til kulturprojektet A New Narrative for Europe, hvor europæiske kulturpersonligheder er inviteret til at forfatte en tekst om, hvilke europæiske værdier der skal være Europas nye fælles fortælling.

	Tanken om at skabe en fælles identitet baseret på en fælles historie er ikke ny. Politikerne anser det for vigtigt, at vi europæere har en fælles historieforståelse og erindring om fortiden, og derfor arbejdes der i EU på at påvirke, hvad vi skal huske og hvordan. Det kaldes også remembrance management (erindringsforvaltning). EU’s initiativer vedrørende historie og hukommelse blev opprioriteret med vedtagelsen af Maastricht-traktaten, som handler om opbygningen af befolkningernes Europa. Efter udvidelsen af EU, specielt i 2004, har der været endnu større opmærksomhed på, at europæisk integration og sammenhængskraft afhænger af, at borgerne og nationalstaterne har en fælles forståelse af fortiden, og at alle føler sig inkluderet i den. Rationalet er, at integration ikke er mulig uden en fælles fortælling, en fælles forståelse af fortiden.

	Tragisk fælles fortid

	Den fælles fortid består i EU’s erindringspolitiske optik primært af tragiske begivenheder, forbrydelser og menneskelig lidelse. Disse erfaringer sammenfattes med begrebet totalitarisme. Det, vi skal huske, er, at vi alle har været ofre for politisk forfølgelse og undertrykkelse, uanset om misgerningerne er begået af totalitære regimer af kommunistisk, stalinistisk, nazistisk eller fascistisk observans. Europa kan kun forenes, hvis det er i stand til at nå frem til et fælles syn på sin historie og anerkender alle totalitære regimer og disses forbrydelser som en fælles arv.

	Totalitarisme som overskrift for en fælles europæisk fortælling er med andre ord inkluderende, ophæver forskellen mellem kommunisme og nazisme og kan skabe integration ved at sammenfatte de forskellige historier i øst og vest. Den kan derved give en form for fælles europæisk identitet.

	Spørgsmålet er dog, om det ikke er problematisk, hvis en følelse af fællesskab på europæisk plan skal baseres på almen lidelse og en identitet som offer, sådan som et abstrakt begreb, totalitarisme, lægger op til. Mindet om fælles lidelse: At alle Europas befolkninger har lidt på grund af krige og politiske beslutninger og ideologier, kan ganske vist give et kraftfuldt link. Det resulterer dog ikke nødvendigvis i den eftertragtede europæiske samhørighed, fordi én nations offerrolle må indebære en anden nations rolle som gerningsmand, og fordi ofre eller helte i én periode kan blive gerningsmændene bag den næste.

	En anden konsekvens kan blive, at EU i forsøget på at opbygge en fælles identitet skaber borgere, der ser sig selv som passive ofre for historien, krig og politiske overgreb bliver noget, som vi ikke selv har andel i eller ansvar for, kun noget vi er ofre for. Er det virkelig den historiefortælling, vi ønsker?

	Kranse og stearinlys

	Historiefortællinger formes i mange sammenhænge, hvor historiske begivenheder og erfaringer gøres til genstand for fortolkning. EU er ikke kun optaget af sprogligt formulerede fortællinger, men støtter også museumsudstillinger og tager initiativer til fælles europæiske erindringssteder og markering af mindedage. Det gælder f.eks. beslutningerne om at markere den 27. januar for befrielsen af Auschwitz i 1945 som en fælleseuropæisk holocaustdag, og den 23. august for indgåelsen af ikke-angrebspagten mellem Sovjetunionen og Tyskland i 1939, der opdelte Europa i to interessesfærer, som en ny fælleseuropæisk mindedag for ofrene for totalitære regimer.

	Sådanne mindehøjtideligheder med deres ritualer og aktiviteter kan, når de implementeres i de nationale kontekster, (re)producere hukommelse, tildele begivenhederne en bestemt betydning og bidrage til en historiefortælling som et sæt af fælles historiske erfaringer. Med det særlige fokus på de traumatiske begivenheder, der var forårsaget af nazismen og stalinismen, forfølgelser, folkedrab og forbrydelser mod menneskeheden, kan man sige, at to negative eller tragiske grundfortællinger kommer til at udgøre grundstammen i en fælles fortælling og erindring,

	Holocaustdagen er efterhånden indarbejdet i de fleste europæiske stater. Det samme gælder endnu ikke mindedagen for totalitarismens ofre den 23. august, som Europa-Parlamentet vedtog i 2009 og bekendtgjorde i Beslutningen om Den Europæiske Samvittighed og Totalitarisme. Heri henstilles til, at alle medlemsstaterne gør noget ud at fejre og højtideligholde denne mindedag, men hvordan den markeres er op til den enkelte nationalstat.

	I år havde Litauen, som varetager formandskabet for EU, inviteret justitsministre samt unge ngo’er fra hele Europa til konference og efterfølgende mindehøjtidelighed på Museet for Folkemordsofre i Vilnius.

	Som det var tilfældet med det polske og ungarske EU-formandskab ligger højtideligholdelsen af den 23. august det litauiske formandskab stærkt på sinde, men mindedagen markeres også i vesteuropæiske lande, eksempelvis i Sverige. Sidste år havde den svenske uddannelsesminister sammen med den private organisation Upplysning om Kommunismen inviteret borgerne til en mindeceremoni på Norrmalmstorget i Stockholm den 23. august. Ceremonien omfattede taler, afholdelse af et minuts stilhed samt kollektiv kransenedlæggelse. Deltagerne skulle medbringe stearinlys, blomster eller kranse og nationalflag, og de blev opfordret til at komme iført nationaldragt eller festtøj.

	Borgerne skal huske

	Det er ikke usandsynligt, at denne form for ’historiefortælling’ vil brede sig i de kommende år. Fortællingen blev først betonet politisk fra 2004, da en række øst- europæiske lande blev medlem af EU. For dem var det en vigtig dagsorden, at deres erfaringer som ofre for Stalins politiske undertrykkelse og folkemord kunne nyde lige så stor anerkendelse som ofrene for nazismen, og flere af de nye medlemslande blev drivende kræfter i EU’s fortids- og erindringsforvaltning, der kulminerede i Europa-Parlamentets beslutning af 2. april 2009 om ’Den europæiske samvittighed og totalitarisme’.

	Fordi politiske beslutninger ikke anses som tilstrækkeligt til at ændre europæernes historiesyn, er det et politisk mål, at borgerne i Europa skal involveres aktivt i erindringsarbejdet, ikke bare den 23. august, men også i hverdagen. Midlet hertil er programmet Europa for Borgerne, som skal være med til at fremme en europæisk identitet ved at skabe forståelse for EU’s fælles værdier, historie og kultur. Af programmets samlede budget er cirka fire procent målrettet såkaldt aktiv europæisk erindring, som giver penge til projekter til bevarelse af de vigtigste steder og arkiver med tilknytning til deportationer og tidligere koncentrationslejre samt til mindehøjtideligheder for ofrene for masseudryddelser og massedeportationer, der fandt sted under de nazistiske og stalinistiske regimer. Desuden påtænker Kommissionen at afholde regelmæssige møder om europæisk erindring med os borgere.

	Det er sandsynligt, at ét Europa kræver en fælles fortælling om positiv samhørighed, der rækker fremad, men det er tvivlsomt, om totalitarismefortællingen om de europæiske folk som ofre vil gøre Europa til ét erindringsfællesskab.

	 

Lene Otto er lektor ved Saxo-Instituttet, Afdelingen for Etnologi, ved Københavns Universitet

