Malemas gustne magtspil
Formanden for ANC's ungdomsafdeling kan blive manden, der gør det af med Sydafrikas tapre eksperiment i demokrati og tolerance


 Forrige lørdag gjorde lederen af Youth League ungdomsafdelingen af Sydafrikas regerende African National Congress-parti (ANC), Julius Malema, noget usædvanligt.
Han undskyldte for noget, han havde sagt: »Vi er unge mennesker, som ofte vil begå fejl. Men vi er også parate til at lære af disse fejl,« erklærede han.
Der var kun tre ting i vejen med undskyldningen:
Den første var hans brug af majestætis pluralis, for det var jo Malema selv, der havde sagt, at ANC bør arbejde aktivt for at vælte regeringen i nabolandet Botswana ikke en eller anden anonym gruppe af unge.
For det andet er han ikke ligefrem nogen yngling længere: Han er 30 år.
Og for det tredje var hans bemærkning på ingen måde uoverlagt, og han har næppe fortrudt, at han fremførte den.
Julius Malema bliver i stigende grad set som den sandsynlige kommende præsident for Sydafrika: Den siddende præsident, Jacob Zuma, har således sagt, at han kan blive en god leder, som er »værdig til at arve ANC.«
Dette betyder næppe, at Zuma har sympati for Malema. Faktisk kan de fleste af ANC's ledere ikke udstå ham. Men samtidig er de også bange for ham. Hvorfor? Fordi han er i stand til at mobilisere begejstret støtte fra millioner af Sydafrikas fattigste.
ANC mål var at bringe magt og velstand til Sydafrikas sorte flertal, men dette er kun lykkedes i beskeden grad. 17 år efter, at partiet tog magten, må en tredjedel af landets befolkning stadig leve for under to dollar (10,50 kr.) om dagen, og de er næsten alle sorte. Ergo findes der en lovende politisk niche for den, der formår at italesætte deres vrede og agitere for radikale løsninger. Malema har vundet konkurrencen om at udfylde denne niche.
Straffe de hvide
Han vandt den ved at være mere radikal end nogen anden: Han er det eneste prominente medlem af ANC, der har skældt præsidenten ud for ikke at være imødekommende nok over for Robert Mugabe, den 84-årige diktator, der har reduceret nabolandet Zimbabwe til en sørgelig fattiggård. Og han går ind for at nationalisere Sydafrikas mineindustri (landets største kilde til beskæftigelse og indtægt) og beslaglægge de hvide farmeres jord uden kompensation.
Han insisterer også på at synge »Shoot the Boer« ('skyd den hvide farmer') den gamle kampsang fra apartheidtiden uanset at Sydafrikas love forbyder sådan hadefuld tale, og uanset at 1.489 hvide farmere rent faktisk er blevet myrdet siden afslutningen på apartheidregimet i 1994. Så landets fattigste og mest marginaliserede mennesker elsker Malema for hans vildskab og hensynsløshed, og dette giver ham en enorm indflydelse i partiet.
Kun én gang før har ANC forsøgt at disciplinere ham. Det var i maj 2010, da han blev beordret til at undskylde offentligt, betale en bøde og følge et kursus i 'vredeshåndtering' ( anger management), fordi han havde »bragt partiet i miskredit« ved at kritisere præsident Zuma. Men han deltog aldrig i vredeshåndtering-kurset, og inden længe fandt han tilbage i sin vante stil.
Efter det seneste udbrud, i hvilket han krævede regimeskift i Botswana, som han betegnede som »en fodskammel for imperialismen, en sikkerhedstrussel for Afrika og en permanent og konstant marionet for USA«, forlangte ANC's ledelse nok engang, at han rettede ind. Men dette er ikke sket. Malema fremførte ganske vist en halvkvædet undskyldning (»Vi skulle have vidst bedre«), men han har på ingen måde opgivet sin planer om at bruge ANC Youth Leagues ressourcer til at støtte oppositionen i Botswana.
ANC bange for ham
Ej heller har han på noget tidspunkt nedtonet sine opfordringer til at nationalisere minerne, og i ANC er man så bange for ham, at man har indvilget i »foretage en yderligere undersøgelse« af perspektiverne i en nationalisering selv om partilederne ganske udmærket ved, at et sådant skridt vil forårsage en fuldstændig sammenstyrtning af den sydafrikanske økonomi.
Mon også Malema indser dette? Muligvis ikke. Han fik først sin studentereksamen i en alder af 21, og der var næsten-dumpekarakter over hele linjen. Men da hele hans politiske strategi går ud på at føre sig frem som rablende ekstremist, ville han formentlig argumentere for de samme ekstreme foranstaltninger, uanset om han forstod deres konsekvenser, hvis blot de kunne sikre ham magten, for magten er, hvad der tæller for ham.
Det må dog anerkendes, at de mennesker, der står til at tabe i et Sydafrika regeret af Malema, ikke vil være de mennesker, der støtter ham, for de har i forvejen absolut intet at tabe, og der er rigtig mange af dem. ANC's ledere er klar over dette, og derfor tør de ikke gå i direkte konfrontation med ham.
De havde oprindelig indkaldt Malema til en 'kammeratlig samtale' for at tugte ham for de seneste udfald, men turde så salligevel ikke og aflyste mødet.
Kan denne hensynsløse og nådesløse demagog så virkelig ende som Sydafrikas folkevalgte leder? Ja, det kan han desværre meget vel, og det vil i så fald blive afslutningen på det tapre eksperiment i tolerance og demokrati, som Sydafrika har gennemlevet i de sidste to årtier. Men det kommer til at afhænge af to ting: Hvor godt går økonomien, og hvor dårligt klarer ANC sig i meningsmålingerne.
De to ting er selvfølgelig forbundne: Jo bedre Sydafrikas økonomi udvikler sig, jo mere populær vil ANC være.
Et ANC, der ikke er bange for at miste magten ved næste valg, vil aldrig drømme om at give en Malema en chance for at gribe magten.
Men et ANC, der forudser at miste magten ved næste valg og efter 17 års uafbrudt ANC-styre, udhules partiets popularitet med faretruende hast kan det meget vel finde på at ty til Malema i et håb om at vende tilbagegang til fremgang.
Det sker næppe allerede ved det kommende valg i 2014, men scenariet er absolut realistisk ved det næstfølgende.
 
Gwynne Dyer er uafhængig journalist og kommentator. Hans klummer bringes i aviser i 45 lande verden over
© Gwynne Dyer og Information Oversat af Niels Ivar Larsen

