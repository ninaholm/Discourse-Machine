Enhedslisten: Lav dog førtidspensionsreform med os
Hvis regeringen vil have sin egen politik igennem, er det Enhedslisten og ikke den borgerlige opposition, der skal være med ved forhandlingsbordet
Det er nemlig rigtigt Mette Frederiksen, vil du gennemføre dine politiske visioner, skal du se til venstre, mener dagens kronikør.


 Beskæftigelsesminister Mette Frederiksen har et valg: Hun kan forhandle nedskæringer og forringelser over for syge mennesker sammen med de borgerlige partier, eller investere i fremtiden sammen med Enhedslisten. Vi opfordrer til, at forhandlingerne tager udgangspunkt i de tre nuværende regeringspartiers eget oplæg fra 2010.
I Enhedslisten betragter vi det som en selvfølge, at vi bliver inviteret med til forhandlingerne om førtidspension og fleksjob. Vi er ganske vist ikke en del af forligskredsen, men vi går ud fra, at de tre nuværende regeringspartier gerne vil indfri målsætningerne fra deres eget udspil Færre skal udstødes fra arbejdsmarkedet fra 2010. Det kan kun ske i et forlig med Enhedslisten. Venstres Claus Hjorth Frederiksen har allerede meldt ud, at ’alternativet’ til at give unge mennesker førtidspension er at sætte dem i gang med langvarige ’udviklingsforløb’ på en sats, der er lavere end kontanthjælp. Det er jo blot en variation af den kendte liberalistiske tankegang om, at folk får job, hvis vi tager pengene fra dem. Nu kan den samme kur sandelig også gøre folk raske.
Oplægget fra RSSF i 2010 stod for en helt anden tankegang. Her er hovedopgaven at sikre, at færre udstødes fra arbejdsmarkedet, for det er og bliver den vigtigste årsag til, at så mange er på førtidspension. I sin præsentation af oplægget i december 2010 slog Mette Frederiksen da også fast, at det »kræver, at vi er klar med en langt mere målrettet indsats af høj kvalitet.« Hun mente, at »vi skal forebygge nedslidning og stress langt bedre end i dag«, og at »vi ikke skal lave en reform på grund af akutte sparehensyn eller forringe vilkårene for personer, der allerede er på førtidspension.«
Oplægget indeholdt en lang række gode ideer, bl.a. nye metoder i sagsbehandlingen og forslaget om et ’førtidspensionsbevis’. Set med Enhedslistens briller er der kun én uspiselig ting i oplægget, nemlig forslaget om at skære i tilskuddet til ’højtlønnede’ fleksjobbere, hvilket jo enten vil bane vejen for diskrimination af handicappede på arbejdspladsen eller medføre, at de slet ikke får noget fleksjob.
Hvem er syg?
For Enhedslisten er det ikke noget mål i sig selv, at en hel masse mennesker er på førtidspension. Tværtimod er det et sygdomstegn for et samfund. Men sygdommen kureres ikke ved at sætte ofrene ned i indtægt eller ved at tvinge dem ud på et arbejds- og uddannelsesmarked, der ikke kan eller vil tage imod dem. Ifølge den seneste arbejdskraftundersøgelse er der for tiden 228.000 fuldt arbejdsføre mennesker, der forgæves søger job, heraf ca. 50.000 unge. Ca. 12.000 er visiteret til fleksjob, men kan ikke finde ét. Kun 10 pct. af kontanthjælpsmodtagerne er i job efter et år.
Hvert år udstødes ca. 10.000-15.000 fra arbejdsmarkedet på grund af arbejdsulykker, nedslidning og stress. Det vidner om et stadig mere brutalt arbejdsmarked, hvor der stort set ikke er plads til mennesker, der ikke kan arbejde hundrede procent.
Det ser ikke meget bedre ud på uddannelsesområdet, hvor kravene vokser, og hvor der jo også mangler uddannelsespladser. Det er ren fantasi, hvis man forestiller sig, at man kan nedbringe antallet af førtidspensionister, hvis man ikke tager langt hårdere fat på dette problem.
Vi er nødt til at stille spørgsmålet: Hvad er det, der sker i familien, i børnehaven, i skolen, i samfundet som helhed, siden så mange unge mennesker bliver psykisk syge? Hvad sker der på arbejdspladserne, når så mange bliver langtidssyge, nedslidte, får stress? Hvad sker der i sundhedssystemet og i det sociale system, når vi ikke kan hjælpe mennesker til en hurtig og effektiv afklaring af deres situation, med det resultat at de bliver endnu mere syge?
Frem for hovedløse nedskæringer har vi brug for en national handlingsplan, der klarlægger alle sider af problemet, og som involverer alle relevante myndigheder lokalt og centralt i at udarbejde konkrete, gennemarbejdede løsninger. Men ingen rejser de spørgsmål, og det er med til at skabe vrangforestillinger om, at førtidspension er et ’tag selv’-bord for folk, der ikke gider arbejde.
Vi er vidne til en stor kollektiv fortrængning af, hvor svært det er at blive indstillet til førtidspension og hvilket helvede af fysiske og psykiske undersøgelser, arbejdsprøvninger og ydmygende møder med systemet, man skal igennem for at nå dertil.
Ingen nemme løsninger
Det burde fremgå, at der ikke er nogle nemme løsninger, heller ikke for Enhedslisten. Vi i Enhedslisten sætter os ikke hen i et hjørne og peger fingre af folk, der forsøger at løse et problem, vi ikke selv har alle svarene på. Vi siger ikke alt eller intet. Vi vil med ved forhandlingsbordet og kæmpe for ethvert skridt, der kan bringe os i retning af bedre forebyggelse og et værdigt liv for syge mennesker.
Lad os slå det fast med det samme: Der er ikke brug for stramninger af pensionsloven. Det er i forvejen meget svært at få tilkendt førtidspension. Erhvervsevnen skal være varigt og stærkt nedsat, og man kan ikke få pension, hvis der er mulighed for, at den kan forbedres. Førtidspensionen kan tilkendes midlertidigt, den kan frakendes eller gøres ’hvilende’, hvis arbejdsevnen forbedres. Derfor er der heller ikke brug for en regel om, at unge under 35-40 år som udgangspunkt ikke kan få førtidspension. Det er tilsvarende svært at få bevilget et fleksjob, for her skal erhvervsevnen være varigt nedsat, og alle muligheder for omplacering og genoptræning skal være undersøgt.
Udviklings- og rehabiliteringsforløb, hvor der ikke stilles krav om at stå til rådighed, kan derimod være et godt alternativ til ansøgning om førtidspension, ikke kun for unge. Heller ikke her giver kravet om en aldersgrænse nogen mening. Så det er bare med at sætte det i gang. Men forsørgelsesgrundlaget skal være i orden. Ingen får det bedre af en dårlig økonomi, og derfor må der være tale om en indtægt på linje med den førtidspension, som folk ikke indstilles til, dvs. højeste dagpengesats.
Ny sagsbehandling
En anden forudsætning er, at ressourcerne er til stede i det sociale og sundhedsmæssige system. Vi slipper ikke for at tale økonomi, når der f.eks. skal sættes loft over antal sager på den enkelte sagsbehandlers bord. Vi skal have den helhedsorienterede, individuelle indsats, som loven foreskriver.
Der skal gøres op med silotænkningen i kommunerne, vi skal have indført den koordinerende sagsbehandler, som kan følge borgeren gennem hele forløbet. Der skal sættes loft over antal arbejdsprøvninger. Revalideringsordningen bør bruges i langt større omfang. Og så skal vi have ændret refusionsreglerne, så de fremmer god og hurtig sagsbehandling i stedet for kassetænkning.
Samtidig skal vi skabe en tryghed, som kan give nuværende og kommende førtidspensionister mod på udfordringer.
De nuværende regler forhindrer, at flere forsøger sig med arbejde eller uddannelse, for det kan medføre at pensionen frakendes. Derfor skal vi have indført det ’førtidspensionsbevis’, som R-S-SF foreslog i deres oplæg fra 2010. Hvis ordet skurer i ørerne, så kald det en ’tryghedsgaranti’, bare det betyder det samme: At man kan falde tilbage på pensionen, hvis det med job eller uddannelse alligevel ikke lykkes.
Krav til arbejdsmarkedet
Den helt store udfordring er at stille krav til arbejdsmarkedet, som kan forebygge udstødelse og give plads til mennesker med nedsat arbejdsevne. Vi skal skabe flere ordinære arbejdspladser, for det giver i sig selv mere plads til dem med nedsat erhvervsevne.
Vi skal skærpe kravene til et godt fysisk og psykisk arbejdsmiljø. Arbejdsgivere, der gør en indsats, skal belønnes, arbejdsgivere, der ikke vil, skal straffes gennem højere afgifter til arbejdsskadeforsikringer og højere bøder.
Arbejdstilsynet skal have flere ressourcer og beføjelser til at gribe ind. Det offentlige skal gå i spidsen ved at fremme oprettelsen af socialøkonomiske virksomheder, som bruger overskuddet til at ansætte mennesker, som ikke kan arbejde et hundrede procent. Det offentlige skal placere en del af sine indkøb hos sådanne virksomheder, for at sikre deres eksistensgrundlag og i øvrigt stille krav til kontrakter med private leverandører om oprettelse af fleksjob, skånejob og et godt arbejdsmiljø.
Herudover har mange førtidspensionister hårdt brug for at få forbedret deres økonomiske situation. En del førtidspensionister på gammel ordning har en lavere indtægt end dem på den nye ordning. De skal have mulighed for at tilvælge den nye ordning.
Ægtefælle- og samleverafhængigheden ved beregningen af førtidspension bør afskaffes, det samme gælder brøkpensionen. Der skal gøres op med satspuljereguleringen, så overførselsindkomster reguleres på lige fod med lønudviklingen.
Investering i fremtiden
Finansministerens regnemaskine er sikkert allerede stået af, for hvor skal pengene dog komme fra? Problemet er, at den regner forkert. Man skal ikke forvente besparelser på kort sigt, men det behøver heller ikke blive dyrere.
Der kan frigøres mange ressourcer ved at afskaffe uhensigtsmæssig sagsbehandling, bureaukrati og unødig kontrol af sagsbehandlerne. Der er milliarder at hente ved at afskaffe meningsløs aktivering af syge mennesker og borgere, der ikke er arbejdsmarkedsparate.
Skulle der herefter mangle midler, så er Enhedslisten klar med yderligere forslag, som for eks. vores forslag om en skat på aktieomsætning. Mindre kan måske gøre det, men uanset hvad: Hver eneste krone, der investeres i godt arbejdsmiljø, bedre forebyggelse og god sagsbehandling kommer mangefold igen i form af færre udgifter på til social- og sundhedsvæsen – og i form af flere skatteindtægter (så bliver Bjarne glad igen!).
Regeringens valg burde derfor ikke være svært: Vil den fortsætte de sidste 10 års perspektivløse nedskæringspolitik sammen med de borgerlige eller investere i fremtiden sammen med Enhedslisten?
 
 
Finn Sørensen er MF og socialordfører for Enhedslisten

