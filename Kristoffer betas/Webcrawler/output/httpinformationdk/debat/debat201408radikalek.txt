De Radikale er klasseløse på en underlig kold facon
For mig er der ikke længere nogen årsag til at være medlem hos De Radikale. Hvad jeg stemmer næste gang, aner jeg ikke. Jeg går ind i de partipolitisk desorienteredes rækker


 Kære De Radikale,Jeg vil hermed gerne melde mig ud. Der er gået for meget økonomisk hovedrengøring og for lidt værdidiskussion og kultur i partiet til, at jeg kan fortsætte medlemskabet. De Radikale er blevet et dybt djøfiseret parti – og det ærgrer mig. I min barndom (jeg er vokset op i et stærkt konservativt hjem på en gård i provinsen) spillede partiet også en rolle for ’småkårsfolk’ og stod stærkt i højskoler, skoler og friskoler. Før var De Radikale bærere af det grundtvigske fokus på dannelse af ’folket’.
Som Grundtvig spørger i sin oplysningssang:
»Er lyset for de lærde blot?«
Spørgsmålet er retorisk. Svaret er: Nej.
Oplysning er for dem, der »… er mest på færde.«
Men i dag oplever jeg partiet som elitært og politologisk. Om jeg stemmer socialdemokratisk, radikalt eller på de grønne SF’ere gør ikke den store forskel. Fornuftøkonomien er udtænkt på de samme universiteter med de samme uddannelser. Og når ministrene træder til, får de hjælp af embedsmænd, spindoktorer og kommunikationskonsulenter fra det samme univers.
Det forbandede er, at denne politologiske fælleskultur kastrerer politikudviklingen. Jeg har en grim metafor for mit indre syn: At samtlige danske skuespillere kom fra den samme elevskole eller samtlige billedkunstnere fra akademiet. Gud fri mig for dette politiske storkøkken!
Politik er ikke logik
Nu er jeg faktisk enig i det synspunkt, at økonomien skal være i orden, for at vi kan opretholde handlefriheden. Det står også indskrevet i snesevis af virksomhedsvisioner. Det er vel ikke et politisk statement, men snarere en bondelogik. Og det kan selv en bondedreng, journalist og taxichauffør forstå.
Der er bare det ved det, at politik ikke er identisk med logik. Og en politisk logik, der er bred som den nuværende regerings, gør det ikke særlig nødvendigt at være radikal.
De Radikale burde eksempelvis aldrig have været med i et forlig om en skolepolitik, der tager friheden fra underviserne til selv at organisere deres tid. Hvordan kan et parti, der næsten har et forfængeligt forhold til ny teknologi og det nye arbejdsliv, gøre lærerstanden til en gruppe mennesker, der absolut skal sidde på deres plads fra 8 til 16 for at dokumentere, at de ikke dovner den?
Og hvem holder egentlig øje med alle de potentielle snydepelse ved deres såkaldte hjemmearbejdspladser. Måske slikker de solskin – og hvorfor skal de ikke tjekke ud og ind med et kontrolkort, som alle andre rigtige industriarbejdere?
Og så står De Radikales Charlotte Fischer frem i agurketiden og støtter tanken om, at man hjælper hinanden med privat kørelejlighed. Taxikørsel på app. Igen et budskab så selvfølgeligt, at det egentlig er underligt, at nogen gider formidle det.
At forslaget, hvis det skulle udmøntes i praksis, så er helt uden for den kontrol og den uddannelse, der følger naturligt af taxierhvervet. At det så lige tager brødet ud af munden på nogle af samfundets absolut lavestlønnede – det tror jeg sådan set ikke engang, De Radikale har skænket en tanke. Sådan nogle indvandrere i Mercedes bor ikke i vores grønne kvarter!
Det er pinligt
De Radikale er blevet klasseløse på en underlig kold facon, der også har vist sig i omgangen med de studerende og deres vilkår. Tidligere videnskabsminister Morten Østergaard var nærmest sådan lidt overlæreragtig i sin påpegning af det hurtige studieforløbs nødvendighed. Selv har han selvfølgelig ikke fulgt det princip som studerende, da han skulle have plads til politik ved siden af universitetsuddannelsen.
Det er pinligt at være medlem af frisindets, de uddannelsessøgendes og småkårsfolkets parti og så opleve, at ministeren har så dårlig fornemmelse for afstanden mellem sine principper og praksis i eget liv. For mig er der ikke længere nogen årsag til at være medlem hos De Radikale. Hvad jeg stemmer næste gang, aner jeg ikke. Jeg går ind i de partipolitisk desorienteredes rækker. Jeg er ikke højrød eller marxist. Jeg er ikke betonsocialdemokrat. Jeg ved ikke, hvad det vil sige at være SF’er – det gør de næppe selv. Jeg er vild med frihedstrangen i Liberal Alliance, men jeg er slet, slet ikke neoliberalist eller minimalstatsvælger. Jeg bliver aldrig DF’er på grund af deres EU-politik og højre-populisme – selv om jeg må erkende, at de er Folketingets dygtigste formidlere, og at de forsøger at tage småkårsfolkene seriøst under deres vinger.
Jeg er … i tvivl. Jeg melder mig hermed ud af De Radikale.
Jesper Grunwald er journalist, blogger og taxichauffør

