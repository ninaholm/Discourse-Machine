Kunststøtten går til de politisk korrekte
Det er grotesk, når Statens Kunstråd vil have ansøgere til at overveje, hvordan deres kunstprojekter forholder sig til køn, alder og etnicitet


 Det er Statens Kunstråd, der egenhændigt giver dig et praj om, hvordan du skal ansøge om kunststøtte på en politisk korrekt måde. Mine øjne var ved at falde ud af hovedet på mig, da jeg under udfyldningen af den elektroniske ansøgningsformular stødte på følgende spørgsmål:
»Oplys derudover, om I har gjort jer overvejelser om diversitet (køn, alder, etnicitet mv.) i forbindelse med projektet, og i givet fald hvilke?«.
Det er mere end upassende, at Kunststyrelsen vil have oplyst, hvilke overvejelser en kunstner har gjort sig om sit projekt. En kunstners overvejelser er hans eller hendes private sag.
Det er især upassende, at man skal oplyse om sine overvejelser vedrørende ’diversitet’ i projektet med hensyn til ’køn, alder, etnicitet mv.’ Brøleren kommer fra Kunstrådets chef og er efter sigende gået videre til de faglige udvalg.
Denne jargon med ’overvejelser’ er avlet i terapeutiske og pædagogiske miljøer og har det berømte strejf af nedladenhed. »Har du overvejet …?« Spørgeren synes, at man burde have gjort sig slige overvejelser. »Har du overvejet at motionere?« kan det lyde fra lægen, som ofte har to underliggende pointer med det spørgsmål: »Det vil være en god idé«, og »du er for fed«. Så er der modeordet ’diversitet’, som jo kommer fra politisk korrekt sprogbrug, når vi taler om marker og skove. Diversitet er et ord, som øjeblikkeligt ringer sundt og progressivt. Aha, tænker ansøgeren, her efterlyses noget sundt og progressivt. Hvad er det lige, diversitet betyder? Hen og slå op, nå ja, mangfoldighed! Bare mit projekt nu er diverst nok.
Kunstpolitisk korrekthed
Kunstrådets formand, Rune Gade, har naturligvis lov til med sit råd at diskutere præferencer i stil og genrer med hensyn til støtteværdige projekter. Hvis formanden ikke bare skal være en kransekagefigur og administrerende ånd, kan han sagtens udstikke nogle overordnede retningslinjer. Det kan være i mere eller mindre eksperimenterende eller grænseoverskridende retninger. Rådsformanden bør imidlertid afholde sig fra at påvirke fagudvalgene med, hvad man skal holde øje med af ’ikke-kunstneriske’ forhold og måske favorisere dét, jeg kalder kunstpolitisk korrekthed.
Jeg har snuset mig frem til, at Rune Gade skulle have stukket korrektheder i næsen på fagudvalgene. ’I år skal vi slå et slag for diversitet med hensyn til køn, alder og etnicitet, venner?’ Sådan kunne det have lydt, men lyden er forfærdelig, og det er vist heller ikke meningen med Statens Kunststøtte, at man udelukkende skal støtte samfundsgavnlig kunst?
Kommandovejen er efter alt at dømme gået fra Kunstrådets formand til fagudvalgene og så formodentlig til et sekretariat, som for nylig har fået ny hjemmeside. Det er svært at forestille sig, at det kontorpersonale, som laver den nye hjemmeside, selv skulle have fundet på at spørge ansøgerne om deres diversitets-overvejelser. Jeg mener, at opfordringen til at overveje den nævnte i al fald ’trefløjede diversitet’ er en så stor brøler, at kulturministeren burde overveje, om den rette mand sidder på posten som Kunstrådets formand.
Modsætninger
Spørgsmålene kunne måske blive opfattet som en slags service i stil med: »Vi vil bare lige minde dig om, at diversitet i forhold til alder, køn og etnicitet rangerer højt i uddelingerne, så du evt. kan skrive nogle politisk korrekte pointer ind i din ansøgning.«
Her kan en ansøger så eksempelvis nå at fedte for Kunststyrelsens fagudvalg ved at skrive: »Ja, jeg har gjort mig en del overvejelser om at tilgodese mangfoldighed i mit teaterstykke, især hvad angår etnicitet. Således, at mit projekt har gavnlig virkning på multietnisk interaktiv forståelse i udsatte boligområder« og bla-bla-bla.
Hvad i al verden har man forestillet sig, at kunstnerne skulle svare?
Man kunne også lave et nyt projekt, der simpelthen passer ind. Hvad med en danseforestilling, hvor nogle unge, handicappede eller misbrugte piger fra Afghanistan under politibeskyttelse laver en dansefest på et torv i Københavns nordvestkvarter og til slut danser to og to med danske, utilpassede drenge?
Det er ikke det rene skæg, for vores kultur er jo – til enhver tid – påvirket af de tendenser, som både kommunernes kulturpolitik og statens bevillinger er præget af. Føj dertil kulturelle og private fonde, som jo modsat statslige kulturkroner kan være rettet mod defineret diversitet.
Men det skulle være overflødigt at minde om, at det er et dansk særkende, at statsstøtten til kunst og kunstnere er hævet over politisk korrekthed af enhver art og som nævnt: hævet over at have samfundstjenende pejlemærker.
Visse ansøgere har næse for, hvilken vej vinden blæser, og gransker i de forrige års uddelinger, sporer en tendens og skærer gerne en ansøgning til, så dens tema passer godt ind. Med den aktuelle brøler opfordres ansøgeren til aktuelt at tænke kunstpolitisk korrekt. Indholdet af den famøse frase om mindst trefoldig diversitet hører hjemme i integrationspolitisk og socialpædagogisk regi. Ikke i kunstens verden. Kunst er det modsatte af pædagogik. Forklaringen er, at kunst fortæller, mens pædagogik forklarer. Og det er noget hø, når man blander det sammen, så man fortæller og forklarer på én gang. Dernæst er der den forskel, at mens pædagogik tjener konkrete formål – for eksempel at forøge vidensmængden og dueligheden hos en elev – så har kunsten ikke noget formål. I al fald ikke i et frit og sundt demokrati. Kunst kan sagtens have en effekt, men ikke et formål.
Nu kan man ikke udelukke, at et kunstnerisk projekt kan have positiv effekt på den haltende integration i Danmark, og at brugen af mange slags racer (!) i fredelig sameksistens på scenen kan have positiv effekt på dumme danskere, der helst kun vil se kridhvide slægtninge optræde – men at det i ansøgningssammenhæng synes at være til ens fordel, hvis man er vågen over for diversitet, er forkasteligt.
Unoder fra Sovjets tid
Kulturelle bevillinger – også fra private fonde – er lettere at få fingre i, hvis man har anerkendt behjertede projekter på tapetet. Som antydet gerne noget med at stimulere belastede ghettoer med sports­anlæg, danseskoler eller den slags. Det er også godt, hvis man annoncerer positive ’tiltag’ i forhold til integrationen. Et dugfrisk eksempel er åbningen af Dansekapellet ved Grundtvigs­kirken i Københavns nordvestkvarter. Et flot og smukt kulturhus støttet med over 40 millioner fondskroner. Og som det lyder i tidsskriftet Terpsichores anmeldelse af stedet og åbningsfesten: »Denne næsten ghettoagtige betragtning er lidt en kliché i Danmark, men den har vundet kæmpegehør, kan man se.«
At en kunstner bliver mindet om, at det er en overvejelse værd at forholde sig til f.eks. etnisk diversitet, som det statslige Kunstråd ser ud til at værdsætte, er unoder tilbage fra Sovjets tid. Her forøgedes chancen for statslig anerkendelse, hvis man havde godt med marcherende ungpionérer og glade traktorførere med på scenen eller i romanen.
Det går ikke at spørge ansøgende kunstnere om deres overvejelser om dit og dat. Kort og godt.
kronik@information.dk
Eske Holm er koreograf og forfatter

