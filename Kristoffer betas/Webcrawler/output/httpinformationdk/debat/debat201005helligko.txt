Jeg, en hellig ko
Autenticitet er blevet samtidens helle. Religion har afløst kultur som det emblem, der bedst markedsfører autenticitet. I sen-moderne tid kan man med religion gøre og sige ting, der ville få modernitetstænkere til at vende sig i graven.
Religion er nu (igen) blevet et slogan for autenticitet og autoritet. 80'ernes og 90'ernes påberåbelse af respekt for kulturelle rettigheder er i 00'erne blevet til respekt for religiøse (sær)rettigheder.
 F.eks har sikher i det multikulturelle Canada fået lov til at gå med daggert.
 På billedet ses drenge bære sikhernes traditionelle hovedbeklædning
 ved den årlige
 Verdens Turban-dag i april.


 Man siger, at et kendetegn for moderne tid er religionens placering i anden division. Selv om religion aldrig rigtig er blevet skubbet helt ud i kulissen (i hvert fald uden for Europa) har visse hellige køer måttet lade livet for at give plads til andre. For når nu der ikke er skabeloner at konstruere identitet og mening efter, må man skabe nogle nye.
En måde at give sig hen på er konsum. Konsum er en typisk samtidig form for fortælling, som producenter og livsstilseksperter lever af. Vis mig dit køleskab, og jeg skal fortælle om dit sexliv. Vis mig dit sexliv, og jeg fanger dine hellige køer. Klæder skaber folk, mode skaber industri. Dameblade tager konsumpulsen og sælger damebladsspiritualitet i dennes hårfine afgrænsning til konsum. X-Factor-programmer, reality shows, reklamebureauer og Hollywood-film får os til barneuskyldige at ignorere iscenesættelser af talent, karisma eller bare autenticitet. 'Vær dig selv' og 'find dit sande jeg' er en svær én, og autenticitetssøgen har da også en industri af terapeuter, coaches og selvudviklingsguruer til supervision og velopstillede kulisser.
Den hellige autenticitet
Autenticitet er blevet helligt, og søgen derefter er blevet en anerkendt og farbar vej, for det klinger af symbolsk kapital og stilbevidsthed. Både for individet. Og for det offentlige rum, hvor autenticitet er blevet en fredet helle, der understøtter hierarkisering af angivelige kvalitetsforskelle mellem det ægte og det overfladiske eller sammenblandede. Hellen kan indtages af kunstnere, der krænger deres sjæl ud (ellers hedder det vist bare kitsch eller mainstream) eller af autentiske anarkister, der kaster med brosten. Af det selvudviklende folk, der gerne vil anerkendes for dybden. Og af spiritualiteten, som erstatning for den mere institutionelt sanktionerede religion.
Men også de mere gammeldags religioner ser en pointe i, at religion nu (igen) er blevet et slogan for autenticitet og autoritet. 80'ernes og 90'ernes påberåbelse af respekt for kulturelle rettigheder er i 00'erne blevet til respekt for religiøse (sær)rettigheder.
Det er ofte muslimer, der har det svært med illustrationer (famøse cartoons, men også Grislingen eller kristne julekort) eller føler sig krænket af madpakker, sparegrise, Muhammed-bamser eller historiefremstillinger. Men de andre kan skam også.
I USA guider retssystemet dømte mere gelinde igennem, hvis man kan finde religiøse motiver for (u)dåden, for i et religiøst land er religion en formildende omstændighed. I multikulturelle Canada har sikher fået lov at gå med daggert, og et lovforslag om at retfærdiggøre hate speech, hvis en sådan er baseret på sand, religiøs overbevisning, giver agnostikere kuldegysninger. I Thailand bliver man kastet i fængsel for at tisse på Buddha-statuer (men vist nok ikke Kristus-figurer). I Israel ynder man at kalde enhver form for politisk kritik for religiøs racisme. Indtil for nylig kunne katolske pædofili-præster gemme sig bag religionens immunitet. I Danmark har Folkekirken en lovmæssigt sanktioneret særret til at være understøttet af staten.
Religiøs autoritet får kraft med henvisning til autenticitet. Ideen om det rene, det usammensatte, det oprindelige, essentielle, ofte manifesteret i jomfrunalske antagelser af helligtekster som værende identisk med Sand Religion. Heraf følger en ofte klinisk adskillelse mellem sand og falsk religion, eller bare religion og ikke-religion. Hvor sjældent det end problematiseres af medier og politikere; det er noget af en faglig udfordring at adskille, hvis overhovedet muligt!
At opfinde traditioner
Historikeren Eric Hobsbawn har begrebsliggjort, hvad der er indlysende for alle (religions)forskere, at hvad der angiveligt er traditionelt og autentisk viser sig faktisk at være (moderne) opfundne traditioner. Andre mener endog, at alle religiøse traditioner og repræsentationer er konstruktioner. Religioner er måske naturligt forekommende, men de er kulturligt skabte. Hellighed og autenticitet er ikke iboende, men tilskrevet. Påberåbelse af sandhed og autenticitet er derfor et spil om autoritet til at repræsentere traditionen. Ethvert forsøg på de-politisering af religion er derfor i sig selv et ideologisk foretagende.
Fremfor at spørge ind til den sande kerne, kunne man undersøge: Hvem råber højest? Hvordan italesættes det autentiske? Hvem laver spillereglerne? Hvem er den bedste storyteller? Hvem har råd til den bedste advokat? Hvem er bedst til at overbevise politikere, chefredaktører, den offentlige diskurs om gedigen autenticitet eller krænkelser af samme - som f.eks at påberåbe sig den noget tvivlsomme identitet som 'Muhammeds slægt'. Hvornår er det hellige køer, eller bare køer?
En fis i en hornlygte
At italesætte noget som religion eller ikke-religion er del af et politisk (og religiøst) spil, som også herhjemme har konsekvenser. Resultatet af burka-kommissionens undersøgelse viste, at dét mest af alt var en italesat problematik. At der ikke var kød på sagen, gør den ikke mindre interessant. Selv en fis i en hornlygte kan lyse, bare den bliver blæst op!
Det samme skete under Muhammed-sagens begyndelse. Den handlede om krænkelse og ytringsfrihed, men mest af alt om autoritet og repræsentation. Hvem var det, der fik/tog sig lov til at repræsentere islam? Det gjorde de mest radikale, som JP var med til at give autoritet ved deres redaktionelle vinkler. Og som islam-eksperten Jytte Klausen i en ny bog beskriver, var selvsamme karikaturer kærkomne gaver til strategiske slagsmål på et langt højere plan, end imamer og redaktører fra Provinsdanmark overhovedet kunne have ambitioner om at styre.
Autentisk 'religion' eller 'kultur' er glimrende magtmidler til politiske manøvrer i en logik, der kan kaldes strategisk essentialisme. Accepterer man nemlig disse som urørlige, usammensatte og autonomt autoritative, kan man forklare og legitimere alt fra hate speech til æres-drab - hvilket der faktisk også i Skandinavien har været fortilfælde af. Ofte er det kvinderne, der rammes i kulturens eller religionens navn. Disse er ofte defineret af traditionalistiske og autoritære personer og institutioner, der udover at italesætte autentisk religion har interesse i at fremstille individets rettigheder som 'anti-religiøse' - eller 'vestlige konstruktioner'.
Hellige køer virker
Nu er der jo ingen pointe i at gøre grin med andres hellige køer. Tolerance og kulturel/religiøs relativisme er gode dyder, der hører god dannelse til. Hertil hører også accepten af almen skepsis overfor argumenter om autenticitet.
Der kan nemlig også være en (ud)dannelsesmæssig pointe i at påpege de nogle gange strategiske iscenesættelser af uanfægtelig hellighed. Hvad enten autenticitet påberåbes af danske folkepartister, ungdomsanarkister, godmodige chefredaktører, damebladsspiritualister, minoritetsidealister, kønsfetichister, spirituelle selvudviklere, skriftkloge imamer, nationalistiske teologer, erfaringsfundamentalistiske buddhister eller etnicitetspolitiserende jøder, skal den respekteres. Men det skal også legitimiteten ved at anskue sådanne som itale- og iscenesat ideologi. Det er der slet ikke noget unaturligt eller forkert ved. Tværtimod, sådan fungerer religion, kultur, mennesker. Derfor virker religion.
Sådan diskurs er nok især typiske produkter af senmoderne konsumsamfund. Jo mere af-fortryllelse, jo større behov for gen-traditionalisering, genfortælling og italesættelse af identitet og autenticitet. Jo mindre stadfæst identitet, des større behov for identitetskonstruktion. Sådan er det ofte med køer. Dem er der rigtig god grund til at forske videre i.

Jørn Borup er lektor ved Afdeling for Religionsvidenskab ved Teologisk Fakultet, Aarhus Universitet. Han har forsket i japansk zen-buddhisme, buddhisme i vesten og sammenhænge mellem religion, migration og integration

