Michelin-guiden har udspillet sin rolle
I dag er der, mere end nogensinde, grund til at sætte spørgsmålstegn ved Michelin-guidens bedømmelsesgrundlag, eksistensberettigelse og fremtid. At hverken danske Noma eller Geranium ved gårsdagens stjerneuddeling fik den anerkendelse, de har fortjent, er et udtryk for forstokket, frankofil stagnation og mangel på kontakt til virkeligheden
Selv om restaurant Geranium til daglig ledes af verdens bedste kok, var det ikke nok til at få en af de prestigefulde stjerner i årets Michelin-guide. Rasmus Kofoed mente forud for stjernedrysset, at guiden kunne 'brænde op i helvede', hvis Geranium ikke blev belønnet med en stjerne.


 Michelin-guiden har gennem en årrække belønnet Københavns rivende gastronomiske udvikling med et stjernedrys, der bragte hovedstaden op på højde med metropoler som Rom, Barcelona og Bruxelles. I år skulle denne position forsvares og trods 11 stjerner i Main cities of Europe for 2011 kom årets uddeling til at stå som et vendepunkt for den danske gourmetrestaurationsbranche. Da Michelinguidens hovedkontor i London i går kl. 9 løftede sløret for årets fordeling af stjerner, kunne en række restauratører i selskab med VisitDenmark og Wonderful Copenhagen ånde lettet op. København holder skansen fra sidste år og høster igen 11 stjerner i den prestigefulde guidebog. Væk er de preapokalyptiske dage før finanskrisen, hvor en flok dygtige køkkenchefer tilkæmpede sig et væld af stjerner i selskab med umanerligt gavmilde og risikovillige investorer og bankrådgivere. I dag er fårene blevet skilt fra bukkene, og de gourmetrestauranter, der har klaret sig gennem de sidste års brutale overlevelseskamp, har i dag fået kronet deres stædige vedholdenhed med endnu et år i den prestigefulde madbibel.
11 stjerner er på papiret et godt resultat, men særligt på to københavnske adresser må der sidde et par køkkenchefer med en bitter smag i munden. For trods lukninger, relokeringer og konceptuelle nedjusteringer havde København umanerligt gode kort på hånden før gårsdagens uddeling.
Verdens bedste
Rasmus Kofoed og Noma som hhv. verdens bedste kok og restaurant pyntede godt på Københavns renommé. Kofoed og Redzepi understregede de ambitioner og det talent der, gennem en årrække, har været kendetegnende for de danske restauranters succes, uanset finansielle kriser og svigtende besøgstal.
Disse parametre skulle dog vise sig ikke at være udslagsgivende for Michelin-guidens samlede bedømmelse. Noma var ellers næsten allerede garanteret deres tredje stjerne, hvis det stod til en række euforiske anmeldere og madbloggere. Ligeledes var Rasmus Kofoeds Geranium mindst sikker på deres første stjerne. Så massive var de gastronomiske opinionsdannernes kollektive glædesrus, at Kofoed sågar blev spået hele to i første hug. I stedet blev det til status quo for Nomas René Redzepi og en fesen trøstepræmie i form af en rising star, til Geranium og Kofoed.
Denne beslutning kan ikke betegnes som anden end skandaløs og kommer til at stå som et vidnesbyrd om, at Michelin-guiden endnu engang har valgt et anakronistisk, snobbet og stigmatiseret udgangspunkt for deres bedømmelser af de Københavnske restauranter: Noma er kåret til verdens bedste restaurant og har i den forbindelse lagt trestjernede rivaler som el Bulli, The Fat Duck, Pierre Gagnaire, Mugaritz, Azak og Per Se bag sig. Derudover har Redzepi grundlagt et helt nyt køkken, der har fået en hel verdens bevågenhed og gjort ham til en international superstjerne i restaurations- og gastronomikredse. Noma har, som en nordisk kulturinstitution, været med til at sætte nye standarder for definitionen af en moderne gourmetrestaurant, nationalt som internationalt og gastroturister og køkkenchefer fra hele verden står i kø for at spise på Noma. Restauranten er derfor om noget blevet indbegrebet af definitionen af netop den tredje stjerne, som en destination, der tilbyder en oplevelse, som det er værd at rejse efter.
Trods Nomas åbenlyse kvaliteter og meritter havde Michelin-guiden åbenbart stadig kunne (op)finde indvendinger og undskyldninger for endegyldigt at rykke Danmark og Skandinavien op i den absolutte gastronomiske superliga. Beslutningen om ikke at anerkende verdens bedste restaurant og kok med de anmærkninger de helt tydeligt fortjener, er i virkeligheden mere repræsentative for guidens stagnation og mangel på kontakt til virkeligheden end de pågældende restauranters niveau.
Status quo
I tillæg til miseren omkring Noma og Geranium må man ligeledes konstatere, at Michelinguidens øvrige bedømmelser heller ikke giver plads til nogen større overraskelser. En lille tankestreg er formel B's opretholdelse af deres ene stjerne trods nedjustering fra gourmetrestaurant til luksusbrasserie. Derudover holder Kiin Kiin, Era Ora, Kong Hans, AOC, The Paul, Kokkeriet, Søllerød Kro og Herman fast i sidste års positioner. De to sidstnævnte kunne med nogen ræson godt tildeles deres anden stjerne hvis bedømmelsesgrundlaget i Danmark var det samme som i Frankrig, Spanien eller Italien. Derudover kunne spisesteder som Mielcke & Hurtigkarl, Alberto K og Restaurationen med stor sandsynlighed havde føjet en stjerne til porteføljen, hvis de havde haft adresse syd for den danske grænse.
Dobbelt standard
Michelin-guidens utidssvarende bedømmelsesgrundlag står som den afgørende faktor for det skuffende og skandaløse resultat.
Undertegnede har for nylig spist på både to og trestjernede restauranter i Paris og har derfor et tydeligt referencepunkt for gårsdagens udnævnelser. På den trestjernede Restaurant Guy Savoy var oplevelsen på en gang surrealistisk, imponerende og skuffende. For selv om interiøret og betjeningen var på et utroligt højt niveau kunne den næsten omklamrende service og et elegant og velsmagende, men uinspireret og kedeligt køkken slet ikke leve op til forventningerne. Her kan tilsvarende aftener på både Noma og Geranium sagtens være med og mere til. Rent gastronomisk besidder begge restauranter en langt mere innovativ, udfordrende og teknisk overlegen stil. Så hvis det eneste det kræver er horder af tjenere der får en til at føle sig som Prins Akeem i Coming to America der ikke engang må tørre sin egen røv, så kan Michelin-guiden for min skyld beholde sin stjerner. Guidens bedømmelse af de Københavnske restauranter sætter hele konceptet i relief og udstiller den som et snobbet og utidssvarende levn fra en tid hvor form betød mere end indhold.
Brænde i helvede
Rasmus Kofoed udtalte op til gårsdagens udnævnelser at Michelin-guiden kunne »... brænde op i helvede«, hvis Geranium ikke blev belønnet med en stjerne i årets guide. Denne udtalelse har den afbalancerede køkkenchef siden modificeret til en moderat skuffelse, men overraskelsen og perpleksiteten lyste ud af ham ved de efterfølgende interview. Selv i Michelin-guidens moderland har store køkkenchefer som Alain Senderens fra den trestjernede Lucas Carton beskyldt guiden for at kvæle branchens innovation og momentum. Som et modsvar er der opstået en bevægelse hvor restauranter, som Lucas Carton, leverede deres stjerner tilbage og vendte sig mod en mere ekspressiv og personlig stil, der ikke lå under for guidens stringente regler og bedømmelsesgrundlag. Endeligt kan der drages en morsom parallel til det engelske køkkens enfant terrible, Marco Pierre White og hans konfrontationer med den franske guide. White fik sin tredje stjerne i en meget tidlig alder og i et anfald af storhedsvanvid afkrævede han Michelins inspektører en fjerde stjerne. Da de nægtede ham denne gestus, bad han dem om at beholde de øvrige tre og aldrig komme tilbage til hans restaurant igen.
Fjerner man Marco Pierre Whites gigantiske ego fra denne lille kuriøse anekdote, kunne man fristes til at komme med samme udmelding: Hvis ikke Michelin-guiden snart vågner fra deres frankofile tornerosesøvn og uddeler en langt mere rundhåndet stjerneregn til de Københavnske restauranter, burde de danske køkkenchefer bede Jean Fontaine og de øvrige inspektører om at pakke deres stjerner sammen og brænde op i helvede.
Terkel Røjel er uddannet kok og blandt andet medforfatter af kogebogen 'Dansk Gastronomi'

