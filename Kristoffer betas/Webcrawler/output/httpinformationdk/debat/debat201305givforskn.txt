Giv forskningen videre rammer
Dansk forskning er forvandlet fra udforskning til efterforskning. Arbejdsbetingelserne er forringede og grundforskningen nedprioriteret. Det fører næppe til nye nobelpriser


 
	Det er ikke ligefrem ungdomsoprør, der er på plakaten. Den radikale protest mod tingenes tilstand udgår tilsyneladende fra oldeforældregenerationen. Tænk på Stéphane Hessel, der med pamfletten Gør oprør (fr. Indignez-vous) fra 2011 gav verden en opsang. Hessel døde for kort tid siden i en alder af 95.

	Herhjemme kunne man pege på den 94-årige Jens Christian Skou, Danmarks eneste nulevende nobelpristager. Også han fastholder sin protestholdning. Han forsømmer nemlig ikke en lejlighed til at sige sin uforgribelige mening om den aktuelle universitetspolitik. Det står skidt til med forskningen i Danmark, mener han, og det skyldes ikke dårlige, ubegavede eller uoriginale forskere. Det skyldes de betingelser, de arbejder under. Det skyldes kortsigtet og ugennemtænkt lovgivning.

	I tirsdags udgav Jens Christian Skou sine memoirer. Her fortæller han løst og fast om sit liv og sin forskerkarriere på Aarhus Universitet. Han fortæller blandt andet, at det mildest talt kom bag på ham, da han i 1997 modtog Nobelprisen i kemi for en artikel, han havde skrevet 40 år tidligere. Dengang var der ikke mange, der tog notits af artiklen. Først langt senere blev hans opdagelser taget for gode varer og anerkendt som en videnskabelig bedrift. Bedriften bestod i påvisningen af et bestemt enzym, der opretholder en livsvigtig balance i den levende celle – den såkaldte natrium-kalium-pumpe. Jeg skal spare læseren for en masse nørdede detaljer, men blot pege på, at opdagelsen er resultatet af en møjsommelig og omhyggelig grundforskning.

	Hvad er der galt med den aktuelle forskningspolitik? Først og fremmest at forskningsfriheden er undergravet. Jens Christian Skou oplevede som forsker, at der var højt til loftet og vide rammer. Man kunne regne med faste bevillinger. Det gav tid og ro til fordybelse. Man fik lov til at forfølge sin undren og afprøve sine teser på forskningsfeltet – også med risiko for, at forskningen ikke gav noget entydigt eller brugbart resultat. Det var præcis disse betingelser, der var forudsætningen for det forskningsgennembrud, der førte til Nobelprisen. Det er med andre ord tvivlsomt, om en sådan opdagelse ville finde sted under de nuværende betingelser for forskningen i Danmark.

	Syndefaldet skete med den nye universitetslov fra 2003. Loven har i den grad forringet vilkårene for grundforskningen, som er vækstlaget for al forskning. Og bedre er det ikke blevet sidenhen. I 2007 blev de tidligere sektorforskningsinstitutioner integreret i universiteterne. De optræder nu som trojanske heste, der tiltrækker store dele af forskningsmidlerne, fordi de er orienteret mod et direkte nytteperspektiv. En stadig større del af forskningen bliver rekvireret forskning, hvor rekvirenten afgør, hvad der skal forskes i. Til gengæld bliver grundforskningen sat under pres, netop fordi den ikke umiddelbart kan honorere forventninger om anvendelighed. Der er simpelthen ikke penge i skidtet. Den boner ikke ud i fakturaer.

	I erindringsbogen tager Jens Christian Skou et ramsaltet opgør med et bevillingssystem, der tvinger forskerne til at tænke taktisk og satse på ’det sikre’ i stedet for at begive sig ud i uopdaget land. Dertil kommer selvfølgelig, at forskerne skal bruge en voldsom masse tid og energi på projektbeskrivelser og ansøgninger om forskningsmidler – et arbejde, der kunne være vekslet til det, det egentlig drejer sig om: forskning.

	Jeg bøjer mig dybt i støvet for en person, der ikke hviler på laurbærrene, men stadig viser kampgejst på baggrund af et langt liv som passioneret forsker. Og manden har jo elementært ret. Sat på spidsen forvandles forskningen fra udforskning til efterforskning. Efterforskning er netop kendetegnet ved, at opgaven allerede er stillet og kræver en løsning. Måske burde Ministeriet for Forskning skifte navn til Ministeriet for Efterforskning?

	Men tilbage til udgangspunktet. Hvordan kan det være, at protesten kommer fra en gammel garvet forsker, der jo bare kunne fordrive tiden med at sole sig i sin velfortjente berømmelse? Hvorfor er de unge forskere ikke på banen?

	Svaret er vel, at de har alt for travlt med at udarbejde appetitlige forskningsprojekter, der skal sikre dem midler til fortsat forskning. Efterforskning.

	 

Jørgen Carlsen er idéhistoriker, forstander for Testrup Højskole og medlem af Etisk Råd

