Er det tid til at gøre Iran til ven og Saudi-Arabien til fjende?
Vestens mangeårige alliance med det saudiske kongedømme er ikke længere en kilde til stabilitet i Mellemøsten


 For mange år siden yndede sir Julian Bullard, en legendarisk britisk topdiplomat, at anspore udenrigstjenestens nye håbefulde ansatte til at lære tysk. Hans begrundelse var den specifikke, at de så ville blive i stand til at læse Nietzsches epigrammer. Hvor mange, der fulgte rådet, skal jeg ikke kunne sige. Men i det mindste fik jeg selv læst det epigram, der lyder: »Wenn du lange in einen Abgrund blickst, blickt der Abgrund auch in dich hinein.« Et andet ord for ’afgrund’ kunne her være: Golfen.
Der er hastige forandringer i gang i Den Persiske Golf-region. En gammel, skrantende saudisk konge dør og erstattes af sin ældre, skrantende halvbror på 79, mens shiamuslimske houthi-oprørere ser ud til at sætte sig på magten i det sydlige naboland Yemen. I mellemtiden brydes en koalition på over 20 lande deriblandt Danmark med, hvordan de bedst kan nedkæmpe Islamisk Stat (IS) i Irak og Syrien.
Stillet over for disse udfordringer i Mellemøsten, synes de vestlige regeringer at stå ved en korsvej. For ikke så længe siden var vi opsatte på gribe til bombekampagner for at fjerne Assad-regimet i Syrien. Godt 18 måneder senere ser en videreførelse af dette regime ud til at være en ubetinget nødvendighed – om end en temmelig kvalmende en af slagsen – for Vestens videre politik i regionen, hvis den langt mere farlige trussel fra IS skal fjernes eller bare inddæmmes.
Synet på Iran ændrer sig
Samtidig har også vores holdninger til Iran rykket sig, i takt med at forhandlingsprocessen om det iranske atomspørgsmål har gjort møjsommelige fremskridt. Man kan endda hævde, at Iran i dag sågar er blevet en stabiliserende faktor for Golf-regionen.
Vores holdninger har dog endnu ikke flyttet sig helt så meget, at vi er parate til fuldt at favne iranerne som allierede i Irak og Syrien, ligesom der stadig er indflydelsesrige stemmer i USA og andre steder, der – på samme måde som saudierne – advarer om iransk ekspansion.
Den samme slags stemmer har været tilbøjelige til at lovprise afdøde kong Abdullahs reformiver (intet, jeg har hørt, får mig til at tro, at hans efterfølger vil være mere reformindstillet) – og tilbøjelige til at ignorere den ubehagelige kendsgerning, at hovedparten af den værste islamiske ekstremisme og terrorisme gennem de seneste to årtier i sidste ende kan spores tilbage til Saudi-Arabiens finansiering og religiøse indflydelse. Så vidt er dette i dag kommet, at den stat, vi har været vant til at se som vores fjende (Iran), i stedse højere grad er begyndt at ligne en potentiel ven. Hvorimod den stat, vi opfatter som allieret, mere og mere ligner om ikke en fjende, så en ven af den slags, der gør det unødvendigt at have fjender.
Måske skal man ikke forvente alt for meget af en mulig alliance med iranerne i bekæmpelsen IS. Vi bør selvfølgelig holde de muligheder åbne, som tilnærmelsen med Iran, men Irans væbnede styrker ikke er så slagkraftige som andre i regionen, når vi gør det op i bataljoner. Til gengæld er Irans Revolutionsgarde både erfaren og kompetent, men kan nok ikke udrette meget mere, end den allerede gør i Irak og Syrien.
Selv hvis Iran kunne gøre mere, vil dette sandsynligvis næppe heller befordre den langsigtede stabilitet, eftersom en mere resolut indgriben fra det shiitiske Iran i det shiadominerede Irak og Syrien sandsynligvis kun ville fremkalde yderligere modstand fra de sunniarabiske grupper. Nøglen til at få succes mod IS vil være at inddrage og opmuntre regionens sunnimuslimer til selv at forkaste IS, sådan som de forkastede og bekæmpede al-Qaeda i Irak i samarbejde med den amerikanske troppeforstærkning fra 2007. Desværre trak Vesten sin støtte til disse sunniarabiske elementer, da politikken først havde givet bonus, hvilket er en stor del af forklaringen på, at vi i dag har fået IS. At genskabe disse relationer vil blive vanskeligt, fordi sunnierne føler sig forrådt af Vesten.
Vil Vesten freden?
I en situation med skærpede sekteriske modsætninger i regionen er det desto vigtigere, at Vestens engagement i stabilitet bliver klart og entydigt – især vores engagement i at nedkæmpe ikke blot IS og al-Qaeda, men så vidt muligt også de årsager, der ligger bag deres opkomst. Det er her, jeg kommer tilbage til Bullard og Nietzsche: Den Persiske Golf ser også ind i dig – med andre ord: Regionens spændinger kræver, at vi omvurderer vores egen politik.
Stabiliteten i Den Persiske Golf-region er det, vi siger, vi vil. Mange analyser og kommentarer tager dette udgangspunkt for givet. Men vil vi den virkelig? Hvor meget vil vi den? Vil vi den nok til f.eks. at risikere at støde vores angiveligt allierede på Golfens sydkyst fra os i en grad, så de ikke længere kan blive ved med at indgå lukrative våbenhandler med dem? For det vil blive den sandsynlige konsekvens, hvis vi sætter hårdere ind mod den rolle, som nogle af disse lande spiller i finansieringen af de mest radikalt destabiliserende sunniekstremistiske grupper såsom IS og al-Qaeda.
Mange vil være enige i, at den ekstremistiske sunnimuslimske ideologi, som IS hylder, i realiteten blot er en mere konsekvent forlængelse af den wahabi-islam, der udgør det åndelige grundlag for Saudi-Arabien. Det er i dag frem for alt denne ekstremisme, der er på vej til at drive den voksende sekteriske konflikt mellem sunnier og shiaer ud i potentielt katastrofale scenarier.
Eller vil vi i stedet bag nok så megen vinduespynt anlægge den betragtning, at vores nationale interesser i snævreste forstand går ud på at opretholde vores våbensalg til Saudi-Arabien og de andre Golf-stater? Vender vi reelt det blinde øje til de ekstremistiske sympatier og den finansiering, der flyder fra dem, når vi tillader disse stater at købe vores udenrigspolitik sammen med vores våben?
Michael Axworthy er tidligere chef for Iran-afdelingen i det britiske Foreign & Commonwealth Office
© The Guardian og Information
Oversat af Niels Ivar Larsen

