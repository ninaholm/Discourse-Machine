Kvinder skal have ret til at bestemme over egen krop
Ser man bort fra de helt indlysende moralske og menneskelige grunde til at hjælpe kvinderne i udviklingslandene til bedre rettigheder, så er der også et økonomisk argument for at investere i kvinders sundhed


Et gammelt vestafrikansk ordsprog siger, at når en kvinde bliver gravid, står hun med det ene ben i graven. Det vidner om, at der en verden til forskel på at være gravid kvinde og føde et barn på Herlev Sygehus i Danmark contra at føde i  Sierra Leone. Kvinders ret til at bestemme over egen krop viser sig at være en vigtig problemstilling at se på, når vi taler klima, befolkningstilvækst og fattigdomsbekæmpelse.I udviklingslande har mange kvinder ikke ret til at bestemme over egen krop. Det resulterer i mange sygdomme og uønskede graviditeter, som kunne være undgået. Når kvinder skal føde deres barn, er mange utroligt dårligt stillet. Over en halv million gravide kvinder dør hvert år på grund af komplikationer, som kunne være forhindret, og mindst 200 millioner kvinder har ikke adgang til de moderne præventionsmidler, som de gerne vil bruge. Og det gælder især afrikanske kvinder.Spørgsmålet om seksuel og reproduktiv sundhed og rettigheder er tabubelagt mange steder. Det gælder faktisk også inden for vores egen kreds af EU-naboer, hvor nogle lande har andre synspunkter end mere frisindede og mindre religiøst prægede lande som for eksempel de nordiske. Paven, der har stor indflydelse verden over, taler fortsat mod brugen af prævention, ligesom Bush-regeringen stoppede støtten til den helt centrale FN-organisation på dette område, UNFPA, og i stedet mente, at problemet skulle afhjælpes gennem afholdenhed. Heldigvis blæser der nye vinde på dette område med Obama-regeringen, som har genoptaget støtten til UNFPA.Det hænger sammenDanmark er på verdensplan i front på området. I år planlægges det, at vi fra dansk side giver 85 millioner kroner til organisationerne Marie Stopes International, IPPF og Family Care International. Netop de tre organisationer arbejder specifikt med at oplyse om prævention, dele prævention ud og gøre fødsler mere sikre for kvinder. For eksempel vil den danske støtte bidrage til, at Marie Stopes kan give over en million kvinder sikre aborter, og de kan distribuere over 160 millioner kondomer, herunder også kvindekondomer. IPPF målretter sin indsats omkring familie-planlægning mod unge i udviklingslandene. Her er der et kæmpe behov for oplysning, da op mod halvdelen af den afrikanske befolkning er under 15 år.Hvis vi vil bekæmpe fattigdom, skal vi fokusere på at give kvinder flere rettigheder og bedre muligheder. Tidlige, uønskede fødsler hindrer piger verden over i at tage en uddannelse og deltage i samfundet på lige vilkår med andre. Ser man derfor bort fra de helt indlysende moralske og menneskelige grunde til at hjælpe kvinderne til bedre rettigheder, så er der også et økonomisk argument for at investere i kvinders sundhed. Det giver mulighed for, at pigerne kan fortsætte deres uddannelse og få bedre jobmuligheder og dermed i højere grad bidrage til udviklingen af deres lokalsamfund. Og i takt med at kvinder får mere økonomisk formåen, vil færre af dem også få HIV/AIDS, fordi de søger oplysning og adgang til prævention og står stærkere fast på deres rettigheder. Bl.a. retten til at vælge, hvor mange børn de vil have.Den nye strategi?Et spørgsmål, der også er ekstremt vigtigt i denne sammenhæng, er hele spørgsmålet om befolkningstilvæksten. Afrikas økonomiske vækst 'opsluges' på det nærmeste af den hastigt voksende befolkning. I 2050 forudses det, at vi vil være over ni milliarder mennesker på jorden mod de 6,8 milliarder, vi er nu. Det er en stor udfordring, som vi er nødt til at tage alvorligt. Et godt sted at starte er at fokusere på de mange millioner kvinder, som ikke har adgang til prævention. Alt andet lige påvirker flere mennesker både klimaet og miljøet og sætter større pres på fødevareproduktionen. Alt sammen vigtige udfordringer, som vi står overfor.Vi skal derfor fra dansk side presse på for at få sat fokus på emnet og forsøge at påvirke de lande, der stadig mener, det er tabu. Fra dansk side vil vi fortsætte MDG3-kampagnen, der sætter fokus på det tredje 2015-mål om ligestilling af kvinder. Over 100 prominente mennesker i verden har forpligtet sig til at 'gøre noget ekstra' for at fremme kvinders rettigheder. Her hører seksuel og reproduktiv sundhed og rettigheder også med. Dét kombineret med den økonomiske støtte, Danmark giver, vil vi fortsætte ad det spor og øge det politiske pres for at give kvinder flere rettigheder og bedre muligheder. Det er bestemt også et vigtigt emne at drøfte i forbindelse med udviklingen af den nye strategi for udviklingspolitik.Ulla Tørnæs er udviklingsminister(V), og Helle Sjelle er udviklingsordfører (K)
