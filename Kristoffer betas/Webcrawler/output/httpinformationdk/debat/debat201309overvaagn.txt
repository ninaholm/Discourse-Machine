Overvågning kortslutter den frie meningsdannelse
Måske er det ikke USA’s overvågning, vi skal frygte, men frygten i sig selv. Måske skal vi ikke frygte censuren, men den selvcensur, som opstår med frygten for den altvidende, altkontrollerende magt
 
	Det er svært at tro på, at vi igen vil kunne opleve så stærk en antikrigs­bevægelse i et krigsførende land som i USA under Vietnam-krigen. Hvor fristende vil det ikke være for statsmagten at udnytte elektronisk grej til at overvåge og træffe forhåndsregler over for ethvert internt tilløb til modstand?


 
	Rækkevidden af Edward Snowdens afsløringer af NSA’s overvågning er søgt nedtonet med argumentet om, at overvågningen var kendt i forvejen. Enhver ved jo, at efterretningsvæsener er sat i verden for at overvåge! Og andre lande spionerer også, hedder det.

	Men omfanget af overvågningen og systematikken i samarbejdet med de altdominerende, USA-baserede serviceudbydere på internettet – Google, Facebook, Yahoo, Microsoft og Apple – overgår de allerværste forestillinger om en altomfattende overvågningsmagt. Og det er også baggrunden for Snowdens erklærede mål med at afsløre overvågningen:

	»Jeg vil ikke leve i en verden, hvor hver en mail, hver en telefonsamtale, hver en privat tilkendegivelse på elektronisk vis er underlagt statslig spionage,« sagde Snowden, da han fremkom med sine afsløringer.

	På grund af efterretningsvæsenets hemmelige karakter vil den amerikanske regerings forsøg på damage control handle om at overbevise befolkningen om, at Kongressens nødvendigvis hemmelige kontrol fremover vil antage en effektiv karakter, der vil garantere reel respekt for den enkelte (læs: nordamerikanske) borgers privatliv.

	De godes land

	Såvel i Europa som i USA’s medier og toneangivende kredse hersker en grundlæggende opfattelse af, at USA er ’de godes land’. 40 års kold krig har stadfæstet den forestilling. I USA vil magtens tredeling med dens selvkorrigerende mekanismer sikre mod misbrug, hedder det. Og eventuel misbrug vil altid være begrænset og ske med de bedste hensigter. Ingen tror, at USA vil forvandle sig til en åbenlys undertrykkende magt i forhold til egen befolkning.

	Men den mere sofistikerede undertrykkelse handler ikke om brutal, udøvet magt, men om frygt for denne magt. Ikke om censur, men om selvcensur.

	Den italienske filosof Antonio Gramsci brugte hegemonibegrebet for at beskrive magtens dobbelthed, som dels indebærer, at en førende magt er i stand til at italesætte et projekt, som de fleste kan overbevises af eller i det mindste ikke føler så megen aversion imod, at de direkte vil modsætte sig det. Dernæst eksistensen af en potentiel, rå magt, hvis styrke netop beror på, at den ikke har behov for at udtrykke sig.

	Denne dualitet i magten ser vi i USA’s optræden som enerådende, hegemonisk supermagt på verdensplan. På den ene side har nordamerikanerne et behov for at spille med musklerne, så vi alle ved, at de har dem. Derfor har USA næsten 1.000 baser spredt rundt over hele kloden og 40 procent af verdens militærbudget. Landet har haft gang i to krige på en gang (i Irak og Afghanistan), samtidig med at det intervenerer i en lang række lokale konflikter.

	På den anden side skal nordamerikanerne være så tilpas tilbageholdende med direkte magtanvendelse, at den ikke bliver en boomerang, som vil vende verdensopinionen imod USA. Invasionen i Irak var for alvor ved at tippe balancen i den henseende, fordi den åbenlyst baserede sig på løgne og rå magt. Også i Latinamerika har USA’s mange blodige interventioner i det 20. århundrede skabt en skepsis i befolkningerne over for nordamerikanernes selviscenesættelse som demokratiets vogtere. Det er da heller ikke noget tilfælde, at latinamerikanske lande som de eneste demokratier har tilbudt Assange og Snowden asyl.

	Selvcensur

	Julian Assange, Bradley Manning og Edward Snowden er formentlig med rette blevet udråbt af mange som helte, fordi de har udstillet farerne for totalitær udvikling på verdensplan, men det er ingenlunde sikkert, at deres afsløringer nødvendigvis kommer USA’s sikkerhedstjenester helt på tværs. For i lyset af magtens dualistiske karakter kan man sige, at magten må gøre opmærksom på sin egen eksistens for at have gennemslagskraft.

	Bevidstheden om at blive overvåget vil formentlig afholde mere end én beslutningstager og opinionsdanner fra kritik. Det er sandsynligt, at mangen en ung vordende forsker, håbefuld journalist, økonomistuderende med flere i forvejen lægger bånd på sig selv og undgår at deltage i den offentlige debat med alt for kontroversielle synspunkter for ikke at underminere karrieremuligheder. Det nye er, at vi hver især også må overveje konsekvenserne af ytringer i private, elektroniske sammenhænge – ikke blot på Facebook, hvis karakter i forvejen er halvoffentlig, men også i privat e-mailudveksling m.v.

	Et eksempel fra det virkelige liv: Ved et middagsselskab hørte jeg historien om en karrieremand i FN-systemet, som stod til en velfortjent forfremmelse. Men i stedet blev han forbigået og endog senere degraderet. Han er i dag overbevist om, at det skyldes private mails, hvor han kritiserede USA’s intervention i Irak. Passer det mon, at USA skulle have blandet sig i FN-systemets hierarkiske beslutninger på baggrund af private mails, eller drejer det sig om en forsmået ansats paranoide forestillinger? Pointen her er ikke, om frygten er begrundet, men at frygten overhovedet kan opstå.

	Det er for nylig kommet frem, hvordan miljøorganisationer med flere blev infiltreret i Storbritannien i 1970’erne, i enkelte tilfælde fik agenterne endog kærester i miljøet som dække for overvågningen. I dag kan den slags overvågning formentlig foregå med nogle klik på tastaturet.

	Demokratisk falliterklæring

	Den klassiske affærdigelse af frygt for magtmisbrug i forbindelse med overvågningen er, at hvis man ikke har noget at skjule, har man ikke noget at frygte. Men det er en demokratisk falliterklæring at overlade til statsmagters forgodtbefindende at definere, hvem der er ’terrorister’, og hvem som bør overvåges. Tænker vi os tilbage til situationen efter september 2001, betød – den forståelige – harme over terrorismen, at afvigende stemmer havde svært ved at komme til orde. Når vi tænker på, hvordan demokratiet gebærdede sig i den situation, er det svært at tro på, at vi igen vil kunne opleve så stærk en antikrigsbevægelse i et krigsførende land som under Vietnam-krigen. Hvor fristende vil det ikke være for statsmagten at udnytte elektronisk grej til at overvåge og træffe forhåndsregler over for ethvert internt tilløb til modstand?

	Generelt kan man spørge, om der overhovedet er mulighed for at tage et frontalt opgør med den lille magtelite, der globalt sidder på indtægter, formuer og medier, når den på forhånd kender alle ens træk og vil kunne manipulere med offentligheden på baggrund af alskens oplysninger indhentet ved overvågning.

	På den baggrund giver det ikke mening at imødekomme kritik af overvågning med løfter om kontrol i USA’s Kongres. Senatets Efterretningskomité har vist sig så troværdig som ræve, der vogter høns. Mange af de centralt ansvarlige i kontrollen har været tæt knyttet til efterretningstjenesterne. Chefen for efterretningstjenesterne er taget i lodret løgn over for Kongressen.

	Kun ved at nedlægge det altomspændende overvågningsprogram kan man overvinde de vestlige befolkningers mistillid og genskabe verdenssamfundets tro på demokratiets mening. Herved vil USA (atter) blive en model for resten af verden. Alternativt må europæerne og andre komme på banen med overvågningsfri serviceudbydere.

	Om EU vil være i stand til at agere uafhængigt af USA på dette område, er desværre et åbent spørgsmål. Tiltroen hertil må desværre ligge på et lille sted, skal man vurdere ud fra EU-landenes beredvillighed forrige måned til på USA’s opfordring at ydmyge den bolivianske præsident Evo Morales, hvis fly fik flyveforbud, angiveligt grundet mistanke om, at Edward Snowden var om bord.

Niels Boel er journalist

