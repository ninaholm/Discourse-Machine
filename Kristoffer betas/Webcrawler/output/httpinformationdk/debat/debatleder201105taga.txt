Tag ansvar for professionshøjskolerne



 UNIVERSITY COLLEGE. Det er formentlig ikke en titel, velfærdsuddannelserne, som med loven om professionshøjskoler blev fusioneret i 2007, selv har fundet på.
Det er derimod en rigtig skrive- bordstitel, som man kan grine af, hvis ikke lige det var, fordi den politiske ambition om at samle de store velfærdsprofessioner (lærer, sygeplejerske, pædagog og socialrådgiver)  faktisk var at udvikle den offentlige  sektor gennem mere vidensbaserede professionsuddannelser.
Siden har det mestendels handlet om nedskæringer og manglende midler til at opfylde netop denne forpligtelse til videnudvikling, hvilket skyldes, at forholdet mellem universiteter og professionshøjskoler aldrig er blevet tilstrækkeligt afklaret og i stedet har udviklet sig til en magtkamp om adgang til forskningsmidler og selve forskningsidealet.
INFORMATION HAR i denne uge afdækket, at den kriseramte professionshøjskole Metropol i København fra 2008 til 2010 har brugt flere penge på administration og ledelse, mens undervisningsmidlerne er blevet færre. Undervisningen har fået fire millioner mindre, og Metropol står nu over for at skulle spare yderligere 20 millioner i år.
En opgørelse fra BUPL, Forbundet for Pædagoger og Klubfolk og PLS, Pædagogstuderendes Studieorganisation, viser, at en pædagogstuderende får i gennemsnit 11 lektioner om ugen. Det fik formanden for Professionshøjskolernes Rektorkollegium, Laust Jakobsen, til at forsvare sig med, at midlerne til undervisning er skåret med seks procent fra 2002 til 2011.
Desuden dokumenterer en dugfrisk rapport fra FTF, hovedorganisationen for en stor gruppe offentligt ansatte, at universiteterne får mere end 118 gange så mange penge til forskning, som erhvervsakademier og professionshøjskoler får tilsammen til deres videnudvikling.
Til sammenligning uddanner professionshøjskoler og erhvervsakademier knap 60 procent af alle med videregående uddannelse, hedder det i rapporten.
Dette sker, samtidig med at professionerne selv skriger på mere viden. Sygeplejerskerne har fået en kandidatuddannelse i sygepleje og kan forske videre som ph.d'ere. Pædagogerne vil have mere forskningstilknytning, og lærerne har foreslået en universitetsbaseret, femårig uddannelse. Praksis og teori nærmer sig hinanden mere og mere i disse år, og velfærdsstatens udvikling og evne til at leve op til politikernes og brugernes krav afhænger i høj grad af kvaliteten af de lærere, sygeplejersker og socialrådgivere, vi uddanner.
FUSIONERNE HAR desuden ikke haft tilstrækkeligt held til at styrke de mindre institutioner i Udkantsdanmark. Lærerseminarierne i Nr. Nissum og Skive har med nød og næppe undgået at blive flyttet til Holstebro, mens  andre seminarier har måttet flytte til større byer.
University College Lillebælt har til gengæld lukket læreruddannelsen på Skårup Seminarium på Sydfyn. Det handler dels om den svigtende søgning til seminarierne i de senere år, som nu synes at være vendt, men også om, at uddannelserne ikke kan være Udkantsdanmarks redning. Det går ud over de faglige miljøer.
Faktum er imidlertid også, at en del professionshøjskoler faktisk klarer sig ganske godt økonomisk. Metropol har fyret sin økonomidirektør. Og selv om det fra ledelsens side afvises, at de to ting har noget med hinanden at gøre, så havde Metropol f.eks. ikke afsat midler til udbetaling af feriepenge, så rod i økonomistyringen har der været.
Rektor på Metropol Stefan Hermann er optaget af at få etableret en politisk erkendelse af, at professionshøjskolerne skal have en større bid af kagen og ligestilles med universiteterne, hvis de skal kunne leve op til kravet om at professionalisere uden at akademisere.
Men når professionalisering på  Metropol betyder mere administration og ledelse og mindre undervisning, så bliver det alt andet lige sværere at sælge budskabet om, at man kæmper for at højne kvaliteten af undervisningen. Det er i hvert fald ikke den oplevelse, de studerende og de ansatte har på Metropol.
DET ÆNDRER DOG ikke ved, at politikerne er nødt til at tage ansvar for den fusion af uddannelserne, de vedtog i sin tid. Der må gøres op med princippet om, at velfærdsuddannelserne, der sorterer under Undervisningsministeriet, er nødt til at gå tiggergang hos Videnskabsministeriet og universiteterne for at få midler til udvikling af den kvalitet, som loven fra 2007 faktisk pålægger dem.
Man kan passende starte med at få hele loven evalueret og gået efter i sømmene for at afdække, om man har opnået de stordriftsfordele, styrkelse af de forskellige professioner og højnelse af kvaliteten i uddannelserne, som var formålet.
Fusioner er skyllet hen over uddannelsesdanmark, men hvis man ikke lærer af erfaringerne og bruger en evaluering som afsæt til at komme videre med at løse nogle af de åbenlyse problemer, der er fulgt i kølvandet på loven, risikerer man at spilde skønne kræfter og gode intentioner.

