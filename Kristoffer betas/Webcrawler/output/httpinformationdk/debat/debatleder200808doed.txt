De døde dissidenter



 ALEKSANDR SOLSJENITSYN, som døde forleden, sagde en gang for mange år siden fra sit eksil i USA, at den dag, Sovjetunionens borgere kunne læse hans bog, Gulag Øhavet, om Sovjet-kommunismens fangelejre og slavearbejde, da ville Sovjetunionen ophøre med at eksistere. Aleksandr Solsjenitsyn har sagt og især skrevet meget - han døde kort før udgivelsen af de samlede værker på 30 bind. Men den forudsigelse holdt stik.
Med Gorbatjovs glasnost fik Sovjet-borgerne en hidtil uhørt mulighed for at læse ikke blot Solsjenitsyn, men en mængde andre beskrivelser af den sovjetiske virkelighed bag propagandaens lakerede overflade, om Sovjet-systemets gigantiske forbrydelser. Og de ville ikke længere finde sig i det. Derfor brød skidtet sammen, og tankerne går i disse OL-tider uvægerligt til den kinesiske befolkning, der endnu ikke har haft mulighed for at læse en kinesisk Solsjenitsyn og derfor fortsat må leve i undertrykkelsens frygt.
ALEKSANDR SOLSJENITSYN spillede en væsentlig rolle i opgøret med Lenins Sovjet-system og havde selv på grund af en vittighed om Stalin oplevet lejr-systemet på sin egen krop i mange år, og han blev siden først forment adgang til at modtage sin nobelpris og siden udvist fra sit fædreland på grund af sine afsløringer. 
Han vendte først hjem efter systemskiftet i 1991 og blev modtaget med åbne arme i Rusland, men det viste sig hurtigt, at han ikke var enig med den vestligt orienterede linje, som Boris Jeltsin førte. Solsjenitsyn var slavofil og gik ind for en særlig russisk vej i verdensbilledet med rod i kirke, streng moral og genoprettelse af gamle patriarkalske landsbysystemer. Han blev aldrig en profet for det nye Rusland, der på mange måder mere har fulgt Solsjenitsyns meddissident, atomfysikeren Andrej Sakharov. De to bekæmpede Sovjet-systemet sammen, men de kunne ikke døje hinanden eller hinandens ideer. Sakharov stod for moderniteten, hvor Solsjenitsyn stod for det gammelrussiske. 
SOLSJENITSYN BEKÆMPEDE efter sin tilbagekomst det ny dekadente, amoralske, kapitalistiske system under Jeltsin, og han var også stærkt kritisk over for Putins regime, selv om Putin for et syns skyld og med fuld tv-dækning søgte råd hos den gamle knark i datjaen uden for Moskva. 
Sakharov, der døde kort før systemskiftet, ville også have bekæmpet de nye ledere kompromisløst på grund af deres korruption og krigsførelse, men han ville have støttet Ruslands frigørelse fra fortidens zarisme og leninisme.
De to gamle nu afdøde kæmpere er et godt billede på Rusland i strid med sig selv og i søgen efter en ny identitet et sted mellem Vesten og Østen, mellem moderniteten og den urokkelige historie. Rusland er som altid uforudsigelig og har ikke foretaget et valg imellem dem. Rusland kan, som digteren skrev, ikke forstås med forstanden.
PD

