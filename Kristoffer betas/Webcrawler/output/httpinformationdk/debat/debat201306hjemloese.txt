De hjemløses vandring
Den politiske rastløshed og vigende vælgere


 
	Ekstrem høj vælgerdeltagelse kan, uden at behøve det, være udtryk for et sundt demokrati. I diktaturers magiske tilslutning på 99,9 procent kan man være sikker på at stemmerne er talt med mere end én gang, og at de der blev hjemme sidder i spjældet. Lav valgdeltagelse er ikke nødvendigvis demokratisk underskud, men måske jævn tilfredshed med tingene som de er. Vælgerne har ikke fundet valget vigtigt.

	Visse temaer jævner valgprocenten. Hvem gider tage stilling til noget uvedkommende uoverskueligt? Værdien af den formelt set demokratiske afgørelse ved håndsoprækning som i Schweitz er jævnligt til at overse. Eller de hjemlige afstemninger om EU hvor valget mellem ja eller nej ofte udløser det sidste.

	Forandring – også til det bedre – er en tvivlsom trumf. Deraf folkeafstemningsinstituttets tilnavn af konservativ garanti. Afgørelsens saglige værdi er så som så, når komplekse spørgsmål koges ned til kryds og bolle.

	Men kommer regn, kommer blæst: I dansk politisk kultur kvitterer man principielt for valgudskrivelsen, går rask til urnerne og udøver borgerpligten. Manden på divanen med avisen over undulatburet forarger. Her har forfædrene kæmpet og lidt afsavn for retten til folket at give et besyv med; det mindste folket så kan gøre er at møde op på valgdagen! Valgretten og dens udøvelse er på linje med flaget, kongehuset, kolonihavehuset, ytringsfriheden og så længe den holder Folkekirken. Den nationale ret og pligt til demokrati stikker dybt og anfægtes ikke som grundværdi. Det på trods af at den reelle ret og moralske pligt til at bruge tømmerblyanten med mellemrum synes illusorisk. Som i spørgsmålet om en europæisk patentdomstol. Ikke just befordrende for det politiske engagement, der ifølge analyserne også vil svigte slemt ved kommunalvalget.

	Vælgerne pendler

	Partiernes bud på fremtiden minder til forveksling om hinanden, forskellene udlignes i luftige påstande og valgløfter, politikerne bliver et systems funktionærer, en kaste der liturgisk dyrker de samme luftspejlinger: beskæftigelsen, konkurrenceevnen, udfordringerne under ét.

	Vælgerkorpset drives af disse og andre gode grunde ud i rastløshed, forveksler det politiske markeds røverkøb med tilbudsaviserne og går uden illusioner på vandring mellem udbyderne. Som forbrugeren der ikke føler sig mere hjemme i Netto end i Aldi, i Brugsen end i Irma, men haster fra marked til marked i jagt på lykken ved det indbildte kup.

	Vælgerne indser rodløsheden og pendler fra tilbud til tilbud i en stadig mere bred og diffus midte. Ydersynspunkter, som ikke er udpræget synligt ydre, specielt markante eller rystende samfundsforandrende, snøres af. Akkurat som markedets tilbud på gennemsnit yderligere befordrer shopperens rastløshed. Ejerskab i detailhandelen kontrolleres enten af Mærsk eller Mærsk. Det kommer ud på ét, hvis marinerede mørbrad eller nektariner i net der vinder den dags priskrig. Det betyder ikke noget for andre end aktionærerne.

	Men når skolelæreren ikke mere føler sig hjemme i Radikale Venstre, når skolelæreren ikke ser SF som en naturlig mulighed, når skolelæreren for længst har forladt Socialdemokraterne, når en centrum-venstre regering ikke mere tiltrækker centrum-venstrevælgere, men disse i deres velforståelige hjemløshed foretrækker det rene snit frem for stadig mere ubegribeligt vel at mærke også unødvendige løftebrud, kovendinger af bibelske proportioner og melder sig hos de højst bydende, ja, så har folkestyret et problem.

	Vælgervandringerne kan ikke uden videre tages som udtryk for en demokratisk værdi, snarere som ukonstruktiv vildrede over for markedspolitisk inspirerede ledere, der har smidt nålen væk til kompasset.

	Vælgerne vandrer

	Når en SRSF-regering i forsøg på at gnubbe sig fast i midten udviser en asylsøgende familie, som en VK-regering, støttet af et af de mest xenofobisk småtskårne politiske partier i Europa, oven i købet lod blive i landet, da brister endnu en illusion om valgs betydning; meningen med at dele sig efter anskuelser bliver hjemløs. Når SRSF med fynd og klem adopterer den offentlighedslov, der med lethed kunne opfattes som symbol på VKO’s ringeagt for spillereglerne, og som udløste en række principielle sager om embedsførelse og magtmisbrug, hvor oven i købet et par af dem kører på de høje nagler for tiden, kan ingen bebrejde de vælgere der fandt deres ståsted i en daværende oppositions løfter om renere trav, at de i hjemløsheden søger til Løkke med fadbamser og bilag og sit menneskelige, let ramponerede fejlbarlige åsyn af holdninger og standpunkter.

	Da giver det mere mening at koncentrere sig om hvad det pt. ansvarsfri parti kan tilbyde i denne udbredte principløshed, hvor løfterne om det anderledes hos S lå uudtalt i aldrig mere kreativ bogføring og snyd i bilag og ministerkontorer, men forsvandt i opportunismens tåger.

	Sørgmodig forundring breder sig i skaren af hjemløse der troede på viljen til forandring, mens tomme slagord som forbedret konkurrenceevne – højere afkast på ledelsesniveauet – atter overdøver drømmen om perspektiv. Det ufattelige i situationen, snart sagt fast forankret i den semantiske fattigdom som de regerende politikere lægger for dagen, findes dagligt i disse kollektive udtryk for samme indholdsløse nonsens, dem ved hvilke krisen også før blev beskrevet og før forgæves søgt løst.

	Over for denne udfordrende tomhed vandrer vælgerne. Nogle vil i hjemløsheden, som gamle PH konsekvent gjorde, proppe stemmesedlen uafkrydset i urnen. Andre bliver væk fra valget til magtreducerede kommuner og regioner. Lav vælgerdeltagelse her er ikke et sundhedstegn, men folkestyre på vågeblus.

