Regulering er en nødvendighed
Markederne fungerer kun, hvis de er fornuftigt reguleret, og vi får kun en acceptabel økonomisk udvikling, hvis vi benytter os af regulering


 Martin Ågerup kommenterer den 14. september min anmeldelse af Milton Friedmans bog Det frie valg. Bogen handler om et bedre samfund, hvor offentlige myndigheder ikke lægger urimelige restriktioner på menneskers muligheder for frie valg.
Det var ikke det bidrag økonomen Milton Friedman fik sin velfortjente nobelpris for. Han fik den for sit bidrag til forståelsen af økonomiske agenters forventningsdannelse og konsekvenserne for penge- og finanspolitikken. Det var originale bidrag, men Friedman drog imidlertid den yderligtgående konklusion, at det ikke var muligt at føre aktiv penge- og finanspolitik. Forsøg på det ville snarere forværre end forbedre situationen. Friedman havde ret i, at aktiv finans- og pengepolitik er en vanskelig disciplin, men at det skulle være umuligt, er jeg ikke enig i.
Min anmeldelse handlede om Friedmans syn på regulering, og Martin Ågerup påpeger med rette, at Friedman ikke var imod regulering, men gik ind for det, hvis der er en markedsbrist. Det synspunkt var yderligtgående i 1960’erne og 1970’erne, men begyndte at trænge igennem i 1980’erne og har været helt dominerende blandt teoretiske økonomer i de sidste 20 år.
Ekstremt synspunkt
Efter min mening er det stadig et ekstremt synspunkt. Markederne fungerer kun, hvis de er fornuftigt reguleret, og vi får kun en acceptabel økonomisk udvikling, hvis vi benytter os af regulering. Jeg synes derfor, at bevisbyrden burde være omvendt. De, der er imod en bestemt regulering, burde ’bevise,’ at udviklingen ville blive bedre uden regulering.
Vi står over for en ressource- og klimaudfordring, som markedet ikke kan løse, og der er ikke bare tale om en markedsbrist. Der er tale om, at de økonomiske agenter ikke handler ud fra de informationer om fremtiden, som Friedman regnede med. Usikkerheden er fundamental. Det er klart, at efterhånden som ressourcerne udtømmes vil priserne stige, men der er stor risiko for, at det så er for sent at handle. Den risiko synes jeg ikke vi skal tage. Det gør vi tilsyneladende alligevel.
Jeg siger ikke, at det er Friedmans skyld, men han har bidraget væsentligt til, at troen på markedet og det frie valg er blevet så rodfæstet.
 
Jørgen Rosted, tidligere departementschef

