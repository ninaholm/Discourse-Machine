’Jeg har betalt skat i kommunen, før du fik hår på tissekonen’
Vi har i årevis angrebet sagsbehandleres mulighed for at tage ansvar for de folk, de egentlig skulle hjælpe. I Nakskov fulgte jeg fiskeren Ib til en dokumentarserie, og hans historie er et kafkask eksempel på, hvordan pligtopfyldende sagsbehandlere gør, hvad loven foreskriver, men ikke, hvad der virker
Ib Lybæk Andersens hus var kondemneret, og han ville gerne flytte, men han var rasende, fordi han mente, kommunen ikke ville hjælpe ham.


 Ib Lybæk Andersen er gammel fisker. Da jeg mødte ham, boede han på Jødevej i Nakskov i et hus med fugten hængende som tunge dråber i loftet, uden strøm og varme. Ib var førtidspensioneret med en arbejdsskade og boede med sin søn på 16 år og varmede huset ved blandt andet at hælde sprit i en gryde, som han så satte ild til.
Huset var kondemneret, og Ib ville gerne flytte, men han var rasende, fordi han mente, kommunen ikke ville hjælpe ham.
Vi fulgte Ib gennem et år til dokumentarserien På røven i Nakskov, hvoraf første afsnit blev vist i aftes på TV 2. Undervejs i forløbet viste det sig, at Lolland Kommune på trods af en massiv arbejdsindsats var gået skævt af Ib, og at sagen var gået i hårknude.
Ibs historie er karakteristisk for mange af de folk, jeg har mødt. Ib snakkede med mange forskellige kommunale medarbejdere. Det virkede ikke, som om nogen kendte ham fra hans gode sider. Ingen kunne i hvert fald trænge igennem med det helt simple budskab, at man faktisk gerne ville hjælpe. Han blev sendt fra kontor til kontor, og hvis han havde bare den mindste tillid til systemet, før sagen gik i gang, mistede han den undervejs.
De brød et løfte
Fordi Ibs hus var kondemneret, havde han ifølge loven krav på at få anvist en anden bolig. Det havde kommunen også gjort, men Ib syntes ikke, de havde lyttet til ham. Kommunen havde foreslået Ib, at han flyttede ind i et socialt boligbyggeri og tilbød lån til indskuddet. Men Ib ville ikke ind i »en stærekasse«, som han sagde. Ib havde huset fyldt med fiskegarn og grej, han havde samlet gennem et langt liv. Han havde altid boet i hus og kunne ikke se sig selv i en lejlighed.
Ib oplevede kommunen som arrogant, når den kun tilbød ham noget, han ikke ville have.
Efter flere klager og en simpel fejl i kommunens sagsbehandling lykkedes det Ib at overbevise kommunen om, at han måtte finde et hus selv, som han kunne få støtte til at flytte ind i.
Ib finder et hus, som på alle måder passer ham storartet. Det er oven i købet billigere i indskud end den lejlighed, kommunen har tilbudt. Her er en stor garage til fiskegarn og knallert. Indskuddet er på 12.600 kroner, og kommunens folk går aktivt ind i at få huset forbedret og godkendt til genhusning. Så langt så godt. Men så opstår den situation, der får sagen til at kollapse. Kommunen har lovet Ib et lån til indskud til det sociale boligbyggeri, men fordi der er tale om en privat udlejningsejendom, kan kommunen ikke yde lån efter boligstøtteloven, men er forpligtet til at se på Ibs økonomiske situation. Derfor ryger sagen til et andet kontor. Sådan er reglerne, og ingen i det offentlige system kan forklare meningen.
Men kommunens folk anbefaler flere gange i forløbet, at man finder en løsning på Ibs situation. En medarbejder, som Ib taler med, sender sagen videre til et nyt kontor med besked om, at han »bifalder, at der støttes op økonomisk«, og hende, der har brugt uanede kræfter på at få løsningen med Ibs hus i stand, »håber, at man kan bevilge Ib hjælp til indskud«. Men det kan man ikke. Det kontor, som ser på Ibs ansøgning, følger bare loven og siger nej.
Ib føler sig snydt. Først lovede de at hjælpe, og nu vil de alligevel ikke.
Kommunen havde givet et løfte, som de brød.
Tal pænt
Ib ringer i raseri til en sagsbehandler og siger: »Jeg har betalt skat i den her kommune, før du fik hår på tissekonen.«
Ibs sprog er skabt af et liv på havet, og føler han sig presset, bliver det ikke bedre. Sagsbehandleren beder Ib om at »tale pænt«, og han svarer igen med eder og forbandelser og kræver, at borgmesteren eller som minimum kommunaldirektøren ringer ham op. Herefter går dialogen i stå. Kommunen afventer, at Ib selv betaler indskuddet og virker i øvrigt opgivende, fordi Ib Andersen har været »meget grov i sin sproglige tone«. Kort tid efter ryger en indberetning af sted til Børn- og ungeforvaltningen i kommunen, fordi det er uforsvarligt, at Ibs søn, Nicolai, bor i ejendommen.
En aktindsigt viser, at i hvert fald seks mennesker i kommunen bruger tid og kræfter på Ibs sag. En af disse har eksempelvis 54 gange i en periode på et år været i gang med Ibs sag og har noteret telefonsamtaler, udarbejdet genhusningstilbud osv. Papirerne viser også, at kommunen gerne vil yde hjælp til huslejen i det hus, Ib selv har fundet, og man tilbyder i overensstemmelse med loven at give huslejestøtte i ti år på samlet 162.800 kr. Ib forstår aldrig, at hvis man oversætter de kommunale ord om indfasningsstøtte, så er der tale om reel hjælp. Ikke til depositum, men til husleje.
Ib afviser i dag, at kommunen nogensinde tilbød at hjælpe med det hus, han selv havde fundet. »De ville kun give penge til lejligheden,« fortæller han.
Der må ikke gå følelser i den
En af dem, jeg har snakket med om Ibs sag, er tidligere formand for socialrådgiverne, Bettina Post. Hun mener, at det er karakteristisk for de sager, hvor det personlige kendskab mellem borger og socialrådgiver ikke er til stede, at sagsbehandleren reagerer hårdere, når borgeren bliver grov i munden. Nutidens sagsbehandlere har tendens til at blive reduceret til administratorer, som sørger for, at lovgivningen og de formelle sagsbehandlingskrav overholdes, mens beslutningerne træffes i nogle visitationsudvalg, som er optaget af økonomi, og som ikke kender borgerne.
Det økonomiske fokus, som har været særlig markant siden kommunalreformen, betyder, at man mange steder organiserer sig på en måde, så sagsbehandler og borger ikke lærer hinanden at kende, for så ’går der følelser i den’. I stedet organiserer kommunerne sig med teams, hvor en gruppe sagsbehandlere har et fælles ansvar for nogle hundrede sager, men hvor ingen rigtig kender borgerne. Borgeren har ikke sin egen sagsbehandler.
»Men al erfaring viser, at det er det modsatte, som virker. Hvis vi skal hjælpe udsatte familier, er det afgørende, at sagsbehandleren kender dem, de arbejder med. Det er jo relationsarbejde dette her,« siger Bettina Post.
En sagsbehandlers kompetence
Ib siger helt fra start, at han kun kan bo i et hus. Kunne man forestille sig et system med en sagsbehandler, der umiddelbart accepterede dette og sagde til Ib: »Det hjælper vi dig med, hvis du selv finder et rimeligt hus, der er til at betale.« En sagsbehandler, som herefter er i stand til at holde sit ord uden at skulle sende sagen videre til et andet kontor, der ikke kender sagen. Eller helt utopisk: Hvad med en sagsbehandler, der har tid til at tage forbi Ib, og som ved, at selv om Ib bander, kan man sagtens lave aftaler?
Det ville kræve, at Ib havde en enkelt sagsbehandler, og at denne faktisk havde noget beslutningskompetence. Det er næsten umuligt at forestille sig at give sagsbehandlerne og kommunens folk den slags arbejdsbetingelser, hvor man ikke detailstyrer deres arbejde væk fra sammenhæng og mening. I stedet bruger man, som i Ibs tilfælde, et hav af ressourcer på at sende sagerne frem og tilbage mellem forskellige kontorer, og i sidste ende er det medvirkende til, at arbejdet spildes.
Ib lever videre i nogen tid i huset på Jødevej. Hans undulat, Marley, klarer fint det dårlige indeklima, men selv får han mere og mere ondt i hovedet. Lægen fortæller ham, at han bliver nødt til at flytte. Ib er stædig. Han vil ikke ind det sociale boligbyggeri. I stedet flytter han ind hos en ven, hvor han midlertidigt kan bo sammen med sin søn.
Lars Borking er tilrettelægger på dokumentarserien ’På Røven i Nakskov’, der har seks afsnit og vises hver torsdag kl. 20.00 på TV 2. Det første blev vist i går. ’På Røven i Nakskov’ er blevet kritiseret for at kaste et negativt lys over Lolland-Falster. Lars Borking giver svar på tiltale i dagens kulturtillæg

