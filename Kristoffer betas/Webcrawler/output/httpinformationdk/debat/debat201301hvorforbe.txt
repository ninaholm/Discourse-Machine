Hvorfor begrænser vi folkestyret?
Partier udgør kernen i det danske demokrati. Alligevel er vejen mod opstillingsberettigelse til Folketinget fyldt med forhindringer, der tyder på, at man ønsker at holde små partier uden større midler ude


 Retsforbundet ønsker igen at spille en rolle i dansk politik, og derfor er vi som parti i færd med at relancere os selv med den gode gamle georgisme i ny smagfuld og iøjnefaldende indpakning.
For at blive opstillingsberettiget til næste folketingsvalg, skal vi indsamle knap 21.000 gyldige vælgererklæringer fra vælgere, der vil støtte vores opstilling. Men i den proces mødes vi med flere urimelige og bekostelige forhindringer, der virker både ekskluderende og begrænsende for folkestyret og uværdige for et oplyst informationssamfund i det 21. århundrede.
Den første forhindring, vi møder, er, at de partier, der søger opstilling, skal have godkendt den blanket, som vælgerne skal udfylde, i stedet for at alle partier blot får stillet en standardiseret formular til rådighed. Desuden er der tidsrammen på halvandet år, indenfor hvilken vælgererklæringerne skal være samlet. Tidsrammen giver for os at se ingen mening og virker igen kun forhindrende for, at et lille parti med en smal organisation skal kunne opfylde betingelserne. En mere logisk tidsramme ville være en valgperiode, altså fire år.
Surrealistisk brevveksling
De næste forhindringer møder vi, når vi er på gaden for at bede vælgere om at udfylde vælgererklæringen. For det første er vi nødt til at bede om hele CPR-nummeret. Her oplever vi, at mange borgere er utrygge ved at aflevere de sidste fire cifre til en, for dem, fremmed person. Det er en ganske forståelig bekymring fra borgerens side og et ganske unødvendigt tiltag fra myndighedernes side. Folkeregistret kan sagtens identificere en borger alene på baggrund af navn, adresse og fødselsdag.
Når det så er lykkedes for os at ’fravriste’ vælgeren både oplysninger og underskrift, starter en nærmest surrealistisk brevveksling, der tilsyneladende ikke har andet praktisk formål end at holde Post Danmark beskæftiget. Vælgererklæringen sendes af os (eller af vælgeren selv) til folkeregistret i vælgerens hjemkommune, der blot skal bekræfte at vælgeren findes, og at erklæringen ikke er en forfalskning.
Det omstændelige opstår, når kommunen derpå er forpligtet til at sende vælgererklæringen tilbage til vælgeren igen. Det er meningen, at vælgeren selv skal sende den videre til partiet, hvis de stadig ønsker at støtte formålet. Det viser sig desværre ofte, at vælgeren ikke sender erklæringen videre til partiet, ikke nødvendigvis fordi de har fortrudt, men blot fordi det er af større vigtighed for os som parti, end det er for vælgeren.
Brug den nemme løsning
Desuden vælger partierne, der søger opstilling, ofte, at bekoste frankerede svarkuverter til vælgeren, der skal sende erklæringen til partiet. Dertil kommer, at vælgererklæringerne skal trykkes, og der er en række andre udgifter, der gør, at det koster i størrelsesorden 3-400.000 kroner at søge opstillingsberettigelse til folketingsvalg. Det er i sig selv en alvorlig hindring for nye partier.
Hvis man virkelig mener folkestyret alvorligt, ønsker at brede det ud og ikke er bange for pluralisme, kunne man vælge at gøre opstillingsberettigelse enkel og ukompliceret. Man kunne gøre det muligt at skrive under med NemID på en liste over de partier, der søger opstillingsberettigelse, på Indenrigsministeriets hjemmeside.
Det vil spare tid og penge, sikkerheden vil ikke være ringere, end den er i dag, og det vil være langt mere retfærdigt og demokratisk. Hvis myndighederne mener, at NemID er sikkert nok til at passe på vores personfølsomme oplysninger og varetage vores kontakt med stat og kommune, er det også sikkert nok til, at man som vælger kan underskrive en vælgererklæring elektronisk.
Vi har allerede henvendt os til indenrigsministeren og til Folketingets kommunaludvalg og fremført, at der efter vores opfattelse ikke er grund til at bevare en procedure med et demokratisk underskud, når det relativt enkelt kan lade sig gøre at lave en langt bedre løsning. Vi er blevet mødt med sympati og afmålt interesse for at ændre procedurerne. Vi har udtrykt vores villighed til at deltage i udarbejdelsen af nye procedurer, da vi kender forholdene bedre end de fleste. Men foreløbig er der hverken fulgt op på vores tilbud eller sket nogen anden udvikling i sagen. Hvorfor skal det være så svært?
 
Torsten Sylvest er medlem af Retsforbundets landsledelse

