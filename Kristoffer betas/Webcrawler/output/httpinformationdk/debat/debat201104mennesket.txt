Mennesket ved en korsvej
Mellem teknoti og taknemlighed


 Alverdens lande har igen taget fat på forhandlingerne om en global klimaaftale. Men som fremgået af Information i lørdags regner ingen med en aftale COP17 i Durban, Sydafrika, i år til december, som heller ikke sidste år COP16 i Mexico, som heller ikke forrige år COP15 i København. Så »spekulationerne går nu på, om en bindende aftale kan nås i 2012, i 2013 eller ...«
Hvorfor i alverdens lande denne handlingslammelse?
Når naturvidenskaberne dog uafbrudt konstaterer stadig flere alarmerende og endnu mere truende naturtilstande end hidtil antaget? Bl.a. på ny stigende CO2- udledninger i EU, herunder skam også i Danmark.
Herpå kan en nyåbnet udstilling Kampen på murenom netop Mexico i Køges museum for kunst i det offentlige rum, Køs måske give noget af et svar. Ikke fordi menneskets ødelæggelse af sit og andre højerestående planters og dyrs eget naturgrundlag direkte er den aktuelle motivation.
Den pragtfulde udstilling om mexicansk murmaleri synes snarere inspireret af de arabiske og muslimske oprør og rører i Tunesien, Egypten, Libyen, Syrien ...
»Udstillingen viser forarbejder til det helt særlige, ideologiske og politisk engagerede murmaleri, der opstod ud af revolutionen i Mexico fra 1920'erne. En helt ny type murmaleri, som fik betydning for udviklingen af det fortællende monumentalmaleri i det 20. århundrede.«
Rivera og Rockefeller
Men indirekte kan Kampen på muren sige noget helt afgørende om træk ved vores moderne, venstreorienterede såvel som højre- og centrumorienterede syn på naturen, der lammer alle COP'erne. Når det f.eks. om den absolut mest berømte mexicanske mur- og monumentalmaler Diego Riveras kæmpeværk Mennesket ved en korsvej, skuende med håb og vidsyn mod valget af en ny og bedre fremtid hedder:
»I 1938 inviterede den amerikanske rigmand Nelson Rockefeller Diego Rivera til at udsmykke en væg i Rockefeller Center. Murmaleriet skulle illustrere det 20. århundredes sociale, politiske og industrielle muligheder. I midten af folkemængden står manden og maskinen. Det er en fremstilling af den ideelle arbejder, men også af mennesket, der som hersker over teknologien ser fremad ind i det nye århundrede. (...) Yderst til venstre illustreres videnskaben, repræsenteret ved Darwin, og til højre er det en af tidens store ideologier marxismen der er repræsenteret af Marx og Trotsky. Blandt menneskemængden dukker den revolutionære sovjetiske leder Lenin frem. Den marxistiske undertone og kritikken af kapitalismen blev mere og mere tydelig, så Rockefeller bad Rivera fjerne Lenins ansigt. Rockefeller nægtede, og arbejdet blev afbrudt. Værket blev kort efter ødelagt, men allerede året efter blev det genopført i Palacio de Bella Artes i Mexico City.«
For hvad skjules af overspringelsen: (...)? »I Riveras fremstilling er det ikke blot teknologien, der er under menneskets kontrol, men hele universet. Der som en slags propeller eller linser i et mikroskop gennemskærer murmaleriets midte. Nærbilleder af celler ses i det ene felt, mens det andet giver et blik ud i universet.«
Ikke blot teknologien, men hele universet, hele naturen, stræber den progressive efter at sikre menneskets kontrol over. Hvad enten fremskridtet som en Rockefeller påberåber sig liberal borgerlighed eller som en Rivera socialistisk frihed (eller som en gennemsnitsdansker ganske almindelig socialdemokratistisk velfærd).
Ved at underskrive en global klimaaftale i erkendelse af, at ikke mennesket, men naturen kræver disse besparelser af vores naturforbrug, underskrives dødsdommen over det moderne fremskridtsprojekt.
I hvert fald hvad angår dets forestilling i alle dets forskellige geografisk betingede, ideologiske, politiske og religiøse afskygninger om den totale naturbeherskelse.
Derfor trækker det ud i København, i Mexico, i Durban og ...
Lammer mennesket
Forventningen om grænseløs magt over naturen ved naturvidenskab, teknologi, teknik og global pengeøkonomi lammer mennesket. Elegant formuleret af Piet Hein i et gruk:
Teknoti som menskets herre
	er et fremskridt til det værre
Eller lidt mere detaljeret fremstillet af Thorkild Bjørnvig i en kronik, som for 50 år siden netop foranledigede den kulturradikalistiske afvisning, at nu skal vi da vel ikke til at bøje os for naturen, det billige skidt:
»I de frie demokratiske samfund har frihedstanken og det er også ganske naturligt ikke længere oprørets patos. Den har langsomt fået et nyt indhold, nemlig friheden for et hvilket som helst menneske til at håndtere naturen og alt i den som et objekt, en genstand for magtinteresser, en erstatning for slaven.«
Hvad havde Bjørnvig at sætte op mod dette fremskridt til det værre? Følgende:
»Imidlertid, det eneste, der for alvor fylder og oplader sindet, er det, vi aldrig kan få i vor magt, eller som vi frivilligt ikke udøver magt over og som ikke udøver magt over os.«
Altså taknemligheden, kærligheden. Hvad andet, ellers?

