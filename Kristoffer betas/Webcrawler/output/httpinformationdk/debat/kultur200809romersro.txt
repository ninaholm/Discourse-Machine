Romers roman skaber debati grænselandet
Overborgmesteren i Flensburg har efter råd fra den danske konsul i byen sat en stopper for udbredelsen af 'Den som blinker er bange for døden'


 Knud Romers romandebut, Den som blinker er bange for døden, vakte stor debat herhjemme sidste år. Nu har samme bog bragt sindene i kog i Nordtyskland, hvor en skummel tysk-dansk alliance forsøger at lægge låg på forfatterens fortælling om tyskerhad i Danmark.
Det begyndte ellers så godt. En komité bestående af Flensburgs litterære spidser udvalgte ved årsskiftet bogen til at deltage i den nordtyske konkurrence 'En by læser en bog'. Såfremt Romers erindringsroman skulle vinde konkurrencen, ville Flensburg modtage 7.500 euro, som de kunne bruge på uddeling af Den som blinker er bange for døden til byens borgere samt oplæsninger af romanen.
Men så hørte overborgmester Klaus Tscheuschner om sagen, fortæller Schleswig-Holsteinische Zeitung. Han konfererede med den danske konsul i Flensburg, Henrik Becker-Christensen. Ville bogen nu også gavne det dansk-tyske forhold i grænselandet, ville Tscheuschner vide.
Næppe, mente Becker-Christensen. For en litterær betragtning var romanen sikkert udmærket, men der er tale om et subjektivt billede af danskernes forhold til tyskere, forklarede konsulen, ikke et repræsentativt. I tiden umiddelbart efter krigen var tyskerhadet rigtignok meget udbredt, men ikke helt oppe i 1960'erne og 1970'erne, hvor Den som blinker er bange for døden foregår.
Tscheuschner valgte følgelig, at bogen alligevel ikke skulle deltage i konkurrencen. Det kunne han gøre, fordi ansøgningen om deltagelse krævede hans underskrift.
'Smagsdommer'
I første omgang udløste overborgmesterens beslutning ikke den store debat. Ifølge Schleswig-Holsteinische Zeitung fordi de involverede i sagen fik mundkurv på fra rådhusets side. 
Nu, hvor et nyt oplag af Knud Romers roman er på vej, er diskussionen imidlertid blusset kraftigt op. Kritiske stemmer taler om censur, men det er noget vrøvl, mener Tscheuschner, der argumenterer med, at han jo ikke kan sætte sin underskrift på en ansøgning, han ikke kan stå inde for.
Seneste indlæg i debatten er en leder i gårsdagens udgave af det danske mindretals dagblad, Flensborg Avis. Her langer lederskribenten Bjarne Lønborg ud efter overborgmesteren, der tillader sig at benytte sit politiske mandat til at agere smagsdommer. Ikke alene principielt er det problematisk, men også i dette særlige tilfælde. For Knud Romers bog kunne faktisk gavne det dansk-tyske forhold:
"Det er som bekendt vanskeligt at forholde sig til både nutid og fremtid uden at kende fortiden. Derfor kunne de arrangementer og den opfordring til flensborgerne om at læse Knud Romers roman, som danske og tyske kulturfolk i byen havde planlagt, give øget indsigt i den dansk-tyske nutid og dens baggrund, samtidig med at det litterære værk måske kunne bidrage til at forebygge fremtidige modsætningsforhold," mener Lønborg i modsætning til Tscheuschner og den danske konsul.


