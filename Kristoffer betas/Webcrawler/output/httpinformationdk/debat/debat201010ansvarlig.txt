Et ansvarligt budget for byen



 Der blev for et par uger siden indgået et bredt forlig om Københavns Kommunes budget for 2011. Vi er glade for, at det - trods krise, statslig nulvækst og massiv stigning i børnetallet - lykkedes at sikre den kommunale kernevelfærd for københavnerne. Udfordringen med at sikre kernevelfærden har i år været ekstra svær på børneområdet. Da vi gik i gang med at lægge budgettet var der nemlig et underskud på 350 mio. kr. For at skabe balance var det dermed nødvendigt enten at finde flere penge eller at nedbringe udgifterne. Resultatet er blevet en kombination: Der er blevet tilført knap 160 mio. kr. fra resten af kommunen i form af en gældssanering, en ny økonomisk demografimodel, samt at de foreslåede besparelser vedr. reduktion af institutionernes madbudget, morgenåbent på skolerne, brugerbetaling på Sankt Annæ Skole og en generel besparelse er taget af bordet. Disse penge kommer oveni de 232 mio. kr., som vi i forvejen tilfører området som følge af de mange ekstra børn næste år.
Samtidig hæver vi forældrebetalingen med ca. 200 kr. for vuggestuebørn og 50 kr. for børnehavebørn. Det giver lidt over 60 mio. kr. at fylde op med.
Besparelser
Interne besparelser i børne- og ungdomsforvaltningen, som ikke påvirker børnenes hverdag, bidrager med yderligere 40 mio. kr. Det drejer sig om besparelser på eksempelvis digitalisering af tryksager mv. Tilsvarende betyder tværgående effektiviseringer for hele kommunen, at forvaltningen kan spare 21 mio. kr.
Klyngeledelse er en af de ændringer, som har været blandt de helt store samtaleemner, når vi har besøgt daginstitutioner rundt omkring i byen. For os er det centralt, at klyngeledelse giver mulighed for at spare på administration og ledelse frem for på pædagogtimer. Alene i 2011 opnår vi en besparelse på 40 mio. kr. ved at indføre klyngeledelse. Nogle institutioner er meget uhensigtsmæssigt indrettet. Ved at sætte penge af til f.eks. elevatorer og andre forbedringer af bygningerne, som gør, at dagligdagen glider lettere, kan vi effektivisere for 15 mio. kr.
Tilbage står så tre besparelser, som vil kunne mærkes for børn og forældre. Vi flytter opsamlingsstederne for vores udflytterinstitutioner til eksisterende institutioner, samler børn og pædagoger på færre institutioner i juli måned, og at tilbyder skolemadsordningen EAT på færre skoler. De tre ændringer reducerer tilsammen omkostningerne med 16 mio. kr. For os er det centralt, at vi med disse forslag kan spare penge på husleje og bygningsdrift frem for på børn og pædagoger.
Skaber ro
Med budgettet for 2011 har vi lagt en langsigtet og holdbar plan, som skaber ro og forudsigelighed i de kommende år. Vi har stor forståelse for den bekymring, der fortsat er blandt forældre og medarbejdere, men vi håber, at alle vil være med til at se fremad gøre København til børnenes by nu og fremover.
Frank Jensen er Overborgmester (S) og Anne Vang er børne- og ungdomsborgmester (S)

