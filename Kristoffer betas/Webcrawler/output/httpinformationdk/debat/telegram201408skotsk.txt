Skotsk separatist skuffer i vigtig tv-debat
Fortaler for skotsk uafhængighed manglede slagkraftige økonomiske argumenter i tv-duel, lyder kritikken.


 Bannerføreren for skotsk uafhængighed led tirsdag aften et nederlag i en vigtig tv-debat, hvor han ellers var udset til at vinde vælgerne over på sin side seks uger før folkeafstemningen om skotsk selvstændighed.
Alex Salmond, leder af det løsrivelsesivrige Skotlands Nationale Parti (SNP), formåede ifølge tv-seere og politiske kommentatorer ikke at få overtaget i debatten med Alistair Darling, som kæmper for at beholde Skotland som en del af Storbritannien.
I forvejen er løsrivelseslejren bagud i meningsmålingerne forud for folkeafstemningen 18. september, som vil afgøre, om Skotland skal bryde sin 307-årige union med England. Derfor havde kommentatorer regnet med, at Salmond ville skrue op for retorikken i tv-debatten.
Men Salmond kritiseres efter duellen for ikke at have givet overbevisende økonomiske argumenter for et selvstændigt Skotland.
Ifølge en måling blandt tv-seerne mente 47 procent, at Darling vandt debatten, mens blot 37 procent peger på Salmond som vinder.
- Mit budskab i aften er simpelt: Ingen, absolut ingen, kan drive Skotland bedre, end de folk, der bor og arbejder i Skotland, lød det fra Salmond under debatten.
Også bookmakeren Ladbrokes mener tilsyneladende, at fortalerne for selvstændighed er svækket efter debatten og har derfor øget tilbagebetalingen, hvis det skulle blive et ja til selvstændighed ved afstemningen.
- Jeg mener ikke, det var Alex Salmonds bedste aften. Nogle gange lignede hans forsøg på at være statsmandsagtig en slags selvtilfredshed, og jeg er ikke sikker på, hvor godt det vil blive modtaget hos vælgerne, siger Iain Macwhirter, der er politisk kommentator for avisen Herald i Skotland.
I en meningsmåling, der blev offentliggjort umiddelbart inden debatten, støttede 40 procent af skotterne kravet om løsrivelse. Det er det højeste, der hidtil er målt. Op imod en million af de stemmeberettigede er dog fortsat i tvivl om, hvad de vil stemme.
