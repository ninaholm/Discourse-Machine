Vi har det hårdt
Det er nemt at gå og blive liberalist her i Slutoktoberdanmark, hvor man strider sig på arbejde i tusmørke


 Alle (med Kaspar Hauser og Helen Keller som mulige undtagelser) har prøvet at sidde ved siden af nogen ved et selskab, der fortæller en forfærdelig historie om sygdom og lidelse, og så lægge hovedet lidt på skrå, og sige: Jeg forstår dig.
Men gu’ gør vi røv. For med mindre vi selv har været i samme forfærdelige situation, så forstår vi ikke det mindste.
Som mennesker lider vi af en indbygget fejl, der gør, at vi falder for religiøse misopfattelser som f.eks. liberalisme, for vi er helt grundlæggende ikke i stand til at forstå, hvad andre mennesker føler og oplever.
Dét, vi virkelig forstår, er os selv. Vi har en nær og indgående indsigt i egne lidelser. Alle de morgener, vi er blevet tvunget op af sengen, langt tidligere end ønsket. De sene aftener, vi har arbejdet over. De lange timer, vi har stirret på uret, som var alt for længe om at bevæge sig. Vi synes faktisk, vi er ret seje, at vi har gennemlevet alt det med kun moderate mængder af brok.
Vi elsker historien om vores egne lidelser nok til at mene, at vi har fortjent alt, hvad der falder ned i vores turban, omend turban er et tåbeligt ord: Hvorfor gå med sådan en? Hvordan får man den overhovedet på, og hvem gider ansætte en med bandager om hovedet?
Vi andre, derimod, har med held søgt og fået adskillige vigtige job, og det kunne andre med lidt initiativ og indsigt vel også gøre, for hvor svært kan det være ... tænker vi, mens vi smiler til borddamen og siger »Jamen, det må da også være hårdt.«
Det er en indbygget kognitiv fejlslutning i mennesket, at vi alle tror, vi har det slemt. Og den fejlslutning gør, at vi tror, vi har fortjent alt, hvad vi får. Siger jeg. For jeg adskiller mig heldigvis fra min egen påstand på et par områder: Jeg anerkender, at jeg har haft et ukompliceret liv med fantastisk kærlige forældre. Jeg anerkender, at jeg har været heldig, og jeg har verdens bedste og letteste job. Måske er det derfor, jeg stemmer rødt, og måske er jeg ikke den eneste. Måske er der en grund til at folk, der får lov at udfolde deres ’kunstneriske’ potentiale stemmer til fordel for fællesskabet?
Men det er nemt at gå og blive liberalist. Ikke mindst i Slutoktoberdanmark, hvor man strider sig på arbejde i tusmørke og slagregn for at sidde i iltfattige mødelokaler, hvor en emsig projektleder mener, man »lige skal tage en runde« med tvangskommentarer, just som man håbede, man kunne forlade lokalet. Så kan man da ikke forestille sig, at andre har det værre end en selv. For når man sidder der og kæmper mod kroppens sunde og naturlige trang til at sove væk fra endnu et mellemlederdrevet forsøg på at stjæle ens livsgnist, så forekommer en tur i en flygtningebåd over Middelhavet som et fair bytte.
Og ja, det er en upassende sammenligning, men den understreger, hvor lidt vi forstår andres forhold. Og hvor let det er at mene, at andre sagtens burde kunne skaffe sig det, man selv ejer. Ellers er de vel bare mindre kvalificerede?
Så måske skulle vi arrangere en form for svømmekonkurrence på tværs af Middelhavet for liberalisterne, (gerne med Joachim B. Olsen i spidsen), så de kunne vide, hvad de snakkede om. Eller placere dem, der sagde »enhver er sin egen lykkes smed« i en flygtningelejr i Libanon, uden ID eller mobiltelefon. Hvis de er så skidekloge, så har de vel startet en millionvirksomhed dernede ugen efter. Vi henter dem ikke. Det må de private ordne.
Sebastian Dorset er komiker. 
Klummen er udtryk for skribentens egen holdning

