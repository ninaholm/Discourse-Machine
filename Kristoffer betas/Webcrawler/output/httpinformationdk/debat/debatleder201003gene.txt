Generationskampen



 I 1946 BLEV der født 96.111 babyer. Danmarkshistoriens største årgang så dagens lys. Sidste år var fødselstallet knap 63.000, selv om folketallet i mellemtiden er steget med halvanden million.
I årene efter Anden Verdenskrig fødte danskerne mange børn. De er siden benævnt babyboomerne, blomsterbørnene eller 68'erne. Det var dem, der med langt hår stod bag ungdomsoprøret i de brølende 60´ere. Nu går de glade oprørere så på pension. Til næste år får Danmark historiens største årgang af folkepensionister, som vil modtage tilskud til briller, tænder, busture og bolig. En epoke er slut, og Ældresagen, sygehusene og optikerne tager over.
Babyboomerne er en gruppe, der i gennemsnit gennem hele deres liv har taget for sig af retterne. Her i deres livs efterår kan de oven i købet glædes over de medicinske fremskridt, der, hvis det står til regeringen, skal give dem fire ekstra leveår.
I sandhed en generation, der har medvind.
Og de bliverstadig forgyldt. I VKO-regeringens udspil for de kommende tre år skal de offentlige udgifter holdes i ro, undtagen sundhedsudgifterne. Når de stiger, skal der spares tilsvarende andre steder. Og da det i høj grad er de ældre, der bruger sundhedssystemet, spiser de kommende ældre blot en endnu større del af kagen.
Her er efterhånden tale om et mønster. De ældre må ikke røres. Dansk Folkeparti står vagt om gruppen af ældre, og regeringen og oppositionen følger efter. Det blev skåret ud i pap i den forgangne uge, hvor formanden for Kommunernes Landsforening Jan Trøjborg luftede tanken, at de mest velhavende ældre måske kunne betale en smule for at få gjort rent.
Selv om intet kunne være mere rimeligt i sparetider, skød de politiske partier ideen ned på stedet. Ingen tør lægge sig ud med de ældre. De bliver flere og flere, de har pengene, og de sidder ofte også på magten i virksomhederne og i det politiske system.
TILBAGE STÅR de yngre grupper, hvor mange med god grund føler, at det er de ældre, der konstant rager til sig. Tænk for eksempel på den forkæt-rede efterløn, som heller ingen politikere tør røre med en ildtang. De henviser til Velfærdsreformen fra 2006, hvor efterlønsalderen fra 2019 hæves til 62 år i år 2022, og hvor alderen for at modtage folkepension fra år 2024 hæves gradvist, så den bliver 67 år i 2024. De ældre midaldrende går fri, mens 68-erne slet ikke berøres.
Information bragte den 18. marts en tankevækkende artikel med overskriften 'Glem klassekampen - nu kommer generationskampen.' Den indledtes med følgende sætning: »Hvorfor skal børnefamilier betale 35 procent af en daginstitutionsplads, mens pensionister ikke skal betale en lille smule for rengøring?« Mere pædagogisk kan det dårligt udtrykkes, at skruen konstant strammes om de unge, mens politikerne, selv i det små, viger tilbage fra at justere i de ældres rettigheder.
I 2007 fremlagde regeringens Familie- og Arbejdslivskommission sin rapport. I kommissoriet hed det blandt andet: »Kommissionens forslag skal kunne give øget fleksibilitet og mulighed for individuelle løsninger uden at være i strid med målsætningen om at øge arbejdskraftudbuddet og beskæftigelsen og må samlet set ikke medføre offentlige merudgifter«. Med andre ord, børnefamilierne skal arbejde mere, uden at det koster noget. Ville det ikke være mere rimeligt, om man lod børnefamilierne lidt i fred og pressede både det offentlige og det private arbejdsmarked til i højere grad at indrette sig på, at dem over 60 år, der ikke er nedslidte, kan og skal arbejde mere?
SOM BESKREVET i Information står mange af Europas lande med diskussionen om generationskampen, hvor de ekstremt store efterkrigsårgange går på pension. Det britiske tidsskrift The Economist kalder fænomenet 'Sølv-Tsunamien', altså de mange pensionister med sølvgråt hår, der i de kommende år vil oversvømme samfundet.
Diskussionen er ikke for alvor kommet til Danmark. Som Simon Emil Ammitzbøll fra Liberal Alliance sagde: »Der er desværre en frygt for at røre ved spørgsmålene«. Men diskussionen kommer, selv om alle partier, inden valget, vil slå gordiske knuder på deres politikertunger for at tale udenom.
Og der er ikke noget urimeligt i at presse 68-erne, der nu bliver pensionister. På en måde er de selv skyldige. For på ét område, har disse babyboomere holdt sig beskedent tilbage. De har ikke fået tilstrækkeligt mange børn til at forsørge sig. Indtil 1968 havde alle generationer op gennem historien reproduceret sig selv. Men hvert eneste år siden har fødselstallet ligget under to, så der konstant bliver færre og færre unge, der skal forsørge flere og flere ældre. For eksempel vil antallet af danskere over 80 år i de kommende 40 år stige fra 227.000 til 626.000.
Fordelingen mellem generationerne vil blive mere og mere urimelig i de kommende år. I det mindste kan politikerne da igangsætte forarbejdet til en nedsættelse af valgretsalderen til 16 år, så de føler, de har en beskeden indflydelse.


