App på recept
LEDER


 
	Viden er som bekendt magt, især når det gælder forholdet mellem læge og patient. De hvide kitlers vidensmonopol er længe blevet udfordret af internettet, hvor patienten kan skaffe sig mere detaljeret viden om sin sygdom end den praktiserende læge. Nu accelereres udviklingen i kraft af en bevægelse af selvmålere, der via smartphone-apps tracker, analyserer og logger mængder af data om alt fra humør til vitaminindtag.

	Det centrale er imidlertid, at det ikke drejer sig om selvmålere, der jagter selvkontrol og optimering af deres i forvejen gode helbred. Men om syge mennesker, der kan forbedre deres livskvalitet gennem inddragelse og selvkontrol i stedet for umyndiggørelse.

	Pludselig har patienten en mængde data, som sundhedsvæsnet tidligere havde monopol på, og kronisk syge patienter, der er overladt til sig selv det meste af tiden, kan bruge den viden til at tage kontrol over deres sygdom og deres egen behandling.

	Det udfordrer naturligvis sundhedssystemet, når hierarkier forskubbes, og patienter stiller krav om medinddragelse på baggrund af store mængder data, som kan være ressourcekrævende at forholde sig til. Men det handler også om indstilling blandt sundhedspersonalet. F.eks. svarer 98 pct. af lægerne i en ny undersøgelse, at de mener, at det er ’meget vigtigt’ eller ’vigtigt’ at inddrage patienterne i pleje og behandling – og at det kan øge kvaliteten af behandlingen. Men kun 11 pct. mener, at patienterne i høj grad har en viden, der kan kvalificere behandling og forløb. (Ganske sigende var sygeplejerskernes svarprocent langt større end lægernes).

	De fleste ressourcer placeres i sundhedsvæsenet, selv om de kroniske patienter tilbringer langt mere tid som selvbehandlere end hos lægen. Heldigvis er sundhedsmyndighederne så småt kommet på banen og deltager i flere udviklingsprojekter af forskellige typer selvmåling f.eks. inden for psykiatrien. Det er også nødvendigt, hvis de nye muligheder skal kvalificeres og føre til mere ’selfcare’ i stedet for informationsoverload og cyperhypokondri.

