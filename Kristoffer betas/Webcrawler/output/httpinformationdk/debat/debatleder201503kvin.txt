Kvindepolitik, tak
LEDER


 Her i 100-året for kvinders valgret er der stadig langt til ægte politisk ligestilling. Information kunne i weekenden afsløre en skæv fordeling af de politiske ordførerskaber på Christiansborg: De områder, hvor der er flest mandlige ordførere, er de økonomisk centrale: Finans, arbejdsmarked, skat, kommunalt styre og energi. Der er derimod flest ordførere af hunkøn på de ’bløde’ velfærdsområder: Familie, ligestilling, socialforhold, psykiatri og handicap.
Professor i kønsforskning ved Aalborg Universitet, Anette Borchorst, er ikke overrasket: »Det er udtryk for en meget traditionel opfattelse af, hvad kvinder og mænd gør.«
Denne kønsfordeling er ikke et problem, som partiet Venstre vil gøre noget ved, erklærer V-familieordfører, Tina Nedergaard. Hun siger: »Det er et 100 procent internt anliggende, hvordan vi organiserer os i partiet.«
Helt alvorligt, Tina Nedergaard: Hvordan partierne udfører deres opgaver på Christiansborg, kan ikke være noget »internt anliggende«. Det kommer jo til at præge lovgivningen. Og det er en nærliggende mistanke, at de fastlåste kønsroller kommer til at trække resultatet over mod værdier, som en traditionel manderolle hylder.
Kønnenes skæve fordeling i politik fremgår også af en opgørelse, som dagbladet Politiken bragte i weekenden: I stadig stigende grad støtter kvindelige vælgere folketingssalens venstre side, mens mandlige vælgere går til højre. Eksempelvis: 7,6 procent af mænd siger, at de vil stemme på Liberal Alliance. Blandt kvinder er det kun 3,5 procent.
At kvinder fravælger højrefløjen, ses over hele verden – og meget synligt i USA. Det sætter de borgerlige partier i en klemme. En udvej for dem kunne være at styrke i deres politik, hvad der traditionelt har været set som kvindelige værdier – og give kvinder en ligeværdig placering på ordførerposterne. Det kunne rette op på den skæve kønsfordeling i vælgernes partivalg.
Og hvis det samtidig betød menneskeligt varmere politiske resultater, kunne det ende med at være til glæde for både kvinder og mænd.

