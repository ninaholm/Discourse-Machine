Carinas visioner



 BÅDE BERLINGSKE TIDENDE og Politiken kunne for deres læsere i går præsentere stort opsatte interview med kulturminister Carina Christensen. Efter tre måneder på posten løftede hun omsider sløret for, hvad der er hendes visioner som kulturminister. De stort opslåede interviews afspejler de forventninger, der på forhånd var til, hvad hun ville melde ud med. Her i kondensat de samlede visioner fra kulturministeren som formuleret til de to dagblade. De fylder mindre end en kort leder.
FØRST GØR HUN OP med værdikampen:
"Jeg kommer ikke med noget katalog om en værdikamp. Situationen er en anden i dag end i 2001."
Carina Christensen vil også i højere grad involvere befolkningen:
"Jeg vil gerne gøre Kulturministeriet til et ministerium for alle danskere."
"Det er vigtigt, at vores kulturtilbud bliver relevante for alle. Derfor har jeg afsat en pulje på fem mio. kr. til at støtte initiativer, som inddrager flere brugere."
OG HUN VIL SØRGE FOR, at folk føler større ejerskab til kulturen:
"Der er jo lavet denne her kulturforbrugerundersøgelse tilbage i 2004, som er meget interessant. Den viser, at danskerne falder i tre kategorier: Storforbrugere, almindelige brugere og så dem, som overhovedet ikke vil betegne sig selv som kulturforbrugere. Jeg kunne godt tænke mig at få lidt flere med fra de to sidste grupper."
MEDIEPOLITIKKEN har hun også en mening om. Om TV 2 hedder det:
"Helt overordnet er jeg optaget af, at vi skal have to stærke public service-stationer i Danmark. Målet er selvfølgelig at bevare TV 2 som et stærkt alternativ til Danmarks Radio."
Om DR hedder det:
"Det virker, som om det går godt i Danmarks Radio efter et turbulent forår. De er på vej op igen."
MUSEER OG KULTURINSTITUTIONER, der oplever fald i den private støtte på grund af den økonomiske krise, har hun også en mening om:
"Vi kan ikke se de store tegn på, at de er blevet ramt endnu, men det kommer givetvis. Vi har et meget højt offentligt bevillingsniveau, og støtten fra de private er så, hvad mange har betegnet som flødeskummet ovenpå. Nu har vi været gennem nogle gode år og går ind i nogle magre år. Og der er kulturinstitutionerne jo ikke konjunkturfrie zoner."
OG SÅ ENDELIG til sidst på spørgsmålet om, hvad der er konservativ kulturpolitik:
"Det tror jeg ikke, man kan sætte på en formel."
VI SAVNER Brian Mikkelsen! pn

