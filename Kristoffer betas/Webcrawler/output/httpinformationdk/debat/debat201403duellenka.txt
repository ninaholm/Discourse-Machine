Duellen: ’Vi kan blive bedre til at nedtrappe medicinen’
Der er behov for mere forskning i at nedtrappe brugen af psykofarmaka, mener formanden for Dansk Psykiatrisk Selskab. Men det er urimeligt at kritisere psykiatere for at overmedicinere


 
	Når psykiatrien i Danmark bliver kritiseret i medierne, sker det typisk på baggrund af enkeltsager og med stor polemik til følge, mener Thomas Middelboe, der er leder ved Distriktpsykiatrisk Center Indre By- Østerbro i København og formand for Dansk Psykiatrisk Selskab. Ifølge ham er det med til at give psykiatrien et ringe image.

	»Det giver ikke et retvisende billede af den psykiatriske indsats i Danmark,« siger han.

	»Jeg tror bare, at de negative historier får rigtig meget spalteplads. Det er den der cocktail mellem psykisk sygdom og kriminalitet, død og vrede patienter, som forståeligt nok er frustrerede. Det sælger nok rigtig mange aviser.«

	Thomas Middelboe mener ikke, at der er nogen modsætning mellem medicinsk behandling og samtaleterapi eller sociale terapiformer. Tværtimod er der i høj grad et tværfagligt samarbejde mellem psykologer og psykiatere i behandlingen, siger han. Men han efterspørger samtidig mere viden om, hvordan man kan mindske patienternes brug af psykofarmaka på en forsvarlig måde.

	»Der er behov for intensiveret forskning i mere effektive psykofarmaka, der samtidig har færre bivirkninger. Der er også behov for mere forskning i, hvordan vi kan reducere forbruget af psykofarmaka, så vi påfører patienterne færre bivirkninger, end det er tilfældet i dag. Det er der stort behov for.« Thomas Middelboe mener dog ikke, det er rimeligt at kritisere psykiatrien for generelt at overmedicinere.

	»Men jeg vil medgive, at vi kan blive bedre til at finde ud af, hvornår man skal trappe ned i medicin og eventuelt holde op med den igen. Forskningen bringer os heldigvis hele tiden videre.«

	Psykiatrien skal også blive bedre til at identificere, hvilke patienter der kan klare sig uden medicin, og hvilke der ikke kan, mener Thomas Middelboe. Men han synes ikke, at debatten om psykiatrien i dag er frugtbar.

	»Skrækkampagner om medicin kan risikere at få mennesker til at fravælge en relevant og hjælpsom behandling, og det er en meget uheldig bivirkning,« siger han.

	Thomas Middelboe har set eksempler på, at patienter er stoppet med at tage medicin i kølvandet på en offentlig debat. I værste fald kan det føre til tilbagefald af symptomer, psykose og indlæggelse.

	»Det er voldsomme følger for både patient og pårørende,« siger Thomas Middelboe.

