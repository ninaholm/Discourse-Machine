Gud er i telefonen
Som 16-årig følte jeg mig allermest fri, når jeg ’sov hos en veninde’, men i virkeligheden lod mig fragte gennem natten på en udboret knallert med slavevodka i blodet og en slukket Nokia i tasken. I dag ser Gud alt, for jeg har ikke slukket min telefon i flere år. Måske er tiden bare løbet fra livet uden opsyn


 Jeg tror ikke på Gud. Jeg tror ikke på en altseende fader, der fører regnskab over min gøren og laden. Men jeg tror på teknologien, og jeg tror på data.
For nylig bekendtgjorde en række forsikringsselskaber, at de vil overvåge deres kunders kørsel. Både for at kunne bruge disse data i beregningen af eventuelle rabatter, men også for at kunne give gode råd om hensigtsmæssig kørsel, inden det går galt. Det er smart. Du ræser forbi en skole, og prompte får du en sms om, at det ville klæde dig at sætte farten ned. For din, min og vores skyld. En talskvinde for Alka mente, at danskerne efterhånden har vænnet sig til overvågning. At vi er parate til at se det som noget positivt.
Artiklen kom meget belejligt få dage efter DR’s store temalørdag om netop overvågning. Alle var i fuldt alarmberedskab, for det er ikke rart at opdage, at nogen har snablen nede i data, man troede var private.
Ikke desto mindre tror jeg, Alkas talskvinde har ret. Jeg har for længst overgivet mig til øjet i det høje. Gud er død; længe leve overvågningen.
Jeg ved udmærket, at min smartphone, og i særdeleshed mine apps, er den største sladrehank overhovedet. Jeg er typen, der mener, man bør tage forholdsregler mod den slags. Men jeg er også typen, der ikke kan gå to timer uden at kaste et blik på den skridttæller, jeg har installeret på min egen telefon.
Faktisk tæller den ikke blot mine skridt, den kortlægger også min færden, så jeg kan følge med i, hvor jeg har været i løbet af dagen. Nogle steder gætter den selv, hvad er, andre lader den demonstrativt stå som ukendte punkter på kortet. Det ser jo ikke godt ud. Heldigvis er appen forbundet med et andet program, så jeg nemt kan vælge fra en liste af forslag, der spænder lige fra ‘KUA’ til ‘Dans Hemmelige Øver’.
Ikke så hemmeligt alligevel, Dan. I går spadserede jeg fra mit hjem på Nørrebro til min arbejdsplads i Bredgade, blev der i otte timer, spadserede tilbage til Nørrebro, var kort forbi 7Eleven (fy), før jeg drog ind mod Pumpehuset, hvor jeg opholdt mig i tre og en halv time, inden jeg gik den lige vej hjem igen (dygtig). 13,4 km og i alt tre timer og tre minutters gang. Det er da smart.
Det er ikke for meget sagt, at jeg er blevet afhængig af den app, og når den misforstår mit bevægelsesmønster, går jeg troligt ind og retter. Jeg bryder mig nemlig ikke om at lyve. Selv om jeg har svært ved at gennemskue, hvem det er, jeg lyver for.
Når vi taler om selvovervågning, så glemmer vi, at det jo ikke kun er os selv, der overvåger. Teknologien eksisterer ikke i et vakuum; den er udtænkt, designet og kontrolleret af ægte mennesker. I skriftestolen kan de holde på en hemmelighed, men der er ingen fortrolighed mellem mig og min app. Min far fortalte mig engang, at man kan blive sindssyg af at tænke over universets uendelighed. Det tog jeg meget alvorligt, som børn jo har for vane. Jeg tænker, at det er derfor, jeg ikke kan forholde mig til mennesket bag appen. Enten bliver jeg sindssyg, eller også tager jeg konsekvensen og afsværger teknologien. Det tror jeg ikke længere, jeg kan.
Jeg er nået til et sted, hvor intet tæller, før det er indtastet som data. Hvor jeg ikke stoler på min egen dømmekraft, men må konsultere min telefon for at bekræfte, at jeg har gået nok, spist rigtigt, sovet fornuftigt, drukket tilpas med vand. Min fertilitet er medium, og der er nu 10 dage, til jeg skal bløde igen. Er det sygt? Måske. Først og fremmest føles det trygt. Der er nogen, der holder øje med mig. Tager hånd om mig.
Som 16-årig drømte jeg om at være the one thing in the galaxy ‘God didn’t have his eyes on’, som de sang i The Mountain Goats. Jeg følte mig allermest fri, når jeg ’sov hos en veninde’, men i virkeligheden lod mig fragte gennem natten på en udboret knallert, med slavevodka i blodet, drengesved i næsen og en slukket Nokia i tasken. Når ingen vidste, hvor jeg var, og jeg kun skulle afregne med mig selv.
Det er en evighed siden nu. Gud ser alt, for jeg har ikke slukket min telefon i flere år. Måske er tiden bare løbet fra livet uden opsyn.
Mikka Tecza er studerende ved IT-Universitetet og medredaktør på DenFri.dk. 
Klummen er udtryk for skribentens egen holdning

