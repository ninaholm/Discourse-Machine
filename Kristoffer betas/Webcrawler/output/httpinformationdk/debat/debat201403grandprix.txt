Grand Prix i skarp sovs
Randbemærkninger om bidrag til sammenhængskraften


 
	Der har nu været tid til en uges eftertanke, siden Dansk Melodi Grand Prix blev afviklet i Odense. Ifølge DR-generaldirektøren vigtigt for ’danskerne’, som hun siger. Alle i kategorien må man jo efter artsbetegnelsen gå ud fra. Det betyder velsagtens, at man tør give sit besyv med, uanset at Grand Prix normalt ikke rager én. Men begivenheden fremstilles altså som et vigtigt element i nationens truede sammenhængskraft – for tiden under angreb fra fremmede, heriblandt svenskere, der ganske vist betaler dansk skat, men tillader sig at sende børnepengene hjem til deres forsømte afkom i hjemlandet.

	I mangel af fodbold-EM eller -VM, og mens damelandsholdet slikker sår, eller hvad de gør i fritiden, må Grand Prix altså holde for som sammenhængskraften. DR er i den forstand i påfaldende grad sammenhængende. Institutionen identificerer sig som et kollektiv uden slinger i valsen. Endog en ældre ferm medarbejder på Radioavisen, som ikke i det daglige mangler sarkastisk kant, udtalte dagen derpå, at man nu må krydse fingre for vinderen, underforstået at denne klarer finalen. Her deltager noget så konkurrerende som adskillige udlændinge, velsagtens uden at få børnecheck, da den type med glimmer i frisuren næppe jokker træskoen ned i et dansk jordbærbed. Snarere i spinaten, når man ellers har set og hørt de danske numres niveau. Én af dommerne blev undervejs i præsentationen af de hjemlige bidrag spurgt, hvad hun mente (tænkte) om kvaliteten af årets sange. På det tidspunkt havde tre eller fire – tilsyneladende playback – leveret deres bidrag, som hvert og ét indledtes med de håbefulde ungfolks sjosken omkring i en sjat vand – givetvis på et utæt gulv i DR Byen, der flere steder lækker.

	Sang jammerligt

	Vand i skoene er aldrig godt for stemmen, hvilket aktuelt ikke spillede den store rolle. Helt underordnet alt andet – det overordnede kommer – sang deltagerne ad helvede til jammerligt. Flere af dem en snert under de planlagte toner. Hvordan kan en dommer på den baggrund sige, at hun synes, at barren er sat meget højt? Jamen, hvad fanden foregår der? Sniffer de lim, inden de bliver lukket ind, eller trues de på børnechecken? Gode gamle Mylius, hvem årene kun har hærget moderat, forsøgte sig nede fra et siddeapparats dyb med en fiks bemærkning; men det skulle han ikke prøve på. Værterne, mand og dame, sidstnævnte meget nedringet eller snarere sideringet i en oppefra og ned flækket kjole af sofapudebetræk fra 1950’erne, tog sig på skift af det fikse. Elektronmedierne har udviklet en særlig stil eller jargon (truet ord), der består i, at værtsparret, altid et par, skæmter (truet ord) og koketterer (truet ord) i deres roller, som om de har noget fortroligt kørende under sofapudebetrækket. I virkelighedens verden kan de sikkert ikke døje hinanden; han hælder kløpulver (truet ord) i hendes pudderdåse (truet ord), hun brækpulver (truet ord) i hans. De var ikke morsomme (truet ord), deres vitser lige så langt ved siden af skiven, som damens kavalergang (truet ord) var iøjnefaldende. På et tidspunkt læser værtsmanden en mail op fra en forgænger i Grand Prix-værtsfaget. Forgængeren skriver, at den mandlige vært ligner en sæk lort. Det skal være sjovt. Det er det ikke. Der er heller ingen, der griner; ikke andre end den mandlige vært, der ikke bliver mere sjov af, at han selv griner eller ser forskrækket ud, eller hvad hans grimasse nu skal betyde.

	Alle deltagerne bliver interviewet efter tur, før eller efter de har brændt deres nummer af i en overdådighed af billige lyseffekter. En af pigerne har haft halsbetændelse og er meget nervøs, siger hun. Det gør ikke noget. Hun synger også ad helvede til sammen med et par kloner af sig selv på tre guitarer, hektisk klimprende, som om musikkens hævnende gud var i hælene på dem. Det nummer var vist ellers det eneste sunget på modersmålet, selv om det jo strengt taget er Dansk Melodi Grand Prix, og sammenhængskraften er på spil – hvad siger landets snart største danske folkeparti til dét!

	Fællesnævneren i vandpytten

	Men sproget er heller ikke af betydning. Teksterne har jo ikke rundet Aarestrup eller lord Byron. Det kan være skingrende ligegyldigt, hvad de synger på deres betonsamplede 1-2-1-2 rytme med nedhængende nasaljammer baby my her og der. Nobelprisen i litteratur får de ikke. Mindre kan også gøre det. Bare en lille smule indhold. Bare en lillebittebittesmule mere originalitet, når man nu sidder ved sin flade skærm med sammenhængskraften i hænderne og tænker på, at dette altså er den højde ’danskerne’ anbringer barren i. Det rager stadig ikke én, det har ingen betydning, og om hundred år eller bare en måned er alting glemt, og man kan jo bare slukke. Men nu har man betalt licens, og er det virkelig rigtigt, at der ikke findes folk af faget, der tager nodebladet fra munden, at der ikke er bare én i miljøet, der kan skrive musik og tekst og synge, så en sur aldrende stodder – bevares ikke til rok og rul, men åben i sindet og forholdsvis venlig – kan få en medoplever uden at krumme alle ti tæer i smertefuld krampe? Blot et spørgsmål.

	Det er jo konceptet, der ikke duer. Hvem siger, at en sådan forestilling ikke må henvende sig til andet end den halve og hele hjernedød og en fællesnævner, man trods alt ikke forestillede sig lå og soppede i en nedtrampet vandpyt? Og så giver vi den én gang til på public servicen: Når man nu oppebærer (truet ord) så rigelige licensmidler, kan man så ikke som bidragyder tillade sig at forlange noget? Svaret blæser i vinden over fladlandet. DR er for længst ophørt med at forholde sig kritisk til egne varer. Alt er som alle optrædendes narcissistiske selvhørm, pr. definition ’fantastisk’. Det er ikke sundt. Dét ligner en sæk lort.

