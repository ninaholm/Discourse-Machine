Ministeren og tilliden



Det var en særdeles handlekraftig videnskabsminister, der tirsdag undsagde bestyrelsen på Københavns Universitet og satte universitetet under skærpet tilsyn.»Der skal ikke herske tvivl om, at jeg ser på denne sag med stor alvor. Den har skadet tilliden til KU, og til dansk forskning. Denne tillid skal genetableres så hurtigt som muligt,«bedyrede Charlotte Sahl-Madsen (K).Hvordan den driftige ministers skærpede tilsyn præcis skal udformes, er svært at gennemskue. På en institution med over 8.000 ansatte og 37.000 studerende kan det synes temmelig omfattende at skulle gå beslutninger efter i sømmene.At man fra KU's side har travlt med at gøre opmærksom på, hvordan ministeren nærmer sig en krænkelse af universitetets selvstyre, forekommer decideret latterligt set i lyset af ledelsens håbløse, om end ikke ulovlige, håndtering af Penkowasagen. Prikken over det sjove i blev sat, da KU efter bestyrelsesformanden havde erklæret sig uenig i ministerens kritik udsendte en pressemeddelelse med overskriften: »KU ser frem til tæt samarbejde med ministeriet.«Både universitet og minister har hermed demonstreret evne til at sende pæne signaler i en grim sag.Desværre overser ministeren en vigtig årsag til, at skandalen Milena Penkowa har kunne udvikle sig i det pinagtige omfang, som tilfældet har været den årsag hedder Universitetsloven. I dag har man samlet magten i toppen af universitetet og svækket de ansattes indflydelse. Dertil kommer, at universiteterne drives som virksomheder og belønnes i forhold til deres evne til at tiltrække eksterne bevillinger. Præcis den evne besad Penkowa. Hvis Sahl-Madsen virkelig er interesseret i at genoprette tilliden til universitetet og til dansk forskning, ligger en omfattende revision af loven lige for. Så længe det ikke sker, forekommer ministerens aktion mest af alt at handle om iveren efter at genskabe tilliden til den borgerlige regering.mek
