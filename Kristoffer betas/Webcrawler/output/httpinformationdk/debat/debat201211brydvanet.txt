Bryd vanetænkningen
Humanisterne skal være mere erhvervs­rettede, men det virkelig innovative ville være, hvis vi havde virksomheder, der turde satse på, at humanister er gode nok 


 Forsknings- og uddannelsesminister Morten Østergaard (R) vil ifølge Berlingske nedsætte en kommission, der i løbet af foråret 2013 skal se på, hvordan man tilpasser de humanistiske uddannelser, så de passer bedre til erhvervslivets ønsker. Men er det det, der er behov for? Forleden talte jeg med en kollega, der laver forskning blandt ingeniørstuderende, der har været i praktik i private virksomheder. For de fleste en spændende oplevelse, men for mange også en overraskende udfordring, at de også skal være gode til at kommunikere, have en solid viden om kulturhistorie, samfundsproblemer og etisk indsigt. »Det kunne vi godt have lært mere om på ingeniøruddannelsen,« siger en af dem.
En anden gruppe ingeniørstuderende var for nylig i Kina, hvor de på egen krop oplevede, hvor meget man kan få ud af at lave en slags mini-feltarbejde blandt kinesiske familier. De udtrykte stor overraskelse over, hvor meget man kunne få ud af den slags grænseoverskridende oplevelser. Grænseoverskridende for ingeniørstuderende, men ikke for de samfundsvidenskabelige og humanistiske forskere, hvis hverdag er kendskab til feltarbejder i andre kulturer, etik, kulturhistorie og samfundsforhold. Der har været kritik af, at de humanistiske kandidater ikke er gode nok til at omsætte teori til praksis. Derfor skal de nu lære at være både eksperter i tysk mellemkrigslitteratur og kunne sammensætte denne viden med viden om erhvervslivets behov. Dansk Magisterforening har advaret mod denne udvikling.
»Virksomhederne skal passe på med at stille krav om grydeklare kandidater eller medarbejdere, der ligner alle de andre medarbejdere på virksomheden,« skriver formand Ingrid Stage blandt andet. Der er naturligvis altid et behov for, at uddannelserne kan blive bedre til at forberede deres kandidater til det arbejdsliv, der venter dem. Og det tager tilsyneladende længere tid for nye humanistiske dimittender at blive genkendt som relevante for erhvervslivet. Alligevel finder stadigt flere humanister vej til det private arbejdsmarked, og der er flere undersøgelser, der viser, at de bliver mere værdifulde for samfundet, når arbejdsmarkedet globaliseres.
Gode nok som de er
Men kandidaterne slås med en udbredt vanetænkning, som vi finder både i erhvervsliv og blandt politikere. Nemlig at det er humaniora og humanisterne, der skal forandre sig, blive ’erhvervsrettede’ og ’entreprenante’. Det virkeligt innovative ville være et erhvervsliv, der turde satse på, at de humanistiske kandidater er gode nok, som de er. En filosof behøver ikke en ekstrauddannelse som entreprenør for at lære virksomhedsledere at forstå etiske problemer i et globalt perspektiv. Tænk hvis en erhvervsleder turde satse på en humanist, der kan igangsætte fælleslæsning af litterære værker fra de lande, de handler med (man kan lære meget om fransk kultur ved at læse Madame Bovary)? En leder af en privat virksomhed, der arbejder med byplanlægning, kunne satse på, at en nyligt dimitteret ekspert i det antikke Grækenland vil kunne tilføje virksomheden værdifuld viden om bystater. Humaniora har rigeligt med rigdom på hylderne, der kunne give dansk erhvervsliv og politikere nogle helt nye perspektiver på, hvad et erhvervsliv er og skal kunne. Ingeniørerne savner nogle kolleger, der kan hjælpe dem med at kommunikere (også på fransk og kinesisk), lave fagligt forsvarlige feltarbejder, levere en solid viden om kultur­historie, samfundsproblemer og etisk indsigt. Fra både Dansk Magisterforening og Dansk Erhvervsakademi forlyder det, at de humanistiske faggrupper langsomt er ved at vinde fodfæste på arbejdsmarkedet. Men særligt i de små virksomheder er der fortsat en stor uvidenhed om fordelene ved at ansætte humanister side om side med de langt mere umiddelbart salgbare ingeniører.
Ville det ikke være langt mere innovativt, hvis Morten Østergaard i stedet for at gøre de humanistiske studerende til små ’entreprenører’ og satsede på at erhvervsrette humaniora gav de humanistiske uddannelser og deres ny-dimitterede studerende en stor pose penge i julegave og bad dem finde på nye måder at bryde erhvervs­livets vanetænkning på?
Cathrine Hasse er professor og forskningsleder ved Institut for Læring i Aarhus

