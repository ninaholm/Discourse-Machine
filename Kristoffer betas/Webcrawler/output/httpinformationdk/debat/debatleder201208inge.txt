Ingen vækst og ingen plan



Der er selvfølgelig Malthus. Den engelske økonom beskrev i 1798, hvordan fænomener som sult, sygdom og krig måtte anerkendes som naturens egne »positive bremser« for befolkningsvæksten, når den oversteg ressourcemængden, og tillige suppleres med »forebyggende bremser« i form af f.eks. seksuel afholdenhed, for at forbrugspresset på ressourcerne kunne holdes nede.Malthus forsøgte at svare på, hvad samfund skal gøre, når væksten rammer et loft. Hans teori har i mange år tjent som advarsel, et mareridtsagtigt modbillede, der blev manet frem, når troen på en samfundsøkonomi baseret på uendeligt ekspanderende vækst blev udfordret.Men intuitivt synes det oplagt, at samfundsordner ikke kan basere sig på en forventning om evindelig vækst. Lige nu viser de økonomiske indikatorer, at vækst i Europa i hvert fald ikke kan forventes i de kommende par år.Ikke desto mindre er politiske forestillinger om, hvordan man driver et vellykket samfund uden vækst, nærmest ikke-eksisterende. Politiske planer og udspil baseres på forudsætningen om vækst i samfundsøkonomien. Og da Information i fredagsavisen spurgte partierne, om de havde alternativer klar, hvis væksten udebliver, spændte svarene fra det ikke-eksisterende til det mystificerende.Dét er ikke kun politikernes skyld. Den økonomiske teori har meget få seriøse bud på, hvordan man opretholder en god samfundsøkonomi uden en vækstmotor, der giver incitamenter til at arbejde, får forandringer i arbejdsmarkedet til at glide, finansierer nye offentlige investeringer osv. Også den grønne økonomiske bølge, der har sat spørgsmålstegn ved vækstøkonomiens holdbarhed, har været bedre til at kritisere end til at fremlægge alternative bud. Er opgaven umulig? Det virker mærkeligt.I de kommende par år bliver politikerne i hvert fald nødt til at besinde sig på, at den økonomiske normaltilstand ikke er, hvad den har været.
