Ti kanoer og en fortærsket aboriginer
Ny film og dens danske anmeldere har fået både kønsroller og den uspolerede civilisation galt i halsen


 Som de gode humanister, vi er, tog vi forleden i biografen for at se 'den betagende rejse ind i urbefolkningens identitet'. Eller på almindeligt dansk - den prisvindende film Ten canoes om de australske aboriginere anno før-europæisk-kontakt. 
Det centrale i filmen er fortællingen om den unge mand, Dayindi, som har forelsket sig i sin storebrors yngste kone, og storebrorens opbyggelige fortælling til Dayindi om 'den gang for rigtig længe siden', hvor en anden lillebror var forelsket i sin storebrors yngste kone. 
Filmen har høstet en lang række priser og har stort set begejstret samtlige danske anmeldere. Politikens Søren Vinterberg har nærmest ladet sig hypnotisere og har ligefrem "svært ved at genkende tiden, da biografens drømmespor slipper op". Hos DR's Peer Juul Carlsen er "de umådeligt smukke billeder og den konstante fornemmelse af ren, uspoleret natur" gået rent ind. Juul Carlsen konkluderer oven i købet, at urmenneskene "minsandten ligner os" (heteroseksuelle, hvide vesterlændinge underforstår man) - "mændene tænker på kvinder og kvinderne tænker på mænd, mændene går på jagt og skaffer føde mens kvinderne skændes med hinanden hjemme i landsbyen". Nej, der er minsandten intet nyt under solen.
Desuden finder flere anmeldere det værd at nævne, at rollerne i filmen, som den første nogensinde, udelukkende er besat af aboriginere. Det er dejligt at tænke på, at der sådan er plads til alle - også i filmens verden. Nu mangler vi bare en film, hvor rollerne kun er besat af homoseksuelle, én kun af hottentotter og én kun af muslimske kvinder, der bærer tørklæde.
Men det skal selvfølgelig ikke lægges filmen til last, at anmelderne har fået kønsrollerne og den uspolerede civilisation galt i halsen. Eller skal det. For filmen selv søber i stor stil rundt i de samme begreber.
Belærende
"It's not like your story, but it's a good story all the same". Med disse belærende ord afsluttes filmen og dermed slås det fast med syvtommersøm, hvad man for længst havde forstået, at man skulle forstå: Ten Canoes giver helt ekstraordinært adgang til de undertrykte aborigineres begrebsverden.
Filmens helt store problem er bare, at den ikke giver for fem flade ører stemme til andet end det vestlige menneske. Filmen reproducerer nemlig en uhyre typisk og vestlig forestilling om det uciviliserede - primitive - menneske. Tænk f.eks på Conrads stærkt kritiserede Mørkets Hjerte. 'De indfødte' skildres her på samme måde som aboriginerne i filmen - som i ét med naturen og som bestemt af deres race snarere end af deres individualitet. 
Aboriginerne i filmen har et dejligt naturligt forhold til deres egen afføring. Og til døden (selvfølgelig). De har så godt som ingen karaktertræk, og de få, de faktisk har, er mildest talt karikerede og unuancerede. F.eks minder den ældre mand, Birrinbirrin, der er tyk og glad for honning, mest af alt om en stærkt forenklet udgave af Peter Plys. Aboriginerne er åbenbart også, ifølge filmen, et folk, der til enhver tid er det samme. For eksempel spiller den samme skuespiller rollen som den forelskede lillebror i de to sideløbende fortællinger, selvom den ene foregår 'for længe siden' og den anden 'for rigtig længe siden'.
Med sin fremstilling af aboriginere præsenterer Ten Canoes altså endnu en gang det vestlige menneskes historie om 'det primitive folk', der render nøgne rundt og er i ét med naturen og er søde og sjove og lidt ligesom børn, adskillige udviklingsstadier bag os andre - individuelle, hvide vesterlændinge.
Kristina Nya Glaffey er forfatter, og Kirsten Juul Nielsen er stud.mag. i dansk og sociologi

