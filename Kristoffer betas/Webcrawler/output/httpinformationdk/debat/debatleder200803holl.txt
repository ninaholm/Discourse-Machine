En hollænder kom forbi



"Jeg er uenig med Anders Fogh. Jeg synes, han stikker hovedet i busken og ikke tør se sandheden i øjnene. Jeg synes i stedet for at falde over nogle måske klodsede formuleringer og et enkelt dårligt forslag, så skulle han turde fastholde den kulturkamp, vi står i over for et totalitært islam, som er en trussel mod hele Europa - for ikke at sige Vesten. Og jeg synes, han svigter ved at stikke hovedet i busken."Søren Krarup, Dansk Folkeparti, til RitzauFAKTISK ER DER stadig ikke rigtig nogen, der ved, om der er en film. Men alene rygtet om, at den højreorienterede hollandske politiker Geert Wilders har lavet den koran-kritisk film Fitna, der muligvis, muligvis ikke, vil blive vist i den nærmeste fremtid, har været mere end nok til at udløse voldsomme reaktioner. Ingen har endnu set den film, som kun Geert Wilders kender indholdet af, men alene rygtet har været nok til, at muslimer i flere lande, blandt andet Afghanistan og Pakistan, har demonstreret og brændt hollandske flag af.I Holland skal regeringen ikke nyde noget, sikkert stadig under indtryk af mordet på den kontroversielle filminstruktør Theo van Gogh, der blev myrdet på åben gade i 2004 af en yderligtgående islamist, som ville straffe ham for den islam-kritiske film Submission. Regeringen har derfor lagt afstand til Wilders, hans film og hans udtalelser om islam, og det samme har de hollandske tv-stationer, der indtil videre ikke ønsker at vise Wilders værk.I denne uge havde den megen omtale så bragt den tidligere så ukendte hollandske politiker til Danmark, hvor han af de elektroniske medier blev beskrevet som den "mest kendte europæiske politiker" for tiden.Wilders benyttede lejligheden til i et tv-interview at rose Danmark og ikke mindst den danske statsminister Anders Fogh Rasmussen for at stå vagt om ytringsfriheden. Især fremhævede hollænderen regeringens opbakning til Muhammed-tegneren Kurt Westergaard, da det for nylig kom frem, at der angiveligt var konkrete mordplaner mod tegneren. I interviewet sagde Wilders blandt andet: "Jeg ville ønske, vi havde sådan en premierminister i Holland. Desværre har vi en kujon, som ikke står fast på forfatningens ord om ytringsfrihed, men i stedet har stillet sig på Talebans side. I det hele taget er de hollandske politikere ikke så imødekommende som den danske regering."Men den danske statsminister havde ikke lyst til at blive sat i bås med hollænderen, så derfor lød statsministerens kommentar:"Jeg tager skarpt afstand fra Geert Wilders synspunkter og må klart afvise Wilders' forsøg på at tage regeringen til indtægt for disse. Regeringen står vagt om ytringsfriheden, men jeg ønsker igen at understrege, at vi ikke deler de værdier og synspunkter, som Wilders repræsenterer."Regeringens støtteparti, Dansk Folkeparti, har rituelt og forventeligt været ude at lægge afstand til Anders Fogh Rasmussens udtalelser og kritisere ham for at svigte den internationale værdikamp. Tilsvarende har Socialdemokraterne og de radikale anklaget statsministeren for at tale med to tunger, når han på den ene side ikke har noget problem med at samarbejde med Dansk Folkeparti, der i det store hele deler synspunkter med Wilders, og på den anden side fordømmer hollænderen, når han ved, han taler ind i en international sammenhæng.Men når det indtil videre er umuligt at mene noget om Wilders' film, må man nødvendigvis vurdere ham på hans øvrige ytringer. Og hvad er det så hollænderen siger, som Anders Fogh Rasmussen har taget afstand fra? Ja, blandt andet at Koranen er fascistisk og derfor bør forbydes, og at ikke bare islamister, men islam som religion er fascistisk.At statsministeren vælger at bruge sin ytringsfrihed til at lægge afstand til det, kan kun betegnes som prisværdigt. Også selv om motivet skulle være, at han ved, de internationale kameraer hviler på ham, eller at han for tiden er en omvandrende jobansøgning til en stadig ukendt international toppost.For det er værd at bemærke, at det netop er ytringsfriheden, han fremhæver i denne sammenhæng, og at han ikke blander sig i Wilders ret til at kritisere islam inden for de rammer, loven sætter for ytringsfriheden. Dermed bryder Anders Fogh Rasmussen med den stålsatte, ja nærmest fundamentalistiske tendens til at tage ytringsfriheden som gidsel og støde dem fra sig, som måtte mene noget andet eller blot ønskede at nuancere. Statsministeren har ikke været uden andel i denne opdeling i for eller imod, fårene fra bukkene og enten er du med os eller imod os, så de, der har måttet mene, at det for eksempel er noget underligt noget at håne folks religion har fået skudt i skoene, at de er imod ytringsfriheden. Det har blandt andre Uffe Ellemann-Jensen fået at føle.Men det synspunkt nuancerer Anders Fogh Rasmussen nu ved at sige det, han ikke ville sige under Muhammed-krisen, nemlig at man godt kan forsvare ytringsfriheden uden at være enig i ytringen, og at man godt kan sige, at en befolkningsgruppe ikke skal mobbes unødigt, uden dermed at sige, at man er enig med den pågældende befolkningsgruppe. Det er bedre sendt end aldrig. weis
