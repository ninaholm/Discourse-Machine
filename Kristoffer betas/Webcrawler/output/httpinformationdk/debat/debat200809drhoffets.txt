DR og hoffet svigter De Paralympiske Lege
DR's tv-dækning af de Paralympiske Lege er en tynd kop kinesisk te, der langt fra står mål med andre landes dækning. Og det officielle Danmark er rejst hjem for længst


 Den lille havfrue rejser til Kina, og det er der måske flere gode grunde til. Men det er desværre lidt for sent for hende at nå over til OL for de handicappede i Beijing. Hele det officielle Danmark er for længst rejst hjem og undlader dermed at støtte de danske handicappede ved OL i Beijing. 
Onsdag den 17. september kunne man læse i Politiken, at kongehuset inviterer til reception og koncert for OL-atleterne på Fredensborg Slot, men de handicappede atleter fra De Paralympiske Lege må blive hjemme.
Der er desværre blevet meget lav til loftet i Danmark i de senere år, når det gælder tolerancen over for mindretalsgrupper som for eksempel de handicappede, der efterhånden har meget ringe kår herhjemme.
Hvor mange har eksempelvis opdaget, at der faktisk lige har været afholdt et Handicap OL i Beijing i Kina - og hvis de har, så er DR's dækning en tynd kop kinesisk te. Med mindre de altså ser tv fra lande som Sverige, Norge og Tyskland, som dagligt bringer 45 minutter til en time fra Handicap OL.
DR, som har rettighederne til at bringe Handicap OL, bringer daglig tre-fire minutter, som presses ind i sporten, lige inden rulleteksterne kører, og sporten slutter. Det er helt utrolig pinligt, at en public service-station som DR svigter en hel gruppe mennesker.
Tolerance og forståelse
Dressurrytteren Lis Hartel vandt sølv ved OL i Helsinki i 1952 og ved OL i Stockholm 1956 på hesten Jubilee. Lis Hartel blev selv ramt af polio i midten af 1940'erne, og for mange var hun et levende symbol på, at man kunne overvinde sit handicap.
Lis Hartels betydning for ridesportens popularitet er enestående. I de år Lis Hartel var aktiv konkurrencerytter, var ridning en sport for officerer og gentlemen. Hun var den første kvinde, der deltog ved OL på lige fod med mændene - og så vandt hun sølvmedalje på trods af sin poliolammelse. 
1956 er meget længe siden - så længe siden, at DR med flere helt må have glemt de handicappede, og at befolkningen som i 1936 gerne vil følge med i, hvad de handicappede kan for Danmark ved OL. DR må have glemt, at deres guld, sølv og bronze medaljer er af lige så stor betydning som de ikke handicappedes. Reportager fra Handicap OL kunne ellers være med til at skabe tolerance og forståelse og medvirke til, at de handicappede blev opfattet som en del af samfundet på lige fod med andre både ved OL, men også på arbejdsmarked m.v. 
Sort skærm
Vi kan godt grine af de handicappede på DR-programmet 'Talent 2008', når en handicappet mand er danser - men hvis han har et talent, som gør, at han deltager i OL for handicappede og vinder guldmedaljer til Danmark, er der nærmest sort skærm på DR. Det er klart en om'er og meget beklagelig at DR svigter her.
Det officielle Danmark, som repræsenteres af blandt andet vores kulturminister, rejste hjem sammen med de kongelige, der ellers gerne optræder som protektorer for flere handicapgrupper, og som nu ønsker at arbejde for Den Olympiske Komite - ja, de rejste alle hjem, da de handicappede skulle holde OL i Beijing. 
Så man kan måske godt forstå, at den lille havfrue nu trænger til frisk luft og rejser til Kina.
Lars Bremer er it-koordinator og født med Cerebral Parese - spastiske lammelser

