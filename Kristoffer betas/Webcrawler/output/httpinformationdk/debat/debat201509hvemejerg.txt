Hvem ejer den gravide krop?
Det er dybt ulykkeligt, at der fødes børn med abstinenser, men vi bliver nødt til at holde fast i, at barnet i moders mave tilhører moders krop, ikke staten


 På en kuglerund mave i en blomstret sommerkjole balancerer et iskoldt glas rosévin. »Hej, hej, Sundhedsstyrelse,« lød den medfølgende tekst, som jeg postede på Facebook sommeren ’12. Få dage før jeg fødte min søn. Jeg var gået over tid og ville ikke sættes i gang. Så jeg satte mig til at vente. Med et vidunderligt glas rosé.
En ny rapport om gravide misbrugere udarbejdet af Socialministeriet og Sundhedsministeriet, viser, at der årligt bliver født 11 børn med diagnosen føtalt alkohol-syndrom, der giver hæmmet vækst og hjerneskade. Og mens hovedparten af gravide misbrugere går i behandling, er der 10-15 misbrugere, der ikke vil. Derfor åbner rapporten op for, at man bør kunne tilbageholde gravide misbrugere til fødslen. Og Socialminister Karen Ellemann (V) er klar til at tage langt skrappere midler i brug. »Jeg stiller mig på de ufødte børns side,« siger hun. Og alt tyder på, at hun har et politisk flertal bag sig.
At stille sig på det ufødte barns side … Hvor er det nu, vi har hørt den før? Bum, bum ... jo! Hos abortmodstanderne. For et forslag, som umiddelbart lyder som en pragmatisk foranstaltning for en lille håndfuld mennesker og derfor ikke har nogen særlig betydning for os andre – ikke engang for os, der småpimpede til termin – er faktisk et gigantisk skred i forhold til, hvordan vi anser barnet i moders mave. Og får fostret individuelle rettigheder, er det en markant indskrænkelse af kvindens ret til at bestemme over sin egen krop.
Norge er det eneste land i verden, hvor fostrets rettigheder står over morens. I knap 20 år har socialforvaltningen her haft mulighed for at låse gravide misbrugere inde. »Barnet er vores primære patient,« fortalte Ragnhild Lien Myrholt, da Information besøgte et behandlingssted sidste år.
Jeg kan huske, at jeg i den efterfølgende diskussion på redaktionsmødet var så meget i tvivl om, hvad jeg skulle mene, at jeg faktisk holdt kæft. For er denne indskrænkning blot den pris, vi må betale for at beskytte de ufødte børn? Er det akademisk rødvinssnak (pun intendeed) at tale om skred i borgerbegrebet, når vores samfunds allersvageste fødes som multihandicappede?
Det kan man jo mene. Ved nærmere eftertanke: Det gør jeg ikke.
For det første fordi det gør en gruppe borgere i Danmark retsløse. Da det ikke er ulovligt at indtage alkohol og stoffer (heller ikke under graviditet) frihedsberøves de uden at have begået en forbrydelse. I alle ni måneder bliver de tilbageholdt for noget, de antages at ville gøre, var de ikke tilbageholdt. Det er desuden socialfagligt personale, der står for vurderingen, så disse borgere har ingen mulighed for at henvende sig til en domstol.
Selv hvis vi så mente, at disse menneskers rettigheder er et offer, vi er villige til at betale, så er de afsmittende konsekvenser ret ubærlige. For overvej lige det logisk holdbare i dette retsprincip: Du må ikke udsætte dit ufødte barn for skadelige stoffer, men du er velkommen til at slå det ihjel. Og se lige den her for dig: En mor, der er så langt ude at skide, at hun pumper heroin i en baby – ville det ikke være mere på sin plads med et minimalt kirurgisk indgreb at forhindre hende i overhovedet at kunne blive gravid?
Adskilles det ufødte barn fra moderen, åbnes op for en dramatisk glidebane i forhold til kvindens ret. Og derfor må det ikke behandles som en praktisk foranstaltning, der skal løse et specifikt sundheds- eller socialpolitisk problem.
Men det er et svært spørgsmål, så hvis jeg vågner op i morgen, læser denne klumme og tænker, at jeg må have været påvirket af alkohol, vil jeg her optegne tre spørgsmål som jeg skal svare ja til, før jeg må ændre mening:
1) Kan du garantere, at vi i dag med tidlig, opfølgende og opsøgende indsats gør ALT, hvad vi kan for at hjælpe de misbrugende mødre uden tvang – og har sat tilstrækkelige ressourcer af til det?
2) Er du sikker på, at truslen om frihedsberøvelse ikke gør denne indsats mere vanskelig, fordi de gravide misbrugere vil forsvinde endnu mere ud i mørket?
Og 3) Kan du garantere, at fremtidens kvinder uden statens indblanding kan lege kinesisk cirkus med et glas rosé i en medicineret krop, en nikotinafhængig krop, en overvægtig krop, en afmagret krop, en deprimeret krop, en handicappet krop, selv når de er ’beholdere’ for Danmarks fremtid?
Anna von Sperling er kulturredaktør. 
Klummen er udtryk for skribentens egen holdning

