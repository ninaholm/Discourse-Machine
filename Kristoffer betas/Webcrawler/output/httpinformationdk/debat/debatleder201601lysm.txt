Et lys i mørket
LEDER


 To modstridende signaler strømmer i disse dage fra Christiansborg. På den ene side har et overvældende flertal i Folketinget netop stemt for en stramning af asylreglerne, der ifølge regeringen selv risikerer at være i strid med Den Europæiske Menneskerettighedskonvention. En konvention, der også er integreret i dansk lov.
Samtidig fremsætter sundhedsminister Sophie Løhde nu et lovforslag, der skal sikre indsatte i landets fængsler og arresthuse retten til at søge om patienterstatning. Med henvisning til selvsamme konvention.
I en tid, hvor respekt for konventioner synes at være gået af mode, skal regeringen have ros for netop at udvise den respekt. I hvert fald på ét område. Forandringen kommer dog ikke et øjeblik for tidligt.
Allerede i marts sidste år vurderede Justitsministeriet, efter at Information havde afdækket problemstillingen, at der var tale om et klokkeklart konventionsbrud i loven om patienterstatning. Alligevel skulle der gå næsten et år, før et lovforslag så dagens lys.
Særligt Socialdemokraternes rolle i denne langtrukne proces er uskøn. I stedet for straks at rette op på den konventionsstridige lov foretrak daværende sundhedsminister Nick Hækkerup (S) at vente på resultatet af et længerevarende analysearbejde, der ikke handlede specifikt om indsattes rettigheder. Upåvirket af Justitsministeriets vurdering.
Dermed lod den socialdemokratiske minister med åbne øjne den konventionsstridige lov fortsætte regeringsperioden ud. Akkurat som Socialdemokraterne nu stemmer for en ny stramning på asylområdet, velvidende, at stramningen risikerer at stride imod de europæiske menneskerettigheder.
I modsætning til sin forgænger lovede sundhedsminister Sophie Løhde kort efter sin indsættelse at ændre loven om patienterstatning, og nu gør hun alvor af løftet. I denne tid er det et lille lys i mørket og en tiltrængt sejr for de liberale værdier, Venstre traditionelt set har forfægtet.
Lovændringen kommer til at få stor betydning for de nuværende, tidligere og fremtidige indsatte, der bliver fejlbehandlet af sundhedspersonalet under afsoning. Forringede rettigheder bør aldrig være en del af straffen i et retssamfund.
Det har sundhedsministeren nu slået fast. Man kunne ønske sig, det var et forvarsel om, at regeringen også i fremtiden og på andre mere profilerede områder vil lytte til fornuft og respektere de mest basale menneskerettigheder.

