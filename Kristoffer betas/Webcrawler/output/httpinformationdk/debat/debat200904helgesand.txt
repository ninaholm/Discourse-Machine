Helge Sanders absurde fatamorgana
Forordet i videnskabsminister Helge Sanders nye bog, 'Fremtidens universiteter', fremstår uden refleksioner, så man som læser sidder tilbage med en tvivl om, hvorvidt ministeren overhovedet erkender de reelle udfordringer


 I forordet til den netop udkomne bog, Fremtidens Universiteter, indleder redaktør Helge Sander (V) med en række udsagn, som det umiddelbart kan være svært at erklære sig uenig i: 
-Den enkelte studerende, underviser og forsker skal sættes i centrum.
-Begrænsninger for, at de kan udfolde deres talent, skal fjernes.
-De skal have muligheden for undervisning og forskning i verdensklasse - ingen landegrænser, systemer eller traditioner må stå i vejen.
Udsagnene skal ses som ministerens vision for fremtidens universitet og udtryk for en overbevisning om, at "mere frihed og større fleksibilitet vil give flere muligheder for den enkelte".
Visionen følges af en række forslag til reformer, hvoraf mange dog er velkendte Venstre-ideer. Det gælder såvel prioriteringen af ressourcer til eliteuddannelser som forslaget om et privat universitet. Ny er derimod opfordringen til de studerende om at nøjes med en bachelorgrad, selv om de fleste med interesse for universitetsforhold nok har vidst, at det har været på regeringens slet skjulte dagsorden gennem flere år. Med Dansk Industri som effektiv indpisker. 
Mangler refleksion
Hvad enten man er enig med ministeren om reformønskerne eller ej, efterlader redaktørforordet læseren med en underlig tom fornemmelse af, at Helge Sanders 'mulighedernes universitet' er et absurd fatamorgana, der er uden relation til virkeligheden på dagens universiteter. Og det er bogens største svaghed, at forordet fremstår så løsrevet fra resten af bogen, der har flere læseværdige bidrag om universiteternes rolle i samfundet. Hvori ministerredigeringen af bogen har bestået, fremgår ikke. Det ville have gjort bogen ulige mere interessant, hvis Sander i sit forord havde forholdt sig til og perspektiveret bogens øvrige bidrag, der i langt højere grad beskriver de reelle udfordringer og konsekvenser af den førte universitetspolitik. Det ville have gjort bogen til et interessant og uomgængeligt bidrag til debatten om universiteternes udvikling, hvis ministeren havde reflekteret over mulige konsekvenser, fordele og ulemper ved det, han selv kalder "ambitiøse og visionære forslag". 
Men forordet fremstår uden sådanne refleksioner, så man som læser sidder tilbage med en tvivl om ministeren overhovedet erkender de reelle udfordringer.
Helt absurd er det, at ministeren ikke kan huske titlen på sin universitetspolitiske redegørelse fra 2003. Han mener at have udgivet 'Fra forskning til faktura', men den må Dansk Industri og CO Industri have patent på. De to organisationer udgav en rapport under den titel allerede i forrige århundrede. Regeringen gik med sin plan 'Fra tanke til faktura' et skridt videre. Ikke blot al forskning, men al tankevirksomhed skal kommercialiseres. Nogle af de negative konsekvenser kan man læse om i de øvrige artikler i bogen.
De er skrevet af 13 af de mest markante danske debattører om universitetspolitik, mens formanden for OECD-evalueringen af danske universiteter, englænderen Tony Clark, får de sidste ord. Det er her, man kan finde kilden til mange af Helge Sanders forslag. 
De 13 artikler bidrager med mange forskellige perspektiver på uddannelses- og forskningspolitik, mange velkendte og forventelige, men også nye og interessante. Direktør for Statens Museum for Kunst Karsten Ohrts bidrag om den humanistiske udfordring er et meget aktuelt og relevant indlæg i debatten om professionelle ledere. Skal kulturinstitutioners faglige ledere fremover erstattes af administratorer som for eksempel en cand.scient.pol.?
Karsten Ohrts svar er et klingende nej, selv om han må erkende, at direktørens dag i stor udstrækning går med at skaffe penge, lede møder, indgå resultatkontrakter og en mangfoldighed af andre administrative gøremål. I sit bidrag til Sanders bog bruger Karsten Ohrt sit eget uddannelsesforløb, sin faglighed og karriereerfaring som udgangspunkt for et overbevisende forsvar for den humanistiske videnskab og erkendelse og en advarsel mod at gøre alt op i oplevelser, kroner og øre. 
Jeg læser artiklen som et forsvar for den nødvendige skepsis og tvivl over for tidens smarte og hotte trends. Et forsvar for tanker, som ikke kan sættes på en fakturaformel 
Om Helge Sander har læst denne advarsel, fremgår ikke af hans forord. Men jeg vil da opfordre ham til at tage sine bidragsydere alvorligt, også dem, der ser ulemper ved den udvikling, han har stået i spidsen for, og dem, der tvivler på visdommen i 'Fra tanke til faktura'. Det kunne give håb for fremtidens universiteter. 
Ingrid Stage er formand for Dansk Magisterforening

