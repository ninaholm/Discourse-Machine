Ytringsfriheden er under forandring
Ytringsfriheden giver borgerne mulighed for at stille politikerne de spørgsmål, de bryder sig mindst om. Derfor er den under pres
Tvunget til tavshed. Magthaverne er blevet mestre i begrænset information til befolkningen om kontroversielle beslutninger


 Så er den oppe at vende igen. Ytringsfriheden med stort Y. Hvor vidt skal den gå, og hvem skal den omfatte? Den hollandske islamkritiker Geert Wilders er anledningen. Vi debatterer de støjendes ytringsfrihed. Men der er andres, vi burde være opmærksomme på.
Der synes at være en voksende modsætning mellem ytringsfrihed som sakrosankt begreb og ytringsfrihed som borgernes ret til at modsige magten. 
Politikere og opinionsdannere hævder, at det helliggjorte begrebs styrke er ligefrem proportionalt med graden af krænkende udsagn rettet mod religiøse overbevisninger. Hvad som helst skal kunne siges i ytringsfrihedens navn. Så længe talen udfordrer troens tabuer.
"Danmark skal være kendt som ytringsfrihedens land..." har Naser Khader sagt og taget initiativ til en international konference til støtte for ytringsfriheden. Mod islamisme! 
Initiativet diskuteres for tiden på Christiansborg. Man ser islam som den tungeste trussel mod vores ytringsfrihed. Og ser ikke de forandringer, der langsomt begrænser ytringsfriheden for de danskere, der vil ytre sig om danske forhold. I modstrid med magtens opfattelse af den rette indstilling. 
Der er så meget, vi ikke ser. Forandringer vi ikke er opmærksomme på. Først når resultatet af den forandrende proces er fuldbyrdet, ser vi, hvad det førte til, det der længe havde været under udvikling. 
Vi chokeres over optøjer, brændte biler, medborgeres voldelige konfrontationer med ordensmagten. Men de opstod jo ikke af ingenting. 
De var resultatet af en udvikling, som ingen havde ofret opmærksomhed, mens tid var til de initiativer, der kunne have opfanget vreden i en konstruktiv forandringsproces. 
Ytringsfriheden, som fastslås i Grundlovens paragraf 77 med de utvetydige ord: "Enhver er berettiget til på tryk, i skrift og tale at offentliggøre sine tanker, dog under ansvar for domstolene", har været endog meget på tale i de senere år. Tilbagevendende bragt på bane af den misforståelse, at retten til at ytre sig skulle reducere fornuften i at gøre det med omtanke. 
Offentligt ansattes vilkår
Men ytringsfriheden som emne i den offentlige debat kan næppe værdsættes nok. Glemmer vi, hvad den betyder, bliver vi mindet om det i lande, hvor den koster dem livet, der ytrer sig i modstrid med magthavernes opfattelse af regimets ufejlbarlighed.
 Det sker kun i lande, der må undvære de grundlovssikrede frihedsrettigheder, der kendetegner det danske demokrati. Eller hvad? 
Ingen her mister livet for at sige, hvad de mener. Men truslen om mindre holder givetvis en del fra tastaturet og medierne med ytringer, der modsiger magten på borgen og hvor den ellers udøves af folkets valgte repræsentanter. 
I Danmark har offentligt ansatte ytringsfrihed som alle andre. De kan deltage i debatten med deres meninger også om det, de arbejder med og har indsigt i. Der er indskrænkninger i ting, som offentligt ansatte må ytre sig om, når det gælder deres arbejde, men det er ikke i de begrænsninger truslen mod offentligt ansattes muligheder for at ytre sig ligger. Truslen ligger i kulturen. 
Fogh monarkistiske stil
Der kan ikke være tvivl om, at Anders Fogh Rasmussens egenrådige, monarkistiske embedsførelse bygger på en lydighed, der avles af frygt. 
Et dynamisk demokrati forudsætter en politisk engageret og oplyst befolkning - og et politisk establishment, der tager borgernes engagement alvorligt. 
Politiske beslutninger bør altid være til diskussion med politikerne som forpligtede deltagere. Diskussionen kan afklare beslutningers rimelighed. Men også afsløre politikeres fejlbarlighed, ja dumhed og løgnagtighed, hvis og når den forekommer. Det er demokratiets styrke, at det giver borgerne mulighed for at stille de spørgsmål, magthaverne bryder sig mindst om. 
Forfald at afvise kritik
Det er et tegn på demokratisk forfald, hvis politikerne slipper af sted med at afvise deltagelse i diskussionen af deres ageren og beslutninger. At statsministeren med sit mantra "der er ikke noget at komme efter" kan afvise undersøgelse af grundlaget for kontroversielle beslutninger er et demokratisk forfaldstegn. 
Det hjælper ikke, at han har et parlamentarisk flertal for afvisningen. Den udelukker stadig den åbenhed, der er en grundlæggende forudsætning for et levende demokrati. 
Befolkningens manglende reaktion på statsministerens og Folketingets holdning afslører manglende bevidsthed om dens ansvar for sikring af sine demokratiske rettigheder. Reaktionen er ikke upåagtet. Den flytter grænserne for politikernes forestillinger om, hvad de behøver at delagtiggøre befolkningen i. 
Den legitimerer det politiske establishments forventning om offentligt ansattes tilbageholdenhed, når det gælder deltagelse i debat om emner, deres arbejde giver dem indsigt i. 
Borgerne har tilbagevendende bevidnet magtens reaktion over for tidligere eller nuværende offentligt ansatte, der vover at følge deres egen opfattelse af, hvad offentligheden har krav på at vide for kvalificeret vurdering af politikernes handlinger. Eller når enkelte siger fra, fordi deres indsigt siger dem, at befolkningen bliver vildledt. 
Oberst Lars R. Møller blev banket på plads, degraderet ved forflyttelse fra sin chefstilling, da han ytrede sig sagligt kritisk i offentligheden om virkninger af den seneste forsvarsreform. Tidligere PET-chef Hans Jørgen Bonnichsen advarede befolkningen mod politikernes undergravning af dens frihedsrettigheder med vidtrækkende lovgivning i den paniske terrorbekæmpelsens navn. Ledende politikere gik så vidt som at betvivle hans nationale loyalitet og søgte helt hen i vejret at pålægge ham tavshedspligt. 
Frank Grevil vovede at ryste statsministerens begrundelse for dansk støtte til daværende præsident Bushs ulovlige Irak-krig. Han fik en fængselsdom og må bære byrden af den politiske dom: Upålidelig. Men han havde ret. Befolkningen fik oplysninger, som statsministeren havde undertrykt/fortiet.
Man skal være meget stærk eller fratrådt for at stå distancen, når politikernes repressalier mod de opsætsige tager ved. Holdningen til kvalificeret modsigelse fra embedsværket må være skræmmende for enhver i offentlig tjeneste, der gør sig tanker om fortsat karriere eller blot forhåbninger om at bevare sit job. 
Men kombinationen politisk vildledning, og offentligt ansattes frygtsomme tavshed er gift for et velfungerende demokrati. Ytringsfriheden er sikret af Grundloven. Men dens betingelser som redskab for åbenhed mellem folket og magtens establishment kan forringes af forandrede vilkår. 
Farlig afstand til folket
Ikke fordi Grundlovens paragraf 77 får ny formulering. Ikke fordi magthaverne ved lov eller bekendtgørelser begrænser ytringsfriheden. Tværtimod, de lovpriser den ideligt. Men fordi der bag lovprisningerne skjuler sig virkningen af en voksende afstand mellem de regerende og de regerede. 
Afstanden skyldes bl.a. det moderne samfunds store kompleksitet. Det bliver stadig vanskeligere for borgerne at overskue de komplicerede problemstillinger, politikere og eksperter løbende skal forholde sig til. Lovgivningsinitiativer forelægges Folketinget, men forarbejdet gøres i sluttede fora. En de facto-flertalsregering, som den vi har i øjeblikket, kan holde kortene tæt til kroppen og unddrage sig nærmere undersøgelse af sin ageren. 
Med ytringsfriheden forsvandt censuren. Inden for lovgivningens rammer kan folk sige og skrive, hvad de vil. Men ytringsfrihedens grundlovsbeskyttelse er uden betydning for det meste af det, der siges og skrives i hverdagen. 
Grundlovssikringen er nødvendiggjort af ytringsfrihedens potentielle farlighed for magthaverne. Farligheden ligger i muligheden for åben diskussion af magtens dispositioner og samling af opposition imod dem. 
Magthavernes modtræk er begrænset information til befolkningen om kontroversielle beslutninger. Eller vildledende informationer. Hvis muligheden foreligger. Og det gør den, hvis ytringsfriheden begrænses for dem, der har den fornødne indsigt til at korrigere magthaverne med oplysninger og kommentarer, der rejser tvivl om deres sagsfremstilling. 
Vi har aktuelle eksempler. De er vigtige og kræver befolkningens reaktion. Hver gang magthaverne slipper af sted med at begrænse borgernes mulighed for at udøve deres grundlovssikrede ytringsfrihed, flyttes grænser. Grundloven kan ikke ændres uden videre. Men praksis kan udhule dens indhold og mening. Praksis er den daglige håndtering af dens bestemmelser. 
Ytringsfrihedens vilkår skal løbende diskuteres. Islam som trussel er afledning fra det egentlige problem. Magtens aktuelle, og evige, problem med modsigelse.
Niels Kølle er redaktør

