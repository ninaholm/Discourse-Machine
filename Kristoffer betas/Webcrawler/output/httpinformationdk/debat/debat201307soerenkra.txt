Søren Krarups vrangforestilling
Udlændingeloven af 1983 nedlagde ikke Danmark som nation, ej heller åbnede den grænserne for alverdens flygtninge, som Søren Krarup hævder. Derimod gjorde den op med den retsløshed, der prægede området – på ønske fra et flertal i Folketinget
Det overvældende flertal af dem, som fik asyl  de år, hvor jeg var medlem af Flygtningenævnet, ville også have fået det under den tidligere lovgivning – i hvert fald hvis man overholdt de traktater, Danmark havde forpligtet sig på. Her kigger tre børn ud af vinduet i Dansk Røde Kors’ flygtningecenter i København i 1989.

For jeg ved ikke hvilken gang, får Søren Krarup den 5. juli spalteplads til atlufte sin dæmonisering af udlændingelovenaf 1983 og den senere ombudsmand Hans Gammeltoft-Hansens rolle i denne lovs tilblivelse. At gøre det til en »national katastrofe« på linje med den tyske besættelse og det postheroiske syn på samarbejdspolitikken er tilstrækkeligt vidnesbyrd om det krarupske argumentationsniveau. Af hensyn til yngre læsere er der dog alligevel grund til at korrigere Krarups fremstilling.Jeg var ordfører på sagen for Venstresocialisterne fra før udlændingekommissionen blev nedsat i 1977 og til efter lovens vedtagelse i 1983. Baggrunden for folketingsflertallets krav om en ny udlændingelovgivning var den retsløshed, der herskede på området. Hundredvis af familier blev splittet op og halvdelen af familien tvangshjemsendt til hjemlandet på administrative afgørelser fra Fremmedpolitiet, som frit og fantasifuldt fortolkede nogle diffuse boligkrav udformet i Justitsministeriet uden Folketingets indblanding. Selv store og familieegnede boliger blev underkendt, hvis politiet skønnede, at skillevæggene stod forkert. Afgørelserne bar præg af vilkårlighed, men kunne ikke ankes.Den sag, der fik bægeret til at flyde over, var imidlertid tvangsudsendelsen af en ung, mexicansk pædagog, som blev stemplet som terrorist uden skygge af mulighed for at svare på politiets ’indicier’. En sag som – i hvert fald efter hvad han selv og offentligheden fik kendskab til – bestod af misforståelser. Offentligt at blive stemplet som terrorist og registreret som sådan i alle andre landes efterretningstjenester kan selvsagt være direkte livsfarligt. Sagen blev en illustration af retsløsheden.Ninn-Hansen overtrumfetEfter seks års arbejde, hvorunder de vilkårlige familieopsplitninger og tvangsudsendelser fortsatte, kom kommissionen omsider med sin betænkning. Der var ikke opnået enighed. Den indeholdt ganske rigtigt et lovudkast fra flertallet, som passede godt med justitsminister Erik Ninn-Hansens (K) restriktive linje, og som han da også fremsatte som lovforslag. Men der var også et mindretalsforslag fra repræsentanterne for Dansk Flygtningehjælp (Gammeltoft), Advokatrådet og Socialministeriet. Den afgørende forskel var, at mindretallet havde indbygget de retskrav, som Danmark havde forpligtet sig på ved sin tilslutning til de relevante traktater og til FN’s Menneskerettighedserklæring.Der skete så det usædvanlige, at flertallet i Folketinget straks besluttede at lægge mindretalsforslaget til grund for lovgivningen, fordi det bedst harmonerede med dét, Folketinget havde bedt om. Ninn-Hansen var selvfølgelig rasende.Ren spekulationDet er en kendt sag, at Søren Krarup er en indædt modstander af menneskerettigheder, jf. hans bog Dansen om menneskerettighederne, og at han og hans parti anbefaler traktatbrud, når det passer dem. Det er en ærlig sag. Men det berettiger ikke til at mistænkeliggøre det mindretal i kommissionen, som opfyldte Folketingets hensigt. Det må vel tværtimod betragtes som en demokratisk dyd, at nogen i kommissionen har søgt at formulere det, Folketinget har ønsket.Og Krarups påstand om, at »Gammeltoft-Hansen har været rundt til venstrefløjspartierne i Folketinget og vundet dem for sit overnationale eller kulturradikale udkast«, er ren spekulation. Jeg var som nævnt ordfører for et af disse partier i hele perioden og fik aldrig nogen henvendelse fra Gammeltoft-Hansen i den anledning.Det nærmeste, man kommer en sådan påvirkning, var en konference på Christiansborg, arrangeret af Justitsministeriet. Her var Gammeltoft ene mand sat i panel med fem deltagere, som alle var på ministerens linje. Lige meget hjalp det. På sin sædvanlige saglige og rolige, men også humoristiske måde vandt Gammeltoft klart den debat i kraft af sine argumenter.I årene efter lovens vedtagelse var der en kraftig stigning i antallet af asylansøgninger og -bevillinger. Det havde bare meget lidt med lovændringen at gøre. Det samme skete i vore nabolande, som ikke havde ændret deres lovgivning. Det skyldtes en voldsom stigning i antallet af flygtninge i det hele taget, ikke mindst på grund af borgerkrigen i Libanon. Krarup nævner selv, at Sverige, England og Frankrig har gennemgået samme udvikling. Han kunne også have nævnt otte-ti andre lande. Jeg har ved adskillige lejligheder dokumenteret, at stigningen i antallet af asylansøgninger efter 1983 højst har været minimalt højere i Danmark end i disse lande (de internationale statistikker kan findes på nettet). Ingen af disse lande havde ændret deres udlændingelovgivning. Ikke desto mindre hævder han, at udviklingen lige præcis i Danmark skyldtes den »landsskadelige« lov fra 1983. Krarup er fuldstændig resistent over for kendsgerninger, der modsiger hans vrangforestillinger.Ingen åben ladeportJeg var som medlem af Flygtningenævnet 1987-92 med til at behandle cirka 2.000 asylansøgninger. Omkring 40 procent blev bevilget. Også her kunne jeg konstatere, at den voldsomme stigning i disse år havde meget lidt med 1983-loven at gøre. Det overvældende flertal af dem, som fik asyl i disse år, skulle også have haft det under den tidligere lovgivning – i hvert fald hvis man overholdt de traktater, Danmark havde forpligtet sig på. Den vigtigste effekt af den nye lov var simpelthen at mindske vilkårligheden.Det hører med til billedet, at de afviste ansøgninger ikke var grundløse. Af de cirka 2.000, jeg fik kendskab til, var der kun én, man med nogen ret kunne kalde bekvemmelighedsflygtning. De øvrige var velbegrundede, men opfyldte ikke det stramme asylkrav om, at man skulle være personligt forfulgt og ikke ’bare’ offer for mere generelle omstændigheder, de være sig nok så forfærdelige.Eksempelvis var jeg med til at afvise en libanesisk familie, der to gange havde været udsat for, at det hus, de boede i, var blevet bombet sønder og sammen, hvorved to af deres fire børn var blevet dræbt. Mandens bror var blevet skudt af Amal-militsen. Familien var tydeligvis nervenedbrudt, havde solgt alle smykker og øvrige ejendele for at komme ud af landet og var havnet i Danmark. Men ingen af dem var, modsat broderen, personligt forfulgt – ’kun’ tilfældige ofre for borgerkrigen, hvilket ikke berettiger til asyl. Blot for at illustrere, at Krarups og andres forestilling om en åben ladeport er og hele tiden har været det rene nonsens.PyrrhussejrDen nye udlændingelov af 1983 blev, som anført af Krarup, vedtaget med 155 stemmer mod 12. Det må siges at være et meget solidt flertal. Jeg kan for så vidt være enig med Krarup i, at det havde været mere regulært af V og især K at stemme imod, især når de siden har benyttet enhver mulighed for at amputere den.Hvordan gik det da til, at specielt de konservative og deres justitsminister, som havde fået sit lovforslag underkendt, kunne stemme for loven? Såre simpelt. Der var i Folketinget flertal for, som foreslået i lovudkastet, at nedlægge Fremmedpolitiet og overføre hele udlændingeadministrationen fra Justitsministeriet til Indenrigsministeriet. Det var en prestigesag for Ninn-Hansen at undgå dette, og flertallet bøjede sig (ikke med min gode vilje) for at få et stort flertal for loven. Det er skæbnens ironi, at dette ultimative krav fra Ninn-Hansen blev hans Pyrrhussejr. Var udlændingeadministrationen blevet flyttet, som der var flertal for, havde han undgået Tamil-sagen.&nbsp;Preben Wilhjelm er lic.jur. og var udlændingeordfører for Venstresocialisterne i perioden op til og efter udlændingelovens vedtagelse i juni 1983
