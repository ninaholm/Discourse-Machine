Kampfly eller dobbeltmoral
Den danske forsvarsforligsdebat bærer præg af manglende forståelse for, at luftoverlegenhed er en grundlæggende forudsætning for succesfulde militæroperationer
Joint Strike Fighter er en af de flytyper som er i spil, når Danmark skal udskifte sin flåde af kampfly.


 Historien er fyldt med eksempler på lande, der indrettede deres forsvar efter den senest udkæmpede krig, og som efterfølgende smerteligt måtte erfare, at deres forsvar ikke var omstillingsparat og fleksibelt nok til at imødegå nye uforudsete udfordringer. I den nuværende debat om prioriteringer i forsvaret ønsker visse kræfter halvdelen af de danske kampfly udskiftet med udstyr, der er specialiseret til konflikttypen i Afghanistan. 
Det er nødvendigt og rimeligt, at vores soldater i Afghanistan får det bedst mulige udstyr til at løse de nuværende opgaver, men en permanent nedskæring af Danmarks kampflys kapacitet vil være en fejlvurdering med langtrækkende konsekvenser for det danske forsvars fremtidige evne til såvel nationalt forsvar som evnen til at indsætte helstøbte militære kapaciteter som led i en aktiv sikkerhedspolitik. 
Her er et par gyldige argumenter. Luftoverlegenhed i et konfliktområde er en forudsætning for anvendelse af luftrummet til transport, overvågning, ildstøtte m.v. Det er en udbredt misforståelse, at Europa har kampfly nok, men mangler helikoptere og soldater. Skulle man alligevel beslutte at indkøbe flere helikoptere, vil det ikke hjælpe lige nu, men først om 5-10 år. Vores soldater svigtes ved ikke at give dem støtte fra de kapaciteter, vi rent faktisk har, og som kan redde liv - både danske og afghanske.
Nye kampfly
Den danske forsvarsforligsdebat bærer præg af manglende forståelse for, at luftoverlegenhed er en grundlæggende forudsætning for succesfulde militæroperationer. Den danske hær har ingen erfaring med at operere i konfliktområder uden luftoverlegenhed, hvilket præger debatten og betyder, at de fleste tager luftoverlegenhed for givet - tilsyneladende i al fremtid. 
Luftoverlegenhed kan ikke tages for givet i fremtidens konflikter. Konflikter eller krige med en egentlig flytrussel er muligvis ikke aktuelle i øjeblikket, men et nyt kampfly vil først være klar til brug om 8-10 år og vil efterfølgende skulle anvendes i 30-40 år. At spå om sikkerhedstrusler 10 til 50 år ude i fremtiden og basere sine langsigtede materielinvesteringer på dette usikre grundlag er risikabelt. Kig blot tilbage på de sidste 20 års uforudsete omvæltninger. 
Samtidig betyder luftoverlegenhed ikke kun fravær af en fjendtlig flytrussel, men i lige så høj grad fraværet af en fjendtlig jord-til-luft missiltrussel (SAM-trussel). SAM-truslen er kraftigt voksende i disse år - også hos fremtidige sikkerhedstrusler som svage og 'fejlslagne' stater - som et modspil mod Vestens (læs: USA's) massive overlegenhed i luften.
Dette har afgørende indvirkning på fremtidens mulighed for en aktivistisk sikkerhedspolitik - såvel forebyggelse i svage stater, intervention i lande med borgerkrig og interne undertrykkelser eller folkedrab, som sikkerhedstrusler rettet direkte mod vestlige interesser. Med en SAM-trussel bliver det pludselig meget risikabelt at flyve med ubemandede fly (UAV), transportfly og helikoptere. Uden transportfly og helikoptere vil al transport af nødhjælp, forsyninger og tropper skulle foregå på landevej eller skinner, hvilket gør den langsom og ekstremt sårbar overfor vejsidebomber, baghold og sabotage. 
Danske F-16-fly er udstyret med selvforsvarsudstyr, der gør, at de kan operere selvstændigt i et område med ældre SAM-systemer, men ødelæggelse eller undertrykkelse af nye SAM-systemer kræver enten stealth og/eller beskyttelse fra kampfly med specialiseret 'anti-SAM'-teknologi. I dag råder Europa kun i meget begrænset omfang over en sådan kapacitet. Hvis Europa i fremtiden skal kunne operere uden USA, må rige lande som Danmark gå forrest og anskaffe kampfly, der kan imødegå disse SAM-trusler.
Mangel på kampfly
NATOs efterspørgsel på flere soldater og helikoptere til Afghanistan er ikke et udtryk for manglende kapacitet i NATO, men snarere et udtryk for landenes manglende vilje til at indsætte den i Afghanistan. Og selv hvis kapaciteten manglede, så tager det erfaringsmæssigt mindst 5-10 år at indkøbe og indfase avanceret nyt militært udstyr som transporthelikoptere og UAV.
Til gengæld findes der ikke en tilstrækkelig stor europæisk moderne kampflys kapacitet. Det blev tydeliggjort i Kosovo-krigen i 1999, hvor NATOs kampfly fik Serbien til at stoppe de etniske udrensninger i Kosovo. Succesen dækkede over, at USA stod for over 90 pct. af de præcisionsbomber, der fik Milosevic til at imødekomme NATO krav. 
Stik mod de påstande, der er fremført i debatten, mangler der faktisk kampfly i Afghanistan, og det er europæernes skyld. USA står for størstedelen af luftstøtten og de dage, hvor amerikanerne ikke stiller fly til rådighed, bliver NATO soldaterne i Helmand provinsen i stor udstrækning i lejrene. Generelt opfyldes kun omkring 75 pct. af de anmodninger om luftstøtte, som NATO-styrkerne fremsender. Det betyder, at danske soldater kun sjældent får præventiv luftstøtte - fly, der støtter med afskrækkende tilstedeværelse over de udsendte patruljer og med overvågningsvideo fra tv og infrarødekameraer, der sendes ned i real time til patruljen på jorden. Erfaringen viser, at risikoen for angreb er meget lille, når der er præventiv luftstøtte, og hvis man alligevel angribes, er luftstøtten der med det samme. 
Desværre må de danske soldater størstedelen af tiden vente med at få luftstøtte, til de er kommet i kamp. 
Men så kommer støtten også - men med forsinkelse og ofte med den konsekvens at en anden patrulje så mister sin præventive luftstøtte. Trods forsinkelse, er luftstøtten afgørende for, at der ikke er kommet flere danske kister hjem. Som forfatteren Carsten Jensen berettede om i Information den 22. januar: 
"Først efter 50 minutter lykkedes det danskerne at skyde sig fri og få deres døde og sårede med sig. Ti minutter mere, så var ammunitionen sluppet op, og de var blevet et værgeløst bytte for en morderisk fjende."
 Her kom kampflyene i sidste øjeblik. 
Færre civile tab
Flere kampfly i Afghanistan vil betyde mere præventiv luftstøtte og dermed mindre risiko for bagholdsangreb. Færre bagholdsangreb lig med mindre behov for luftstøtte hvor Taleban har valgt tid og sted lig med mindre risiko for egne og civile tab. Paradoksalt nok er det frygten for civile tab, der nævnes af modstandere af danske kampfly i Afghanistan (Berlingske 21. oktober 2007) - selv om det netop kan medvirke til færre civile tab. Samtidig har man dog ikke noget problem med, at danske soldater benytter sig af luftstøtte fra andre landes kampfly. Man har i hvert fald ikke krævet det forbudt. Beskyttelse fra kampfly, som således redder danske soldaters liv på ugentlig basis, er altså ok - blot der ikke er dansk afsender på bomberne. Ideologi og forligsstrategi står her i vejen for løsninger, der her og nu kan redde danske soldaters liv.
Hårfin balance
Man kan få det indtryk, at nogle af vores udsendte soldater tror, at krigen vindes ved at slå så mange Talebanere ihjel som muligt, bl.a ved at læse Kim Hundevadts bog 'I morgen angriber vi igen'. 
Der er en hårfin balance mellem manifestation af lokal tilstedeværelse i form af kampopsøgende patruljer på det taktiske niveau, og så risikoen for civile tab og tab af lokalbefolkningens opbakning. Hvis politikerne er bekymret for indsættelse af danske kampfly, skulle man måske snarere kigge på hvilken strategi, de danske soldater i praksis følger. 
Fremtidens sikkerhedstrusler er uforudsigelige. Derfor er der brug for et afbalanceret forsvar, der ikke er specialiseret i den sidste krig, men er bredt anvendeligt. Succesen i Afghanistan måles ikke på døde fjender, men på lokale venner. Danske kampfly vil her og nu faktisk styrke implementeringen af den danske Afghanistan politik, der fokuserer på sikkerhed og genopbygning, frem for nedkæmpning af Taleban.
Frem for at skære drastisk i kapaciteter som kampfly, der er essentielle i et afbalanceret forsvar, må politikerne i stedet sikre, at der følger penge med de internationale opgaver, de giver forsvaret - og at vores soldater får den bedste støtte, vi kan levere. Kampfly er derfor en del af løsningen, ikke en del af problemet.
Jacob Barfoed er major ved Flyvevåbnets Expeditionary Air Staff. Han har en mastergrad i Military Operational Art and Science fra US Air University. Han er medlem af Flyvevåbnets doktrinudvalg, medforfatter til Flyvevåbnets lærebog om anvendelse af fly i militære operationer

