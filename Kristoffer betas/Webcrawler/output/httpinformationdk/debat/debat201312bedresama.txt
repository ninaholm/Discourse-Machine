Bedre samarbejde om forsvar



 
	Med tidens skrabede budgetter er EU uomtvisteligt nødt til at udforme en mere effektiv fælles forsvars- og sikkerhedspolitik, og EU-topmødet den 19. december har derfor netop dette som fokus.

	Det kræver politisk vilje, hvis EU skal nå til en fælles forsvars- og sikkerhedspolitik, der repræsenterer EU’s værdier og interesser i en stadig mere sammensat verden.

	Det er ikke et spørgsmål om at centralisere beslutningsbeføjelser, men om tættere samarbejde mellem EU-landene. Det giver både mening på grund af behovet for at stå sammen over for en ustabil verden, men også for at styrke vores industrielle grundlag.

	Forsvarsindustrien er central for EU’s økonomi med en omsætning på 96 milliarder euro om året og 1,4 millioner højtkvalificerede ansatte. Det er en sektor, der udvikler sig støt.

	Forsvarsforskning har smittet positivt af på telekommunikation, elektronik, rumfart og civil luftfart – med internettet som det bedste eksempel. Men konkurrenceevnen er under pres. EU-markedet er opsplittet, standarder er ikke harmoniseret, og der er ringe muligheder for stordrift. Samarbejde og konkurrence på EU-plan er mere undtagelsen end reglen, og mindst 80 procent af investeringer i forsvarsmateriel foretages nationalt.

	Et splittet EU

	De nationale forsvarsbudgetter er under pres i EU, mens for eksempel Rusland og Kina øger deres budgetter.

	Kapacitet, organisation og udgifter overlapper, og derfor har EU-landenes hære syv forskellige slags kamphelikoptere – og EU’s flådeværfter er i gennemsnit mere end tre gange mindre end USA’s. Endvidere er nye militære teknologier på vej frem i blandt andet cyberforsvar, som vil ændre EU’s strategiske autonomi.

	Udfordringerne synes overvældende, men de er ikke uovervindelige. Vi skal ikke bruge flere penge nationalt, men vi skal bruge dem bedre og med en reel europæisk strategi i ryggen.

	EU må skabe grundlaget for et ægte indre marked for forsvar og sikkerhed. Industrien støttes med bedre standardisering, fælles forskning, indkøb og udnyttelse af synergi mellem militær, civilforskning og teknologi.

	Muligheden for et tættere samarbejde må derfor ikke forspildes på EU-topmødet.

	Udfordringen er at indgå en konkret aftale om fælles kapacitet på områder, hvor det ville være umuligt for de enkelte medlemslande at handle på egen hånd.

Antonio Tajani og Michel Barnier, Europa-Kommissionen

