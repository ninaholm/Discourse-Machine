Bankpakke 3



 »Det er en ubestridelig kendsgerning, at en af de mest betydningsfulde årsager til den økonomiske recession var nedbrydningen af de store finansielle institutioner og manglen på et tilstrækkeligt reguleringsapparat til at forebygge misbrug og udskejelser.«
USAs præsident Barack Obama

Som tiden  går, og jo mere krisen breder sig til den almindelige økonomi - der hvor mennesker mister deres job og konkursramte må gå fra hus og hjem, des mere fortoner selve årsagen til den verdensomspændende krise sig. Og des sværere bliver det øjensynligt at vinde gehør for en mere restriktiv politik over for den finansielle sektor. For det er ikke mindst årtiers liberaliseringer af kapitalmarkederne og pengeinstitutters stadig mere opfindsomme produkter til spekulation i snart sagt hvad som helst, der har trukket hele verdenssamfundet ned i en dyb krise. Mandag nedjusterede Verdensbanken sin prognose for den globale vækst til minus 2,9 procent i år. For bare tre måneder siden lød bankens skøn på en negativ vækst i 2009 på 1,7. Hvis det holder stik, har vi kun set begyndelsen af den værste globale krise siden Anden Verdenskrig.
Redningspakker  for mange hundrede milliarder dollars ser ud til at have spændt et sikkerhedsnet ud under den finansielle sektor, som reelt har været truet af en nedsmeltning. Verdens førende økonomier har med gigantiske hjælpepakker været med til at redde en dybt uansvarlig sektor, som var gået i selvsving i jagten på de næste store gevinster. Man kan kalde det griskhed, men samtidig er det svært at klandre finansielle aktører, at de udnytter de muligheder, der er for at pumpe overskuddet yderligere i vejret i en epoke, hvor alle regnede med, at det kun kunne gå fremad. Hvad der nu står tilbage, er at forhindre en ny finansiel megaboble i at vokse sig stor og eksplodere med alvorlige følger  ikke mindst for verdens fattigste og mest skrøbelige økonomier. Det er tid til at lære af erfaringerne og undgå at begå de samme fejl igen. For nylig fremlagde USAs præsident Barack Obama en meget ambitiøs plan for en gennem gribende regulering af finanssektoren. Planen indeholder blandt andet forslag om international regulering af multinationale finansielle virksomheder, som en særlig instans skal kunne opløse, hvis de truer den finansielle stabilitet. Obama sagde ved fremlæggelsen: »Fra Wall Street til Washington og ud i de små provinsbyer havde en kultur af ansvarsløshed slået rødder, og tilsynsmekanismer oprettet i kølvandet på den værste økonomiske krise i det 20. århundrede  den store depression  blev fuldstændigt overvældet af det 21. århundredes globale finanssystem.«
At den samme erkendelse langt fra er nået til hverken EU eller Danmark, fik man en forsmag på, da Socialdemokraterne i går afslørede dele af sine forslag til en ny bankpakke 3  en oprydningspakke. Socialdemokraterne vil forbyde de omstridte SDO-lån, som har markeret et brud med det over 200 år gamle danske realkreditsystem og givet bankerne mulighed for gennem udstedelse af særlige SDO-obligationer at finansiere fast ejendom. Lånene er i deres konstruktion medvirkende til at destabilisere finansmarkederne. Desuden vil partiet forbyde de finansielle supermarkeder, som danske storbanker  Nordea og Danske Bank  har udviklet sig til. En bank er i dag et sted, hvor man udover at optage lån kan købe en pension, en forsikring, optage et boliglån og sågar finde sig en bolig gennem samarbejde med en stor ejendomsmæglerkæde. Det betyder både, at rådgivningen af den enkelte kunde bliver uigennemskuelig og mere har karakter af markedsføring af nye produkter, og at disse finansielle institutioner bliver sårbare over for kriser i det ene system, som rammer de andre. Banker skal være kedelige og koncentrere sig om at yde lån, mener politisk ordfører Henrik Sass Larsen (S). Endelig vil Socialdemokraterne foreslå oprettelse af en midlertidig statsbank, som kan løsne op for den uhyre forsigtige kreditgivning, der nu kendetegner bankerne. Alt i alt et oplæg til en regulering i den mildere ende.
Ikke desto  mindre var reaktionerne fra bankerne og deres minister, økonomi- og erhvervsminister Lene Espersen (K) køligt afvisende. Espersen henviser til, at man jo er i gang med en »evaluering af SDO-lovgivningen«, og at der i forlængelse heraf vil blive lagt op til »mindre justeringer«. Dog tegner det til, at hun vil blive mødt af et flertal i Folketinget imod SDO-lån bestående af Socialdemokraterne, SF og Dansk Folkeparti. Venstres Jacob Jensen mener, at det er »gammeldags« at ville sætte begrænsninger op for bankerne, hvilket ligger helt i tråd med bankernes brancheorganisation, Finansrådet, som ikke uventet er helt uenig i forslagene. Men administrerende direktør Jørgen Howitz vil da gerne mødes med socialdemokraterne »for at finde ud af, hvad de mener«, desuden må det være et anliggende på G20-landene eller EU. Der er lang vej til den selverkendelse og ydmyghed, der snarere burde kendetegne de slagne banker.

