Fleksjobreformens grimme ansigt



 Annette Vilhelmsen erkendte 7. oktober i Deadline på DR2, at fleksjobreformen er en spareøvelse. Mennesker med almindelige mellemindkomster står til at miste cirka 10.000 kroner pr. måned i løn og pension, når de ved jobskifte eller udløb af kontrakt overgår til den nye ordning. Handicappedes familier står herved til at betale langt mere end andre – resten af arbejdslivet – for at få Danmark gennem krisen.
Men fleksjobreformen står i skarp kontrast til regeringens politik på handicapområdet. I ’Forslag til vedtagelse V 40 om personer med handicap’ fra 29. marts 2012 vedtog man, at »Folketinget tager skarpt afstand fra forsøg på at gøre mennesker med handicap til årsag til økonomiske problemer i samfundet«. Videre skrev man, at »Folketinget vil arbejde for en progressiv implementering af FN’s Handicapkonvention og for at fremme lige muligheder for at deltage i samfundet«.
Begge dele knægtes i fleksjobreformen: Handicappede gøres til et økonomisk problem. Man lader dem betale langt mere for den økonomiske krise end andre borgere ved omlægningen af tilskuddet til fleksjob.
Samtidig lægges et økonomisk incitament ind i ordningen, der skal få fleksjobbere til at arbejde mere. Men med fremadskridende sygdomme som sklerose og muskelsvind, hvor arbejdsevnen gradvist nedsættes, omformes incitamentet til en dyster fremtidsprognose om, at lønnen stabilt og sikkert vil falde, som sygdommen skrider frem.
Kan ikke arbejdes væk
Selvom reformen påstår, at arbejde kan have en ’helbredende virkning’, kan disse sygdomme ikke arbejdes væk. Desværre. Derudover brydes retten til lige muligheder for at deltage i samfundet: Reformen indfører en lovgivningsbestemt maksimumløn for fleksjobbere, der dermed som de eneste på arbejdsmarkedet nægtes retten til at forhandle egen løn.
Det er på høje tid, at regeringen erkender, at en aktiv og værdig handicappolitik ikke kan forenes med den foreslåede fleksjobreform. Man rammer ikke bare handicappede hårdt på deres livsgrundlag, man fratager dem også basale rettigheder.

