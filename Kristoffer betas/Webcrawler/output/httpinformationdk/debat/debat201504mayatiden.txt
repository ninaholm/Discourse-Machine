For Maya er tiden gået i stå
Myndighederne ser tilsyneladende stort på FN’s Børnekonvention, når de lader en lille pige vente i uvished i Danmark, mens hendes forældre er fanget i den syriske bomberegn
’Maya’ ankom til Danmark sammen med sin onkel, men måtte efterlade sine forældre og lillebror bag sig. De befinder sig i Yarmouk-flygtningelejren i Damaskus, der har været omdrejningspunkt for hårde kampe i den syriske borgerkrig.


 Maya var endnu ikke fyldt syv år, da hun bankede på min dør første gang i november 2014. Sammen med sin onkel var hun flygtet op igennem Europa for at komme i sikkerhed. Ligesom over 70.000 andre statsløse palæstinensere fra Syrien var det lykkedes dem at slippe ud af Damaskus’ før så livlige, men nu frygtindgydende Yarmouk-lejr og væk fra den syriske krigs rædsler. Nu stod de foran min dør for at bede om hjælp til at få Maya i sikkerhed, påbegynde hendes asylansøgning og forhåbentligt få hendes forældre til Danmark.
Jeg kendte hverken Maya eller onklen. De havde fået mine kontaktoplysninger fra en slægtning, jeg havde mødt i forbindelse med mine studier i Syrien og Libanon. Jeg fik hurtigt kontakt til Mayas moster, som allerede boede i Danmark.
Det var med en klump i halsen, at vi dagen efter kørte til Sandholmlejren for at påbegynde asylansøgningen med et håb om at få tilladelse til, at Maya kunne bo hos sin moster. Vi frygtede, at vi ikke ville få hende med hjem, og at hun skulle overnatte alene i lejren. Beskeden fra Røde Kors-personalet i telefonen havde været klar: »I skal komme her, så ser vi på det. Ellers er hun ulovligt i Danmark.«
Mens Maya tilbragte sin første formiddag i Danmark i Rigspolitiets venterum i Sandholmlejren, hvor hun blev udspurgt af civilklædte, bevæbnede betjente, diskuterede politikerne i Folketinget en stramning af asyllovgivningen. En stramning, som i dag er medvirkende til, at Maya efter mere end fem måneder i Danmark endnu ikke ved, om hun kan få lov til at få opholdstilladelse, og om hendes familie kan få lov til at komme hertil.
Lukkede grænser
Maya og hendes onkel var heldigere end hendes forældre og lillebror. I maj 2014 blev den libanesisk-syriske grænse via et diskriminerende politisk tiltag lukket for palæstinensere, der flygter fra Syrien, så familien måtte køre tværs gennem Syrien til den nordlige grænse til Tyrkiet. Der var ikke meget plads i bilerne, så Maya sad sammen med sin onkel og familiens venner, mens hendes forældre og lillebror sad i en anden bil. Men ved grænsen blev forældrenes bil stoppet og eskorteret tilbage til Syrien af det tyrkiske grænsepoliti. Siden den dag har Maya ikke set sin nærmeste familie. I Tyrkiet var Maya og onklen nødt til at fortsætte til fods. Hun sad på ryggen af ham hele vejen over bjergene. Fra Tyrkiet sejlede de til Grækenland, og herfra kørte de med lastbil til Tyskland, hvorfra de tog toget videre til Danmark.
Efter at onklen havde afleveret Maya hos mosteren og mig, rejste han videre ud fra rationalet om, at det ville være lettere for ham at få asyl i et andet skandinavisk land med en mere fleksibel asylpolitik end Danmark. Officielt er Maya altså kommet uledsaget til Danmark.
Efter den lange novemberformiddag i Sandholmlejren, hvor det, der fyldte mest for Maya, var rædslen over at være omringet af civilklædte betjente med våben i hendes øjenhøjde, fik hun lov til at komme med hjem til sin moster. Men efterfølgende hørte vi intet om hendes asylsag. Ikke før den 17. februar, hvor Maya og mosteren fik besked på at møde op i Sandholmlejren igen. Da de ankom, skulle mosteren vente udenfor, mens Maya blev interviewet alene. Hun blev placeret alene mellem en tolk, en bisidder fra Røde Kors, hun aldrig før havde mødt, og en medarbejder fra Udlændingestyrelsen. Hun blev udspurgt om sit ’asylmotiv’, hvor hendes familie var, og om hun overhovedet vidste, hvad en asylsag er. I dokumentet, der beskriver interviewets forløb, er det noteret, at Maya blev interviewet i en time og fem minutter, og det fremgår, at hun ikke forstod, hvad en asylsag er, men at hun fortalte, at hun var flygtet fra Syrien, da hun og hendes lillebror var bange for krigen.
Fem dage for sent
Ifølge FNs Børnekonvention, som Danmark har underskrevet, er det ulovligt at interviewe uledsagede børn alene i forbindelse med deres asylsag. Men selv om loven er blevet fulgt i forbindelse med Mayas asylinterview, idet der har været en bisidder til stede ved interviewet, virker det som en brist i systemet at interviewe en lille pige på seks år i over en time, uden at der er nogen, hun kender, til stede, og uden at informere hende eller mosteren om asylproceduren.
Sådan er virkeligheden desværre for alle asylansøgere under 18 år, der kommer uledsagede til Danmark. Noget helt andet er, at stramningen af asyllovgivningen betyder, at Maya tidligst kan få familiesammenføring et år efter, at hun selv har fået opholdstilladelse. Stramningen er blevet fremlagt af politikere som et middel til at mindske ankomsten af enlige mænd til Danmark (som så senere vil søge om familiesammenføring med deres familier, som er i Syrien eller nærområdet), men det er gået ubemærket hen, at denne lovgivning i flæng vil ramme kvinder og børn, der kommer alene eller uledsaget til Danmark.
Og problemet for disse kvinder og børn er, at de – i modsætning til de fleste af mændene – ikke har været i den syriske hær eller har kæmpet mod det syriske regime og derfor ikke vurderes at være politisk forfulgte, hvilket forringer deres chance for at få længere opholdstilladelse, når de ankommer uden mænd.
Skæringsdatoen for den nye lovændring er blevet sat til den 14. november 2014. Maya ankom den 19.
Ventetid kan koste liv
Siden interviewet i Sandholmlejren i februar har vi intet hørt om Mayas sag. Vi blev lovet et svar efter to uger. De danske asylmyndigheder ser tilsyneladende stort på FN’s Børnekonvention, der siger, at modtagerlande er forpligtigede til at behandle uledsagede børns asylsager som hastesager. Og man lytter heller ikke til UNHCR, der på en Røde Kors-konference i marts om ’Danmark og den globale Flygtningekrise’ anbefalede at udstede humanitære visa til familier i Syrien, så de kan komme sikkert fra krigszonen og videre til det land, deres familiemedlemmer befinder sig i.
For Maya er tiden gået i stå. Røde Kors har informeret hende om, at hun højst sandsynligt kun kan blive i Danmark ét år og ikke kan blive familiesammenført med sin familie. Hun har ikke fået lov til at gå i skole før midt i april. Og gentagne gange har den lokale praktiserende læge afvist at konsultere Maya, da hun ikke har et cpr-nummer. Sagen om familiesammenføring med forældre er slet ikke gået i gang, da Mayas egen asylsag, som nævnt, skal være afsluttet først. Havde Maya taget toget videre over Øresund til Sverige, havde hun haft ret til skolegang umiddelbart efter sin ankomst, ligesom hun ville være sikret familiesammenføring.
Ventetiden risikerer at tage livet af Mayas forældre og lillebror. Situationen i Syrien og i Yarmouk-lejren, der siden begyndelsen af april også blev belejret af IS, er forværret. Og det ved Maya, som taler med sine forældre over Viber, og som uden problemer kan følge med i al-Jazeera Arabic.
Et uopretteligt svigt
Maya udtrykker vrede over for Danmark. Hun kan ikke lide sproget, fordi hun ikke får lov til at lære det. Hun spørger mig ofte: »Hvornår kan jeg se mine forældre igen? Der bliver bombet i Damaskus, hvordan kan de komme i sikkerhed? Kan Danmark hjælpe os? Kan vi få familiesammenføring?« Det er efterhånden blevet umuligt for mig at svare på disse spørgsmål. I begyndelsen forsikrede jeg Maya om, at hun snart ville være sammen med sin mor, far og lillebror igen. Men det kan jeg ikke i dag.
Hvorfor er det efter mere end fem måneder stadig ikke muligt at give Maya svar på hendes asylsag? Hvorfor er det ikke muligt at vise hende, at hun via Danmark har en mulighed for et liv med sin familie på sikker grund?
Kan Danmark undgå, at Maya udvikler en forståelig og uoprettelig vrede mod dette land? Hvis Danmark hjælper Maya nu, kan hun vokse op her. Hvis Danmark svigter hende, omkommer hendes forældre måske i Syrien, og hun kommer til at vokse op her uforstående over for det samfund, der valgte at ignorere hende, da hun havde brug for hjælp.
Libanons hovedstad, Beirut, ligger tre timers kørsel fra, hvor Mayas forældre og lillebror befinder sig. Med et humanitært visum ville de kunne komme ud af Syrien og flyve til Danmark på seks timer. På den måde kunne Danmark sørge for, at Maya kunne få et liv her. Magter det danske system den opgave? Eller vælger systemet velinformeret at svigte Maya?
Maya er et opdigtet navn. Hendes rigtige navn er redaktionen bekendt. 
Mette Lundsfryd er ven af Maya og kandidat i Mellemøststudier fra Lund Universitet.
 

