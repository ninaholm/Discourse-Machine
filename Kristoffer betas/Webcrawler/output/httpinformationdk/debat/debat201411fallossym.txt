Fallossymboler, snu politikere og kamplystne kvinder: Fem bud på en historisk tv-serie
Seertallet var faldet med 400.000 danskere, da fjerde afsnit af Ole Bornedals historiske drama om 1864 rullede over skærmen sidste søndag. Derfor har vi bedt et ekspertpanel give deres bud på en tv-serie om danmarkshistoriens vigtigste begivenheder, der med garanti ikke får seerne til at falde fra
 »Rødstrømperne er et symbol på kvindernes kamp for lige rettigheder og fortjener derfor en tv-serie i bedste sendetid,« anbefaler direktør for Kvinfo, Nina Groes. På billedet ses kvindefestivalen i Fælledparken i 1979. 


 KANSLERGADEFORLIGET
Kanslergadeforliget er et dramatisk og afgørende højdepunkt i dansk politisk historie og har det, der skal til for at blive en rigtig kioskbasker. Historien starter med et hemmeligt forlig, der i nattens mulm og mørke blev indgået mellem en række af landets politikere. Forliget fik finansministeren til at gå af i protest, og samtidig blev Steinckes socialreform – der lagde grundstenen for det moderne velfærdstat – smuglet ind som en del af forliget. Serien kommer med sine markante politiske hovedpersoner til at rumme masser af drama og måske en enkelt bar røv; Statsminister Stauning, Finansminister Bramsnæs, Socialminister Steincke, samt Venstre surmulede ledelse, der blev holdt uden for forliget.
Foreslået af Niels Ploug, medforfatter til den aktuelle bog Klassekamp for oven
OPBYGNING AF VELFÆRDSSTATEN
Udbygningen af velfærdsstaten i 1960’erne er en af de begivenheder, der har haft størst betydning for Danmark i dag – og derfor selvskrevet tv-seriestof. Historien rummer flere farverige begivenheder, der uden tvivl kan få seerne op af sofaen; ungdomsoprør, jordskredsvalget i 1973 og kvindernes indtog på arbejdsmarkedet. Danmark gik i perioden fra at være et hierarkisk, ofte autoritært samfund til et samfund, hvor fællesskab, medbestemmelse og indflydelse var vigtigt. Samtidig betød Vietnamkrigen, indmeldelsen i EEC (nuværende EU) og opstanden i Tjekkoslovakiet en stigende politisk bevidsthed. Seriens omdrejningspunkt er karismatiske politiske hovedpersoner som Glistrup, der ikke ville betale skat og Anker Jørgensen, der rigtig gerne ville betale skat.
Foreslået af Bent Greve, professor i arbejdsmarkedspolitik, RUC
OPDAGELSEN AF LYSETS HASTIGHED
Historien om astronomen Ole Rømers opdagelse af lysets hastighed i 1675 rummer alt, hvad der skal til for at skabe en moderne tv-klassiker. Historien handler ikke blot om en af de vigtigste opdagelser i nyere tid. Den er også en personlig og rørende fortælling om en mand, der sandsynligvis kunne have afsløret flere af universets hemmeligheder – hvis han ikke havde haft så travlt. Ole Rømer blev nemlig pålagt en del andre jobs af kongen, som han måtte passe ved siden af sin karriere som astronom. Blandt hans titler var borgmester, politidirektør, universitetsrektor og højesteretsdommer. Seriens bærende personer er ud over Rømer selv, den godmodige kong Christian den 5. og hans to koner Anne Marie og Else Magdalene.
 Foreslået af Anja C. Andersen, Astrofysiker på Niels Bohr Instituttet
DEN DANSKE FOLKEHØJSKOLE
Tilblivelsen af den danske folkehøjskole i midten af 1800-tallet, dens fald og dens genrejsning i det 20-21. århundrede, er et vigtig højdepunkt i dansk historie. En tv-serie om folkehøjskolen vil bringe seerne igennem flere krige, et par ungdomsoprør, hårde fights om idéer og forestillinger om det moderne. Den lægger derfor op til masser af vanvid, had og drivende våde sexscener både med dyr og mennesker. Historien om Folkehøjskolen fortæller samtidig om danske identiteter og kampen om samme, om modsætningerne mellem Brandes og Grundtvigianerne, om kampen for kvindernes rettigheder, og om hvordan højskoleinstitutionen var med til at demokratisere Danmark.
 Foreslået af Anne-Marie Mai, professor i litteraturvidenskab, Syddansk Universitet
RØDSTRØMPERNE
Rødstrømperne er et symbol på kvindernes kamp for lige rettigheder og fortjener derfor en tv-serie i bedste sendetid. Historien bringer seeren tilbage til kvindefestival i fælledparken, Femølejr og masser af bar hud. Til dengang rødstrømperne nægtede at betale fuld pris for sporvognsbilletten, så længe der ikke var ligeløn. Og ikke mindst tilbage til Livgardens musikalske modangreb, da Rødstrømperne beskyldte dem for at være omvandrende fallossymboler. Seriens omdrejningspunkt søstrene Dahlerup, Rit Bjerregaard og kulturminister Niels Mathiasen.
Foreslået af Nina Groes, direktør i Kvinfo

