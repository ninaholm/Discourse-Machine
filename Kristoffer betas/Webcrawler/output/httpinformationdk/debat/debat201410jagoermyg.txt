Ja, gør myg til elefant
Og lad øjeblikkets elefanter under naturens synsvinkel blive til  (danse)myg – Er det mon ved at dæmre for Thorning?


 Mens dette skrives under hakkelses-skæreriet i døgnets rejsestald (benzinpåfyldningen på nærmeste tankstation) dumper et ritzau-telegram ned – som sendt fra evigheden – med budskabet: »Vi skal gentænke vores måde at leve på. Verden har brug for en bæredygtig livsstil hos forbrugere og virksomheder. Milliarder af mennesker i udviklingslandene løftes i de kommende år væk fra fattigdom og op i den globale middelklasse. Men større forbrug og større industriproduktion kan have ødelæggende konsekvenser for miljøet, hvis ikke der skabes grønne og bæredygtige løsninger.«
Ja, det tør siges: Det er jo netop, fordi menneskehedens fire femtedele møver op på den industriproduktion og det materialeforbrug, som den rigeste, altså vores, ene femtedel hidtil i århundreder har rådet over, at mange af Jordens hidtidige grænser og økosystemer er ved at blive sprængt. Med truende konsekvenser – ikke for naturen som sådan men – for menneskehedens egen overlevelse. På de af den selv forandrede naturbetingelser. Herunder, men langtfra alene, dens påvirkning af klodens CO2-absorbering med nu opvarmning, havenes vandstandsstigninger og ekstreme, ødelæggende klima- og vejrforhold m.v. til følge.
Men hvem siger da så klogt og rigtigt, som ovenfor citeret? Det gør såmænd Danmarks statsminister Helle Thorning-Schmidt! I sin åbningstale i går, mandag, ved det internationale Global Green Growth Forums (3GF) topmøde i København.
Ja: !
Den statsminister, der ellers i sine åbnings- og nytårstaler, sin regerings såkaldte ’bæredygtighedsstrategi’, økonomiske planer m.m. konsekvent glemmer/udelukker selv den mindste anfægtelse af den moderne menneskeheds blårøde religiøsitets almægtige guddom: Den Økonomiske Vækst, DØV. Nu citerer Ritzaus Bureau Thorning for: »Omkring tre milliarder mennesker forventes at slutte sig til den globale middelklasse inden 2030. At opfylde deres behov på en bæredygtig måde er afgørende for os alle. En bæredygtig livsstil skal være normen, og at opnå det er en af de største udfordringer i vores tid. Det tvinger os til at gentænke vores måde at leve på.«
Words, words, words? Måske. Dog at foretrække for total fortielse. Eller for hendes egen klimaminister Rasmus Helveg Petersen. Som i lørdagsavisen i referatet fra Oil & Gas Summit 2014, arrangeret af brancheorganisationen Olie Gas Danmark, citeres for ordene: »Jeg anerkender fuldt ud, at vi behøver olie mange år endnu.« Ganske vist efter at have erklæret klimaændringerne for en alvorlig trussel mod livet og regeringen besluttet på at gøre Danmark fossilfrit i 2050. Men ifølge referatet uden antydning af, at vi alle – selv eller måske navnlig medlemmerne af brancheorganisationen Olie Gas Danmark – allerede her og nu »er tvunget til at gentænke vores måde at leve på«. Den erklæring kan man til gengæld stikke regeringschefen med til ordene bliver til handling.
Som var man en myg. Og hermed er vi tilbage til rejsestalden eller tankstationen, himmelbrevet fra evigheden et øjeblik bragte os ud af:
»Europas farligste myg er kommet til Danmark. I Greve stortrives nilfeber-myggen, der potentielt kan smitte mennesker med farlig virus. Myggen er her pga. både miljø- og klimaændringer, siger DTU-forsker,« sagde DR1 på både skærm og web i søndags.
Et vandhul i Greve på størrelse med en parcelhusgrund er blevet hjemsted for nilfeber-myggen ’Culex modestus’.
Det er første gang, at nilfeber-myggen er fundet så langt mod nord i Europa og så tæt på mennesker. Nilfeber-myggen er Europas farligste myg, fordi den kan overføre virussygdommene West Nile-feber og afrikansk Usutu-virus fra fugle til mennesker, og det kan medføre hjernebetændelse, som man kan dø af. Der findes ingen vaccine til mennesker mod sygdommene.
»Det er først, hvis der kommer trækfugle hertil sydfra, som er smittet med virusset, at det bliver farligt. Myggen er nemlig ligeglad med, om den stikker fugle eller mennesker, og den stikker både dag og nat. Selv om myggen nok er kommer hertil på grund af varmere vejr i takt med klimaforandringerne, drejer det sig i Greve om miljøændringer,« fortæller René Bødker fra DTU Veterinærinstituttet.
»…havenes vandstandsstigninger og ekstreme, ødelæggende klima- og vejrforhold m.v.« blev anført ovenfor. »M.v.« dækker f.eks. over de nye og fremmede skadedyr og epidemier, der følger med Danmarks varmere somre og andre miljøændringer.
I søndags meldte et eksempel sig allerede. En myg, der hurtigt kan blive en elefant. Om ikke også et land som Danmark snart omstiller sig fra sit kolossale økologiske fodaftryk og naturmateriale-forbrug. Det vil kræve mindst to jordkloder mere, hvis yderligere tre milliarder mennesker forventes at komme op på vores ’globale middelklasse-niveau’ inden 2030.
Set under evighedens synsvinkel bliver øjeblikkets elefanter til myg, lyder et gammelt ord, fra dengang man talte om rejsestalde. På dagens tankstationer kunne det lyde: Set under naturens synsvinkel bliver mange af øjeblikkets politiske, økonomiske og journalistiske elefanter – til myg.

