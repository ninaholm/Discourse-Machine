Omrokering i Østasien
LEDER


 Et statsbesøg, endte sanktioner og en ny militærpolitik. Tre hurtige og bemærkelsesværdige træk og magtbalancen i Østasien er i forandring. I den forgangne uge er gamle allierede vendt ryggen og modstandere behandlet blidere i et østasiatisk magtspil, hvor områdets aktører satser på at styrke deres positioner. Det tyder på, at de historisk skarpe skillelinjer, med Kina og Nordkorea på den ene side og Sydkorea og Japan – flankeret af USA – på den anden, er godt i gang med at blive mere grumsede. Det kan både bibringe nye muligheder og nye farer.
Én af sidste uges betydningsfulde udviklinger var, at Kina ignorerede sin traditionelle allierede Nordkorea til fordel for Sydkorea. Kinas præsident Xi Jinping ankom torsdag til Seoul – det er første gang, en kinesisk leder besøger Sydkorea uden først at have lagt vejen forbi Pyongyang. Xi Jinping har endnu end ikke mødt Nordkoreas diktator Kim Jong-un, men han har allerede hilst på den sydkoreanske præsident Park Geun-hye fem gange det sidste halvandet år.
Den prioritering lader til at være et direkte tegn på Beijings voksende mistillid til regimet i Pyongyang og utilfredshed med dets afvisning af kinesiske ønsker om, at landet opgiver sine nukleare ambitioner. På det seneste er Sydkorea også i stigende grad begyndt at se Beijing som en partner og ikke en forhindring for at finde en løsning på Nordkoreas aggressive fremfærd. Torsdag stod Xi og Park sammen og udtrykte stor enighed – begge vil have atomvåben væk fra den koreanske halvø.
Men Xi Jinpings tur var dog ikke kun et signal til Nordkorea. Besøget til en af USA’s vigtigste allierede i området var også en del af et kinesisk forsøg på at drive en kile ind mellem Sydkorea og Japan, USA’s anden vigtige partner. Xi Jinping lader til at være opsat på at bringe uro ind i USA’s alliancesystem i Østasien for dermed at styrke sit mål om en ny sikkerhedsstruktur, hvor Kina – og ikke USA – er den dominerende spiller.
Forholdet mellem Seoul og Tokyo er allerede problemfyldt – og det vil Beijing yderligere udnytte ved at spille på Kinas og Sydkoreas fælles mistillid til Japan. Begge lande har hver deres betændte territoriale stridigheder med Japan, og begge er stærkt utilfredse med det, de ser som Tokyos manglende vilje til at gøre op med landets brutale fremfærd under Anden Verdenskrig.
Men også Japan kom med diplomatiske træk sidste uge, da regeringen besluttede at lempe på landets pacifistiske grundlovs begrænsninger. Japans teknologisk stærke militær vil nu få lov til at spille en mere aktiv rolle i Østasien, og vil kunne støtte allierede udsat for angreb, bl.a. USA. Det er et modtræk mod Kinas militærs stadig større udfordring af USA’s og amerikanske allieredes dominans i Asien. Og det hilses velkommen af Washington, som ønsker, at Japan påtager sig et større sikkerhedsansvar, men både Kina og Sydkorea har udtrykt nervøsitet – specielt Kina, der ser udviklingen som en farlig trussel mod sikkerheden i Asien.
I en anden betydningsfuld japansk udmelding sidste uge annoncerede premierminister Shinzo Abe, at Japan vil bløde op over for Nordkorea. Tokyo vil lempe på sanktioner mod Nordkorea, efter Pyongyang er gået med til at undersøge, hvad der er sket med det store antal japanske statsborgere, som Nordkorea anklages for at have bortført de sidste årtier. De forværrede relationer med både Beijing og Seoul har også fået Pyongyang til at vende sig mod Japan, som ellers betragtes som en dødsfjende, i sin jagt efter en stærkt tiltrængt økonomisk indsprøjtning. De nye toner fra Tokyo kritiseres af Seoul, som frygter, at det kan underminere Sydkorea, Japan og USA’s hidtidige fælles front mod Nordkorea.
Imens må Washington se nervøst til fra sidelinjen. Sidste uges begivenheder er et tegn på, at USA har stadig mindre at skulle have sagt i Østasien. Men udviklingen kan være positiv i forhold til Nordkorea, da tilnærmelserne mellem Kina og Sydkorea kan være med til at opbløde en ellers fastlåst og farlig situation. Men samtidig kan destabiliseringen af USA’s alliancesystem i Østasien, kombineret med både Japan og Kinas forsøg på at gøre deres magt mere gældende, føre til et farligt kapløb, som kan tilføre yderligere spændinger til en allerede sprængfarlig del af verden.

