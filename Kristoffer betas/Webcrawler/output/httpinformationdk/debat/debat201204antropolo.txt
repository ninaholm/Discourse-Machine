Antropologien er på en selvforskyldt deroute
Kandidaterne fra antropologi kan for lidt, og antropologerne er generelt for dårlige til at udbrede deres viden. Derfor er faget efterhånden helt forsvundet fra offentligheden
Antropologiske teorier og analyser giver væsentlige indsigter, der ville gøre nytte i en debat om samfundet, der alt for ofte lader, som om der kun findes én verden: den vestlige, og kun én rigtig måde at leve på: vores egen, mener dagens kronikør.


 Jeg er antropolog og stolt af det. Jeg har en stor kærlighed til mit fag, hvilket også er grunden til, at jeg har brugt en del tid på både at læse og senere undervise i det. Jeg beskæftiger mig med at formidle det, bruger dets teorier og analyser i mit arbejde og føler, at det burde fylde meget i offentligheden. Men det gør det ikke. For i lang tid har faget være usynlig for alle dem, der ikke selv beskæftiger sig med det. Forskningen inden for faget interesserer de færreste, og hvor det vrimler med kendte filosoffer, historikere, sociologer og teologer i offentlige rum, tror jeg, at de færreste kan nævne navnet på mere end højst et par danske antropologer.
Den antropologiske forskning i dag er ukendt for de fleste, og det skyldes først og fremmest en række selvforskyldte problemer. Min baggrund for at udtale mig om det er, at jeg udover at være antropolog, har undervist i faget i fem år på Aarhus Universitet, og at jeg, som chefkonsulent i en dansk virksomhed, der er aftager af antropologer, nærmest dagligt skal kvalitetsvurdere, hvad det er for folk, uddannelserne på AU og KU spytter ud. Den kvalitet er umådeligt ringe, men det vender jeg tilbage til.
Lange og komplekse tekster
At dansk antropologi i den brede offentlighed står så svagt skyldes flere ting. Men et hovedproblem er, at faget er lukket om sig selv, og at fagantropologer betragter alle andre med afgrundsdyb skepsis.
Selv lærte jeg, at antropologien er en kompleks videnskab. Så kompleks at ingen andre, og da slet ikke journalister, vil være i stand til at begå andet end overgreb på vores resultater, hvis de nogensinde skulle komme til offentlighedens kendskab. Jeg har talt med adskillige journalister, der alle fortæller den samme historie om antropologer, de har interviewet, men som de er ikke er i stand til at rive en konklusion ud af. Man mødes af tusindvis af forbehold og usikkerhed, så snart man tænder diktafonen.
Årsagen er, at det i den antropologiske selvforståelse giver point at beskrive sit felt og område som meget ’komplekst’ og ’svært’. Derfor skriver man også inden for faget primært meget lange og uforståelige metodiske og analytiske overvejelser, der ofte tenderer at annullere, hvad man faktisk når frem til. Usikkerhed og nærmest insisterende flertydighed giver point i denne verden, men formidlingsmæssigt er det en katastrofe. Derudover mødes evnen og viljen til formidling som oftest kun af hovedrysten blandt kollegaer. Det er overfladisk ’pop’ og tidspilde.
Det tager man imidlertid meget roligt, fordi den antropologiske selvforståelse, så længe jeg kan huske det, altid har understreget, at vi i virkeligheden er »for store og gode til den her verden«. At vores tidskrævende metode (feltarbejdet), vores komplekse konklusioner og flertydige resultater bare ikke egner sig til en alt for overfladisk og tidspresset virkelighed. Dette er stadig antropologiens selvoptagede alibi for at holde sin bøtte og skræmme journalisterne væk fra fadet. Og det virker.
Svigtende undervisning
Jeg oplever i særlig grad dette problem i rekrutteringsfasen på mit arbejde, hvor lettere selvdestruktive antropologer ikke formår at fortælle, hvad de faktisk ved. Hverken over for os eller firmaets klienter. Derudover møder de alt for ofte op med en snæver interesse inden for den region, hvor de har begået feltarbejde (fagets hjørnesten og baggrunden for 95 procent af fagets selvforståelse), mens de er relativt uvidende om ret mange andre dele af faget.
Dette skyldes et undervisningsmæssigt svigt af dimensioner, som jeg med skam må meddele, at jeg selv har medvirket til. Fagets teoretiske del og fagets grundbegreber er systematisk blevet nedprioriteret studieordning for studieordning, så længe jeg kan huske tilbage.
Til gengæld er der blevet fyldt på med tværfaglighed, globaliseringsstudier, praktiske fag og forskellige modeanalyser fra beslægtede områder.
I dag er det umuligt at tage sig en rent antropologisk uddannelse. Det hele skal være tværfagligt. Men problemet er, at tværfaglighed ingen mening giver, hvis det oprindelige fag slet ikke er på plads. Når bunden mangler.
Eksempelvis blev de antropologiske klassikere i min tid som underviser groft negligeret. Baggrunden var, at de studerende øjensynligt ville blive ’skræmt væk’, hvis de skulle læse tekster fra før 1950’erne (faget går tilbage til midten af 1800-tallet). Og monografier (hjørnestenen i antropologisk formidling) og andre rigtige bøger blev som regel fjernet fra læseplanen og erstattet med artikler, antologier og andre ’opsamlinger’.
Undervisning var der ikke meget af, og en del af den gik på at lære de studerende forskellige moderigtige analyser fra filosofi- og litteraturstudierne: diskurs-analyser, narrative og fænomenologiske analyser samt andre pseudovidenskabelige ’værktøjer’, der kunne læres på en formiddag og appliceres samme eftermiddag, på alt fra pizzamenuer til turistbrochurer.
Ingen af disse ’værktøjer’ krævede reel viden om noget som helst. De kræver blot et kritisk blik og retorisk snilde. Men antropologi er det ikke. Så alle bestod til glæde for institutternes taxameterøkonomi. For alt glider ligesom lidt lettere, når der ikke er noget, der er rigtigt og forkert.
I ring om sig selv
Her for nylig blev det annonceret, at professor ved antropologi på Københavns Universitet Kirsten Hastrup ville modtage den prestigefyldte Gad Rausings pris. Selv om det naturligvis lyder godt, er det også en anelse bedrøveligt. For jeg kan ikke finde ret mange avisartikler, der handler ret meget om Hastrups forskning. Mest handler det om, hvor flot det var, at hun fik prisen.
Selv har jeg aldrig forstået ret meget af, hvad professoren har skrevet eller hørt hende rost blandt kolleger for ret meget andet end hendes evner til at stampe forskningsmidler op af jorden. I virkeligheden, når jeg tænker over det, har jeg faktisk aldrig oplevet ret mange antropologer rose andres arbejde, men mest hørt dem lykønske dem for deres budgetforlængelser. I forlængelse heraf er det mit indtryk, at faget så vel som Hastrups forskning også går i ring om sig selv. Den idémæssige udvikling ligner eksempelvis mest en periodisk udskiftning af én ’metafor’ med en anden. Så skal sociale relationer pludselig anskues som ’rum’, og ved næste konference med medfølgende antologi skal det så betragtes som ’historier’ osv. Og uden for glider den sociale virkelighed upåvirket forbi, uanset hvad antropologerne sidder og keder hinanden med på alverdens symposier.
Den slags kan måske gå, hvis man beskæftiger sig med teoretisk matematik eller et andet minimalt hjørne af verdenen. Men når et relativt stort fag, der som sit kerneområde har mennesket og dets plads i samfundet, ikke har en større offentlighed synlighed, er det både pinligt og arrogant.
Kan bidrage med indsigt
De, der som mig ser på det udefra, og som elsker faget kan i hvert fald ikke opdage det – og det er synd. For antropologiske teorier og analyser (ikke kun feltmetoden) giver væsentlige indsigter, der ville gøre nytte i en debat om samfundet, der alt for ofte lader, som om der kun findes én verden: den vestlige, og kun én rigtig måde at leve på: vores egen.
Antropologien har uendeligt meget at sige i debatter om familieforhold, moral, økonomi og masser af andre områder.
Antropologiens komparative analyse, vores teoretiske ballast og enorme viden om mangfoldigheden af samfund, kunne bringes i spil, men bliver det sjældent. Fordi vi selv holder mund, udvander faget og lukker os omkring ubrugelige pseudoanalyser uden interesse for andre end de kolleger, vi venligt refererer til på litteraturlisten.
Ingen andre ved længere, at vi overhovedet eksisterer.
 
Dennis Nørmark er antropolog, forfatter og chefkonsulent i Living Institute

