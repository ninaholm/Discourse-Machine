LEDER: Klimakommentator uden portefølje



 Det har ikke været let for Lykke Friis (V) at være klimaminister i en regering, der ikke har haft lyst til at føre klimapolitik. Måske i erkendelse heraf har ministeren øjensynligt affundet sig med at forblive en kommentator.
Under COP16-forhandlingerne i Cancún kunne ministerens Facebookfans følge opdateringer som »Klimahammeren er faldet - CANCUN CAN!« Og ved topmødets finale fandt ministeren det rigtigst at kommentere resultatet for dansk presse iført en mexicansk landsholdstrøje, der stak ud mod de udmattede jakkesæt som en lyserød chihuahua på en krigsskueplads.
Herfra forklarede ministeren, at »vi er ikke i mål med klimaudfordringerne. Men vi stod og kiggede ned i afgrunden med hensyn til klimaforhandlinger«.
Da Lykke Friis imidlertid ikke står for i sin ministertid at have gennemført nogen særlig politik, er det uklart, hvilket 'vi' hun refererede til. På trods af regeringens forsæt om »øjeblikkelig handling« efter COP15 tog Friis til COP16 uden nogen plan for, hvordan Danmark vil leve op til sine klimaforpligtelser. Klimakommissionens rapport er ikke blevet fulgt op af politikforslag. Og Danmarks rolle som klimavisionær på den internationale scene er i det forløbne år fordampet.
Lykke Friis landede uden politisk erfaring i ministerposten umiddelbart før COP15-topmødet. Det blev allerede dengang bemærket, at danske regeringspolitikere stort set glimrede ved deres fravær under topmødets mange højtprofilerede aktiviteter. Og efter mødet udviklede statsminister Lars Løkke en decideret allergi mod ordet 'klima', som vel altid for ham vil være forbundet med ydmygelsen på ordstyrerstolen i Bella Center.
Friis' ministermål og påståede styrke har været som garvet kommentator, på trods af regeringstoppens modvilje mod en reel politisk indsats, at »sætte en dagsorden« i offentligheden. Men hendes første embedsår har demonstreret, at en minister ikke sætter en dagsorden, hvis hun ikke fører nogen politik. 

