Indsigt måles da i timer



 
	Det var ikke så meget holdningen, der var debat om, da vi på morgenens redaktionsmøde diskuterede historien om, at rektorer på erhvervsskoler og gymnasier kan få 80.000 kr. i bonus for at mindske frafaldet og få lærerne til at undervise mere. Det var mere, hvilken del af bonusordningen, vi synes, var den mest kritisable. Om det var den generelle tendens til, at man fra centralt hold forsøger at detailstyre skolernes arbejde med økonomiske incitamenter. Eller selve det principielle i, at rektorernes privatøkonomi ikke bør være udslagsgivende for deres beslutninger. Eller om det var det tåbelige i, at Børne- og Undervisningsministeriet på den måde gør andelen af undervisningstimer til et mål for, hvor godt lærerne og dermed rektorerne præsterer.

	Sidstnævnte endte med at tage prisen.

	Samfundets interesse må være, at flest muligt elever får en uddannelse, og at de får den størst mulige indsigt med sig. Der vil det uomtvisteligt hjælpe, hvis færre falder fra, og især på erhvervsskolerne er der brug for nye bud på at løse det problem. Men at »lærerne anvender en større del af deres arbejdstid sammen med eleverne ved undervisning eller andre læringsaktiviteter«, som ministeriets bonusregler foreskriver, gør ikke nødvendigvis eleverne klogere.

	Tværtimod har utallige forskningsprojekter påvist, at timetallet ikke i sig selv betyder noget for elevernes udbytte. Det vigtigste er, at læreren er engageret i sin undervisning og i sine elever. Og at skolelederen formår at støtte op om den undervisning og give læreren feedback.

	Kvalitet af den slags kan selvfølgelig være svær at plotte ind i et regneark og måle på, om rektor har gjort sig fortjent til en godbid. Men det er decideret skævvridende for arbejdet med at øge elevernes indsigt, hvis man i mangel af bedre måler det på andelen af timer.

