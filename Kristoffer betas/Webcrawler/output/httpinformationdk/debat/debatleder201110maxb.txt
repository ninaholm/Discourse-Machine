Max blanket af
Med bankpakke IV får vi ikke taget det nødvendige opgør med en usund kultur i et bankvæsen drevet af grådige direktører og ukvalificerede bestyrelsesmedlemmer, hvis uansvarlighed og forstillelse er årsag til, at ellers sunde banker i disse år går under


 Mens slutsedlen på det seneste danske bankkrak i disse dage skrives i Næstved, er det værd at huske på, hvad Max Bank kommer af. Banken hed indtil 2004 Haandværkerbanken og blev i snart et århundrede drevet nøjsomt og ordentligt, men i 2004 var det tilsyneladende ikke længere fint nok at være bank for små sydsjællandske håndværkere. Helt i tidens ånd fra de nyrige 00'ere skulle der ejendomsinvesteres og profitmaksimeres, og derfor skulle banken selvfølgelig hedde Max.
Vi kender den samme historie fra Roskilde, Amager, Mors og den sidste bank er formentlig endnu ikke gået under på grund af vægten fra højrisikable milliardinvesteringer i et ejendomsmarked, de lokale bankdirektører viste sig ikke at have forstand på.
Men hvor Roskilde Bank, Amagerbanken og Fjordbank Mors fik lov til at synke sammen, holdes den sunde del af Max Bank oppe af bankpakke IV, som Folketinget i hast vedtog i august. Formålet var at gøre det attraktivt for veldrevne banker at overtage fallitboerne i 11. time. Natten til mandag overtog Sparekassen Sjælland således alle andre end de 150 usunde erhvervskunder, der reelt kostede Max Bank livet. Bankpakke IV fungerer, men hvem betaler prisen?
Det gør vi alle. Staten anslås at komme til at stå tilbage med en regning i omegnen af fire milliarder kroner, ligesom alle aktionærer — store som små — er blanket af.
Gode nationaløkonomiske grunde kan anføres for at glæde sig over, at bankpakke IV nu viser sig at virke efter det politiske ønske. Midt i den finansielle krise skal internationale investorer ikke mindes om, at der er en særlig risiko ved at investere i danske banker.
Knap så godt er det, at vi med bankpakke IV ikke får taget det nødvendige opgør med en usund kultur i et bankvæsen drevet af grådige direktører og ukvalificerede bestyrelsesmedlemmer, hvis uansvarlighed og forstillelse er årsag til, at ellers sunde banker i disse år går under. Det er ikke moralsk i orden, selv om det ud fra en stringent købmandslogik er ganske fornuftigt.

