Naturen har tabt i Danmark
LEDER


 Lad os starte med et stykke dansk kulturhistorie, for politik og tradition synes, når sagen koges ind til sin essens, at være afgørende årsager til, at Danmark bejler til førstepladsen som verdens mest opdyrkede land og aldrig rigtigt har grebet muligheden for at give stor og vild natur en plads i vores landskab:
Sønnesind mod fædreland
Skabte skov af lyng og sand
Sådan står der på én af de mange mindesten i Kongenshus Mindepark mellem Viborg og Holstebro for hedens opdyrkere. I forrige århundrede brød de det seje land til agerjord og plantageskov og inddæmmede ikke bare vildmarken, men også folkesjælen i landbruget.
I dag er op mod 66 pct. af Danmarks areal landbrugsjord. Vi ligger helt i bunden blandt EU’s medlemsstater, når det gælder areal af landjorden, der er udlagt til naturformål – og det endda i en tid, hvor vild natur stormer frem med hundredetusinder af hektarer om året på resten af kontinentet, der hvor landmænd forlader marginaljorde og koncentrerer indsatsen andre steder.
Læs også: Naturen vender tilbage
Danmark går glip af den store natur. Danskerne går glip af adgang til vidtstrakte naturarealer med et storslået dyreliv.
Det er der rimelige grunde til. For det er sandt, når miljø- og fødevareminister Eva Kjer Hansen siger til Information, at Danmark modsat så mange andre lande er frit for bjerge og klipper, altså områder der er umulige til landbrug, og som i andre lande trækker op i statistikken over naturarealer. Hun har også ret i, at Danmark er lille og tæt befolket. Hvis f.eks. den amerikanske stat Iowa var et land, var det mere opdyrket end Danmark.
Det er bare ikke forklaring nok. Og det er i kontrasten, at dansk naturpolitik viser sig som den ubekendte, der i årtier har forhindret, at Danmark har større og mere fri natur.
For andre lande er jo også tæt befolkede. Tyskland, Italien, Belgien, Tjekkiet og Holland er europæiske lande med en større befolkningstæthed end Danmark – og mere natur.
Holland er i særdeleshed interessant. For ligesom Danmark har Holland ingen bjerge og klipper. Lige som Danmark er Holland et landbrugsland – og desuden et land, hvor jordpriserne er tre gange højere end herhjemme.
Men modsat Danmark er Holland et land med en markant naturpolitik og vilje til at betale for den. Tag f.eks. naturreservatet Oostvaardersplassen, der dækker et 56 km² stort område og har ligget hen som vild natur i mere end fire årtier. Vildt kvæg, vilde heste og krondyr afgræsser reservatet, der er blandt de ypperste eksempler i Europa på, at man har udlagt natur til fri udvikling – til at blive vild.
I 1990 vedtog man i Holland en samlet national plan for at udvikle og forbinde store naturområder i et robust og fysisk sammenhængende netværk. Det sker bl.a. ved udlæg af hele landskaber, f.eks. ådale af betydelige bredde og størrelse, til naturområder.
Men i Danmark har landet bedst værdi, hvis det giver et afkast som enten agerjord eller plantageskov. Det er »provinsielt«, mener biolog og seniorforsker Rasmus Ejrnæs, og man skal da også kæmme historien grundigt for politiske visioner på naturens vegne.
Faktisk holder den knap nok status quo ifølge den seneste opgørelse fra Nationalt Center for Miljø og Energi, der viser en lille tilbagegang for den vilde natur i Danmark på knap en procent siden 1992.
Læs også: ’Vi skal ikke være de onde i eventyret’
Det er ikke den nuværende regerings skyld, selv om miljøministeren traditionen tro afviser at udvide arealet til den fri natur.
Det er heller ikke forrige regerings skyld – eller regeringen før den. Det er de fleste af Danmarks regeringers skyld i mange år.
For Danmark mangler ikke kun natur, fordi det er et land af flade, fede jorder, der bare kalder på en plov. Det er ikke kun, fordi vi bor tæt. Det er ikke kun, fordi EU-støtten forhindrer, at marginaljord gives op. Danmark mangler natur, fordi man politisk aldrig har villet.
Derfor er det godt nyt, at både Enhedslisten og Konservative har formuleret naturplaner, hvor målsætningen er at tage en større del af Danmarks areal og udlægge til vild natur.
Indtil videre er der ikke meget, der peger i retning af, at partierne med stærke naturprofiler når deres mål.
»Hvad udad tabes, skal indad vindes,« sagde man efter nederlaget i 1864, og man vandt meget på heden.
Indtil videre holder vi i Danmark fast i, hvad vi vandt.

