Dansk Folkeparti har et moralsk ansvar for norsk massakre
Dansk Folkeparti og det norske Fremskrittspartiet har et moralsk og ideologisk ansvar for fremkomsten af den højrepopulisme, Anders Breivik er et produkt af
Erna Solberg fra Høyre trøster det norske Fremskrittspartis formand, Siv Jensen, ved en mindehøjtidelighed for ofrene for Anders Breiviks massakre. Henrik Herløv Lund mener, at Siv Jensens parti på linje med Dansk Folkeparti har et moralsk og ideologisk ansvar for massakren i Norge.


 Terrormassakren i Norge er en ufattelig tragedie for de berørte, for Arbeiderpartiet og for det norske samfund og kalder på medfølelse, bestyrtelse og afstandtagen.
Men for at forebygge sådan terror i fremtiden er det også nødvendigt at overveje baggrunden for massakren, og hvad den er vokset ud af.
Kommentatorer ikke mindst i den borgerlige dagspresse har peget på 'det onde i os alle', på 'en gal mands værk' og på 'ekstremistiske småmiljøer'. Men der er tale om mere end resultatet af individuel afvigende adfærd og smågruppers politiske udskridning.
Det fremgår af morderen Anders B. Breiviks forklaringer og skrifter, at drabene skal ses som led i en kamp mod indvandring og en »muslimsk trussel« mod den norske nation. Når Breiviks bombe rettede sig mod regeringskvarteret i Norge, var det et forsøg på at tilbageslå den politiske korrekthed, som har tilladt multikulturalisme og indvandring i Norge. Og når det var socialdemokrater, som blev ofre for hans massakre på Utøya, skal det ses ud fra en betragtning om socialdemokrater og venstrefløjen som 'forrædere', der har åbnet for indvandrerne og 'den muslimske trussel'.
Drivkraft
Breivik må derfor ses som et ekstremt udtryk for den udlændingefjendskhed og antiislamisme, som navnlig i det seneste årti er blevet stadig mere udbredt.
Det er symptomatisk, at Breivik er tidligere medlem af det norske Fremskrittspartiet, Dansk Folkepartis norske søsterparti.
Fremskrittspartiet har i Norge været bærer af mange af de antimuslimske holdninger, som i Danmark repræsenteres af Dansk Folkeparti, der ikke blot har været en dansk drivkraft for antimuslimske og udlændingefjendske holdninger, men som har været særdeles centrale i formidlingen af denne politik til navnlig resten af Norden.
Det skal med det samme siges, at der hermed ikke kan tilskrives hverken Fremskrittspartiet eller Dansk Folkeparti noget direkte ansvar for terrorhandlingerne i Norge, som de begge også har taget afstand fra. Men det må stå lige så klart, at Breivik må ses som vokset ud af den antimulimskhed, udlændingefjendskhed, politiske polarisering og venstrefløjsforagt, som højrepopulistiske kræfter, medier og partier i alle de nordiske samfund har bidraget til at fremmane. Dansk Folkeparti og Fremskrittspartiet har således i allerhøjeste grad et moralsk og ideologisk ansvar.
Polarisering
Breivik har tydeligvis udviklet sig ud af højrepopulismen. Hans handlinger er et ekstremt udtryk herfor, i sine handlinger er han klart gået langt videre, end de vil, men tankegangen bag er et radikalt udtryk for de højrepopulistiske partiers centrale budskaber. Slægtskabet spores f.eks. i tidligere udtalelser fra Søren Krarup om, at »islam er en totalitær pest«, fra Lars Hedegaard og Jesper Langballes udtalelser om, at »muslimske fædre/onkler voldtager/ myrder« og i Dansk Folkepartis tilkendegivelse af, at: »islams ånd gør muslimer til terrorister«
Og ved at udpege socialdemokrater og venstrefløj, som dem, der har tilladt indvandringen og solgt ud over for muslimer og multikulturalisme, har højrepopulismen aktivt medvirket til en politisk polarisering og venstrefløjsforagt, som nu har fundet et langt mere ekstremt udtryk i den norske massakre på unge socialdemokrater. Og også det ekstreme udtryk selv må ses i sammenhæng med den forråelse af den offentlige debat og af holdninger om muslimer, som højrepopulismen gennem de seneste år har medført.
I den forbindelse må det imidlertid også peges på, at højrepopulismen ikke ville have fået den udbredelse, som faktisk er tilfældet i de senere år, uden medløb fra etablerede politiske partier, først og fremmest i den borgerlige lejr. Uden herhjemme den tiltagende opgivelse af 'borgerlig anstændighed' fra VK for at bevare magten ville DF således ikke have kunnet rykke lovgivning og værdier langt til højre.
Rulles tilbage
Man kan mene, at det er mere rimeligt at tale for tolerance og demokrati frem for imod højrepopulismen, og at man nærmer sig højrepopulismens form ved at udpege denne som moralsk ansvarlig.
Svaret på højreterroren må også være at fastholde og stå vagt om tolerance, åbenhed og demokrati: Vi skal slå igen med demokrati, som den norske socialdemokratiske statsminister, Jens Stoltenberg, rammende har sagt.
Men undlader man at tage debatten om de bagvedliggende ideer og kræfter, bliver højrepopulismen frit stillet til at fortsætte med at rykke politik og værdier til højre og øge den politiske og religiøse polarisering. Der er derfor ingen grund til i misforstået 'pænhed' at 'vende den anden kind' til Dansk Folkeparti og Fremskrittspartiet. Forebyggelse af højreterror handler ikke mindst om at rulle højrepopulismen tilbage.
Henrik Herløv Lund er cand.scient.adm.

