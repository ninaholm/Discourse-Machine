Kulturskifte i banksektoren udsat



»Hvis dette er et kulturskifte, går det uhyre langsomt. Fem år efter, at Northern Rock indvarslede et bankkollaps, der forarmede nationer, har der intet opgør været. Borgerne er impotente i deres vrede, mens ’business as usual’ sejrer«Polly Toynbee, Guardian-klummeskriverStorbritannien er igen skandaleramt. Endnu en sommer med masser af overskrifter om, hvordan samfundets rigeste og mest magtfulde har snydt resten af landets borgere. Sidste sommer var det historien om News of the World-journalister, der havde aflyttet borgeres mobilpersoner. I 2009 var det de britiske politikeres fiflen med deres udlæg, der skabte harme og overskrifter.I år er det Barclays – og andre banker – der er årsag til, at nationen, ja, hele verden, forarges efter afsløringen af, at de har manipuleret med den såkaldte Libor-rente – renten der fastsætter prisen for lån bankerne imellem. Ifølge den britiske Financial Services Authority (FSA), der i sidste måned idømte Barclays en rekordstor bøde på 290 mio. pund, var der tale om manipulering med det formål at øge bankens profit. I går kaldte direktøren for Bank of England, Mervyn King, i en parlamentshøring direkte en sådan manipulering for ’svindel’ og har krævet en »ændring af kulturen« i den finansielle sektor.Som i de tidligere skandaler er svindlen blevet forsøgt bagatelliseret af de ansvarlige. To dage efter afsløringen af Libor-skandalen nægtede Barclays direktør, Bob Diamond, at træde tilbage med henvisning til, at der var tale om ulovlige handlinger begået af en ’lille gruppe’ ansatte. Det var først på direkte opfordring af Mervyn King, at Diamond fire dage senere accepterede, at det var slut. Og i de seneste dage, hvor bankindustriens øverste, den ene efter den anden, har måttet stå skoleret for den britiske parlaments finanskomité, er det blevet stadig tydeligere, at ulovlighederne ikke skete i et vakuum. Formand for FSA Andrew Bailey sagde i sit vidneudsagn, at der var en »hasardspilskultur« i Barclays og tilføjede, at der var et »problem med institutionen, og det stammede fra tonen i toppen«.Hvad der gør den seneste skandale ekstra skandaløs, er naturligvis det faktum, at det var banksektoren, der kickstartede den finansielle krise i 2008 og sidenhen tømte adskillige nationers statskasser, da de måtte reddes med skatteydernes penge. Libor-skandalen er blot det seneste bevis på, at intet har forandret sig i den finansielle sektor siden 2008.Men med skandaler kommer ofte forandringer. Det var de seneste års skandaler i Storbritannien, der førte til en ny, benhård udlægsordning for de britiske politikere, og det var afdækningen af det fulde omfang af aflytningsskandalen, der er årsagen til, at Leverson-høringen nu er i fuld gang med at kulegrave hele affæren og forslå ændringer, der kan sikre, at noget lignende aldrig sker igen.Libor-sagen har et godt stykke hen ad vejen fulgt samme mønster som de forrige skandaler. Efter afsløringerne er befolkningen på kogepunktet, oppositionen – dvs. Labour – og medierne kræver handling, og premierministeren lover en høring. Problemet denne gang er imidlertid, at Cameron har valgt discountudgaven: En lille parlamentshøring meget lig den, der allerede er i gang – sågar med samme formand. Argumentet er, at regeringen ønsker hurtige konklusioner, så den kan foretage hurtige justeringer og sikre, at Storbritannien får de »hårdeste og mest gennemsigtige regler« i finanssektoren.Det lyder fornuftigt, men er det nok til at ændre den syge kultur, der hersker i sektoren, og som selv ikke en global finanskrise og forarmelsen af nationer kunne ændre ved? Næppe. Som en Daily Mail-journalist spørger: Kan vi virkelig stole på, at vores repræsentanter i Westminster fjerner korruptionskræften fra City of Londons hjerte (finansdistriktet, red.), når finansfolk finansierer deres fester, har hotline til deres ledere og med succes har forhindret regulering?Svaret er naturligvis nej. En høring a la Leverson- eller Irak-høringen, der får tid, budget og mandat til at se på kulturen i sektoren, må være et minimum, hvis man vil millionbonusser og branchens følelse af at stå over loven og resten af samfundet til livs.Desværre ser det ud til, at banksektoren endnu engang har formået at udsætte den varslede ændring af kulturen.
