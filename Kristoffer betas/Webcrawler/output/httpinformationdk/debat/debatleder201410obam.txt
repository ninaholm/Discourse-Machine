Obamas farlige krigseventyr
LEDER


 Først sagde præsident Barack Obama, at han ikke havde nogen strategi til at konfrontere Islamisk Stat (IS) i Irak og Syrien; den var under udarbejdelse. Så holdt han en tv-tale, hvori han fremlagde en usammenhængende strategi og bebudede en udvidelse af luftbombardementerne mod IS-mål fra Irak til Syrien. Herefter gav præsidenten de jihadistiske krigere i Syrien to uger til at forberede sig på en luftkrig, inden de amerikanske bombefly gik på vingerne.
Nu en måned efter tv-talen og dannelsen af en amerikansk-ledet koalition på 50 lande er bombefly fra USA og allierede europæiske og arabiske lande lettet 2.000 gange og har nedkastet 350 bomber. Det foreløbige facit er mismodigt.
Den strategisk vigtige Anbar-provins nordvest for Bagdad er tæt på at falde i hænderne på IS-styrker. I det nordlige Syrien er den ligeledes strategisk vigtige kurdiske enklaves hovedstad, Kobani, ved at blive rendt over ende af jihadistiske krigere. FN’s særlige udsending for Syrien, Staffan de Mistura, frygter folkemord på de overlevende forsvarere af byen, med mindre Tyrkiet lader ammunition og våben flyde over grænsen til de nødstedte kurdiske styrker i Kobani.
Det er den deprimerende beretning fra slagmarken, hvor IS kan indskrive sig to taktiske sejre og en kæmpe propagandagevinst, dersom de erobrer Kobani og Anbar-provinsen.
I koalitionen står det lige så slemt til. De to vigtigste partnere, USA og Tyrkiet, er raget uklar om såvel den militære strategi som det politiske endemål. Tyrkerne mener, det er ulogisk at gå efter IS uden at ramme Bashir al-Assads regime, hvis brutale undertrykkelse af det sunni-anførte oprør i Syrien set med deres øjne er årsagen til Islamisk Stats fremvækst. Det er et argument, ingen uden videre kan afvise. Men USA afviser at åbne en ny front i Syrien. Obama vil ikke efterkomme et tyrkisk krav om at indføre flyveforbud over Syrien, selv om det ville stoppe Assads morderiske bombardementer mod civile og mod de allierede i Den Frie Syriske Hær. Det ville nemlig kræve udbombning af syrisk antiluftskyts og muligvis hele landets flyvevåben. USA har god grund til at frygte, at Assad vil tage hævn, og at Rusland, Iran og den shia-dominerede regering i Bagdad stiller sig på bagbenene. Det er argumenter, man ikke kan knipse ad.
Det giver anledning til det logiske spørgsmål, hvorvidt det ikke havde været en fornuftig ide for præsident Obama at enes med Tyrkiet såvel som Saudi-Arabien og de andre mindre arabiske stater om, hvilken strategi man skulle følge, inden missilerne begyndte at regne ned over Islamisk Stats styrker i Syrien. For en krigsførende koalition uden landstyrker og uden sammenhængende politisk og militær strategi er dømt til at tabe til en motiveret og godt sammentømret jihadistisk hær af beskeden størrelse.
I sine seks år i embedet har Obama udmærket sig ved at undlade at springe ud i nye krigseventyr, og han har nøje gennemtænkt de mulige konsekvenser af hvert eneste skridt, han har taget i Afghanistan og Mellemøsten. Man kunne indvende, at varsom fremfærd mindsker chancen for at score udenrigspolitiske successer. Omvendt kan man konstatere, at ingen større krig er brudt ud. Et eller andet synes dog at være slået klik for Obama, da han – i hast og under pres fra den amerikanske opinion og republikanerne – i hælene på IS’s halshugning af to journalister – tog den øjensynlig fatale beslutning at blande sig i den syriske borgerkrig. Der var gode grunde til at angribe Islamisk Stat i Irak fra luften, da yazidier og kurdere var i overhængende fare for et massemord. I Irak vil kurdere og shiiter forsvare deres territorier i partnerskab med koalitionens luftstyrke, hvilket giver en mulighed for at inddæmme IS og måske på et senere tidspunkt overbevise sunni-stammer om at skifte side.
I Syrien har USA og dets fire arabiske allierede derimod ingen effektiv landstyrke som partner i kampen mod IS. Tyrkiet anser landets kurdere for en større trussel end jihadisterne. Islamisk Stat står ikke ved Damaskus porte. Det er ganske enkelt hovedløst for USA at gribe væbnet ind i en borgerkrig, man ikke kan vinde, ikke mindst fordi hovedaktøren Bashir al-Assad drager taktiske fordele af luftangreb mod IS. Alt tyder på, at Obama en gang ad åre bittert vil fortryde en beslutning, som kan kaste lange og mørke skygger over hans eftermæle.

