Læserbreve
Debat fra dagens avis


 
	Det fantastiske biodiverse liv

Niels Barrett, København

	»Alt liv har eksistensberettigelse, alene fordi det lever. Punktum«, lyder det i bagsidelederen tirsdag den 16. juli.

	Jeg er ked af at sige det, men det er altså noget vrøvl.

	I lederen såvel som i artiklen ’Biodiversiteten lider i Danmark‘ fra 15. juli kortsluttes der til tidligere tiders ræsonnementer. Som for eksempel at hellige mysterier eksisterer og unddrager sig forklaring nu og i al evighed.

	Hermed overser man det væsentlige faktum, at vi mennesker selv er en del af naturen. Det er derfor, vi er så stærkt forbundet med den og glædes ved mange af dens ytringer. Men vi glæder os naturligvis ikke over de ytringer, som truer vor egen eksistens og velfærd – det er en meget væsentlig pointe.

	Jeg glæder mig til gengæld over, at vi er blevet befriet for en del sygdomme med tilhørende vira og bakterier, som tidligere ydede deres bidrag til biodiversiteten.

	Emil har ikke ADHD

Line Lykke Nielsen, folkeskolelærer, Skals

	Overlæge og professor Jens Peter Gøtze tager i gårsdagens kronik grueligt fejl, når han let spøgende giver Emil fra Lønneberg diagnosen ADHD. Jovist, drengen har en god fantasi, men han er på ingen måde hæmmet i sine sociale kompetencer og mestrer netop ting, som børn med ADHD sjældent magter: F.eks. er der et marked, hvor ingen anden kan holde en hest og få den skoet. Men det kan Emil, da netop han forstår at sætte sig i hestens sted og indser, at hesten blot er kilden. Han holder fokus på sagen gennem hele forløbet. For et barn med ADHD vil det være tæt på en umulig opgave.

	ADHD-diagnosen kendetegnes efter mit daglige kendskab til børn, der har det, ved: Let afledelighed, svært ved at tolke andres følelser, svært ved at justere egne handlinger efter andres følelser og manglende evne til at tilsidesætte egne behov af hensyn til andre. Men Emils natur er netop kendetegnet ved, at han handler, som han gør, af godhed til andre, fordi han forstår deres nød og smerte. Som da han giver hele julemiddagen til en flok fattiglemmer fra fattiggården, eller da han redder Alfreds liv og kører ham hele den lange vej til doktoren i Marianelund.

	Jeg håber virkelig, at Gøtze ikke kender Emil så godt. For det er langt vanskeligere fysiske og sociale adfærdsmønstre, der er på spil ved ADHD. De hårdest ramte af denne lidelse er måske mere et resultat af vores relativt nye mere rå samfundsstruktur, zapperkultur, modernitet og kollektivt tabte omsorg samt måske svigtende dopamin tilførsel i hjernen. De fortjener hjælp – ikke useriøse diagnoser

	Vi skal kun hjælpe de svage

Ulla Skøtt Andersen, Helsingør

	Jeg er forarget! Information bragte 16. juli en artikel med overskriften ‘3.000 personer mister adgang til offentlig forsørgelse.‘ Heri vurderer direktør i AK-Samvirke, Verner Sand Kirk, at 30.000 personer står til at »opbruge retten« til dagpenge, mens omkring 3.000 personer heller ikke vil have »ret til« andre ydelser som kontanthjælp og dagpenge.

	Jeg har aldrig betalt min skat med glæde, da jeg mener, pengene bliver uretfærdigt fordelt. Det er de svage i Danmark, vi skal hjælpe, og ikke dem, der udnytter systemet. Jeg har været til såkaldte pensionistmøder både i offentlige og private fagforeninger, hvor man målrettet har undervist i, hvordan man bedst kan få snablen ned i statskassen.

	Fra 1987 til 1997 underholdt jeg min daværende mand for egne midler. I 2003 måtte jeg forlade arbejdsmarkedet, men indtil i år har jeg forsørget mig selv for min opsparede pension. Og jo, der er blevet spist meget leverpostej og havregrød gennem årene. Men jeg har følt mig privilegeret og stolt over at kunne klare mig selv. Det ville være ønskværdigt, om man begyndte at undervise kommende pensionister i, hvordan man klarer sig for egne midler.

	Landbruget er ikke et onde

Carl Åge Pedersen, direktør i Videncentret for Landbrug, Planteproduktion

	Diskussionen om biodiversitet er ikke faglig, men holdningsmæssig. Det viser professor emeritus Peder Aggers udsagn i Information 15. juli med al tydelighed. I lighed med Danmarks Naturfredningsforening giver han udtryk for, at landbruget fylder for meget i landskabet. Så længe landbruget dækker mere end 60 procent af arealet, vil de være utilfredse – uanset hvad der ellers måtte gøres af naturfremmende tiltag.

	Det er nærmest en naturlov, at landbrug og oprindelig natur er hinandens modsætninger, for man kan ikke både have uberørt natur og produktiv landbrugsproduktion på det samme areal. Men ved at lave små, billige og målrettede tiltag i marken kan man godt få en interessant landbrugsnatur, hvor landbrug veksler med læhegn, skov og afgræssede enge. Dermed styrkes levevilkårene for en række arter lige fra løbebiller og sommerfugle til agerhøns, lærker, harer og rådyr.

	Det er min påstand, at det, vi kalder landbrugsnatur, for mange danskere er det naturlige for Danmark. Ikke mindst fordi den danske jord og det danske klima på det nærmeste er ideelt til landbrugsproduktion og derfor giver rammerne for at fastholde en stor eksportindtjening og en stor beskæftigelse i fødevareproduktionen. Ikke mindst til gavn for landdistrikterne.

	Støjberg er dobbeltmoralsk

Holger Øster Mortensen, Odder

	Inger Støjberg (V) vil bedrive sindelagskontrol over for anderledestænkende. Danskere af f.eks. kurdisk eller tyrkisk oprindelse skal tage stilling til stening i lande som Nigeria og Saudi Arabien, der ligger fjernt fra Danmark, Kurdistan og Tyrkiet.

	Hun opfordrer de mest uforbederlige til at forlade Danmark. Det står lidt uklart, om hun mon har en komité for udansk virksomhed i tankerne a la McCarthys i 1950’ernes USA.

	Man skal dog ikke kaste med sten, når man selv bor i et glashus. Har Støjberg eksempelvis selv taget afstand fra de droner, der hver tirsdag sendes af sted mod pakistanske civile efter godkendelse fra vores allierede i Det Hvide Hus? Droner er måske ikke sten, men de er vist mindst lige så farlige. Nu er Danmark ikke – selv om Støjberg måske ønsker det – en partiforening, hvorfra man kan ekskludere folk. Derfor skal jeg modsat Støjberg ikke blande mig i, hvor folk af anden overbevisning vil bosætte sig. Hun kan for min skyld bo i Danmark eller Kansas.

	Spørgsmålet er, om vi danskere kan stole på politikere, der ikke tager utvetydigt afstand fra vilkårlige drab på civile?

