Obamas løfte



 DE FEM MÆND, der nu på mellem femte og sjette år sidder fængslet i Guantánamo Bay-lejren på Cuba, anklaget for planlægningen af terrorangrebet mod USA 11. september 2001, har formået igen at anbringe sig i de globale mediers spotlys. Som beskrevet i avisen tog Khalid Sheikh Mohammed og hans fire medanklagede mandag det fulde ansvar for terrorangrebet, som de er stolte over og ville gentage, havde de mulighed for det. Samtidig har de anklagede fremsat et ønske om at blive henrettet, gerne øjeblikkeligt, idet de, som Mohammed formulerer det, "længe har set frem til" at opnå martyrstatus. Da dommeren mandag i denne uge ikke kunne bekræfte, at de fem ville blive henrettet, trak de tilståelserne tilbage.
SCENARIET ER BÅDE absurd og uholdbart af flere grunde.
Uholdbart for det første, fordi tilståelserne er ugyldige i retlig forstand, idet de er fremkommet, efter de anklagede har været udsat for simuleret drukning og andre barske afhøringsmetoder, som kun kan karakteriseres som tortur. Derfor må den kommende præsident, Barack Obama, følge sine valgløfter og ikke bare lukke lejren i Guantánamo, menogså, som alle ledende menneskerettighedsorganisationer anbefaler det, suspendere det af præsident Bush nedsatte militære tribunal og overføre de anklagede til det føderale retssystem, hvad enten det bliver i civilt eller militært regi. 
DERUDOVER ER DET ABSURD at overvære strategien for den forvredne propaganda, som Mohammed og konsorter har igangsat: En sidste chance for igen at iscenesætte modsætningen mellem det onde og vantro USA over for de sande muslimske soldater i den hellige krig. Og som sigter mod at stille en nyvalgt præsident Obama i den kattepine, at han kun med store problemer vil kunne acceptere tilståelserne og godkende henrettelsen, som præsidenten ifølge reglerne for det militære tribunal skal.
DET VIGTIGE ER DERFOR at holde perspektivet: Hele dette uværdige skuespil er kun blevet muligt på grund af eksistensen af Guantánamo Bay. Fangerne har i årevis været uden garantier om domstols-prøvelse - indtil den amerikanske højesteret rådede delvist bod på sagen sidste juni - og dertil kommer det uholdbare i tilståelser fremkommet efter tortur. 
Obama må derfor, når han bliver indsat, holde sine løfter om at gøre det, de ekstremistiske kræfter frygter mest: At demonstrere, at det amerikanske demokrati er islamistiske diktaturer overlegent, bl.a. fordi USA netop overholder fundamentale retsstatslige garantier - selv over for de terrorister, som kun vil landet det ondt, og som selv ingen skrupler har ved at dødsdømme uskyldige gennem terror og modbydelige forbrydelser. 
Ved at vise dette scorer USA alle points. Og terroristerne, der fortjener livsvarigt fængsel for massemordet 11. september 2001, kan synke hen i den glemsel i et amerikansk fængsel, som de frygter mest. AG

