Fra ugens netdebat: SU og udlængsel
I den forgangne uge fremsatte DF et forslag om, at SU til videregående uddannelser på kandidatniveau skal tilbagebetales, hvis modtageren forlader landet inden for fem år efter afsluttet uddannelse. På denne måde kan man ifølge partiet holde på den højtuddannede arbejdskraft, som ellers ville fortrække til  lande med lavere skat og bedre karrieremuligheder


 I den forgangne uge fremsatte DF et forslag om, at SU til videregående uddannelser på kandidatniveau skal tilbagebetales, hvis modtageren forlader landet inden for fem år efter afsluttet uddannelse. På denne måde kan man ifølge partiet holde på den højtuddannede arbejdskraft, som ellers ville fortrække til  lande med lavere skat og bedre karrieremuligheder.
Flemming Ibsen fra Arbejderbevægelsens Erhvervsråd vurderer, at planen vil have den ønskede effekt, men den har mødt stor modstand fra flere sider. DI påpeger, at det vil ramme de forkerte og ønsker hellere brugerbetaling på uddannelserne. Og ifølge ekspert i EU-ret Lynn Roseberry er forslaget i strid med EU-reglerne og kan således ikke gennemføres.
På Informations netdebat har debatten om forslaget været livlig. Læser Thomas Frisendal undrer sig over, om reglerne også skal ramme dem, som søger en ph.d i udlandet eller alle de nyuddannede kandidater, som danske virksomheder sender til udlandet. »Det er jo der, omsætningen skal hentes hjem,« påpeger han.
»Hvordan i alverden skal det gøres rent praktisk. Skal man sende dem en regning?« spørger Jonas Engdahl. Og skal dårlige betalere efterlyses af Interpol, fortsætter han.
Mikael Petersen er derimod positivt stemt og mener, at forslaget bør have en chance. »Automatreaktioner er der nok af,« mener han og minder om, at der både i forsvaret og flere steder i erhvervslivet er klausuler, som binder blandt andet jagerpiloter til at tilbagebetale omkostningerne for uddannnelsen, hvis de forlader arbejdspladsen inden for en årrække. »Det er altså set før,« fastslår han.
Mærkværdigt
Kalle Rose synes, at det er mærkværdigt, at DF gang på gang stiller forslag til love, der er i strid med EU-retten: »Først vil de have dansk arbejdskraft på Fehmern Broen, og nu vil de opstille regler, der forhindrer akademikere i at rejse ud af landet, hvilket må anses for at være imod arbejdskraftens frie bevægelighed.«
Lisa Rasmussen minder om, at DF har stjålet ideen fra Fair Løsning, »så det er jo ikke så underligt, at S-SF ikke er imod,« mener hun: »Det var Velfærdskommissionen, der oprindeligt kom på ideen, som blev adopteret i Fair Løsning, og nu relanceres af DF i en lettere misforstået udgave. Uanset hvad, er det udtryk for dobbeltmoral. Allerede nu dræner vi tidligere østlande og overvejer, hvordan vi kan importere endnu flere, hvis uddannelse vi ikke har betalt for. Så det er ærlig talt temmelig småligt at ville afkræve vore egne statsborgere betaling, hvis de rejser ud,« skriver hun.
Information bringer hver fredag et uddrag af ugens mest interessante kommentarer fra debatten på information.dk

