Boykot russisk vinter-OL



 
	Danmark bør følge det franske eksempel og boykotte vinter-OL i Sochi til februar 2014. Frankrig har netop meldt ud, at de ikke vil være repræsenteret ved åbningsceremonien.

	Den tyske præsident Joachim Gauck meddelte forleden, at han ikke ønsker at deltage i OL-festlighederne. EU’s vicepræsident og justits- og menneskerettighedskommissær har gjort det klart, at hun vil boykotte OL med henvisning til Ruslands behandling af landets minoriteter.

	Baggrunden er, at Rusland blæser på menneskerettighederne. Rusland fører fortsat en imperialistisk krig i Tjetjenien med mange civile ofre. Samtidig har demokratiet fået ringere vilkår i Rusland i de senere år.

	Kursen over for de frivillige organisationer, ikke mindst på menneskerettighedsområdet, er blevet skærpet. TV og radio er under kontrol af regeringen. Behandlingen af Greenpeace-aktivister og Pussy Riot taler sit eget sprog om paranoia og magtfuldkommenhed.

	Internettet vrimler med filmklip, hvor unge russere fra disse grupper tæver kendte og ukendte fortalere for homoseksuelle rettigheder. Endelig er der den ortodokse kirke og den russiske befolkning, hvor 80 procent, ifølge Pew Research Center, er modstandere af rettigheder til homoseksuelle.

	Rusland er en del af Europa, og derfor bliver vi nødt til at forholde os til den udvikling, der foregår, hvad enten den går os imod eller ej.

	Danmark skal vælge side

	Vi er forpligtet til ikke at vende ryggen til. Danmark bør vælge side i den kamp, der foregår i Rusland, mod diskrimination og for fundamentale borgerrettigheder for alle befolkningsgrupper.

	Ved EM i Ukraine sidste år insisterede daværende kulturminister Uffe Elbæk på at rejse til Ukraine for at styrke dialogen med landet om menneskerettighederne.

	Som bekendt løb den dialog ud i sandet. Samme fejl bør vi ikke gentage til februar i forhold til Rusland.

	Vist har vi en grundlæggende interesse i et samarbejde med Rusland, og på en række områder har vi endda fælles interesser. Men vi bør ikke se gennem fingrene med grove og vedvarende krænkelser af de helt elementære menneskelige rettigheder og knægtelse af de demokratiske spilleregler.

	Derfor bør Danmark snarest tilslutte sig en boykot af vinterlegene i Sochi.

Erik Boel, landsformand for Europabevægelsen 2001-13

