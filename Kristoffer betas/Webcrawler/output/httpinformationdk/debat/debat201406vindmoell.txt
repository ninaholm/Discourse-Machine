Vindmøller til gavn for de lokale



 Nede på Lolland et sted står der et par vindmøller. Det lokale mundheld siger, at hver gang en af vingespidserne peger mod jorden, drypper det en krone ned i kassen hos medlemmerne af det lokale vindmøllelaug. Møllerne kom op med lokal finansiering, og der var ingen protester mod dem. Alle kunne se det fornuftige i, at der kom lidt flere indtægter til egnen, hvor der ellers ikke var meget nyt erhvervsliv at prale af. Sådan kan vi, hvis vi vil, opsætte mange flere møller med lokalt erhvervsliv og lokal finansiering som motor.
I dag er alternativet, at vi lader internationale finansfonde høste kronen og får strøm til næsten den dobbelte produktionspris, hver gang møllevingen peger nedad.
Her i Roskilde har vi nu udfordringer i form af kystsikring, som er nødvendig på grund af klimaændringer. Hvis kommunen sammen med de lokale kunne finansiere opstillingen af vindmøller og bruge de kroner, som drypper fra vingerne til at finansiere kystsikringen, så der blev en mindre totalregning til de lokale skatteydere. Men i samme moment, kommunen foreslog en plads, opstod der en lokal protestforening. Ikke så sært, hvis vi skal leve med vindmøllen og ikke selv får noget af gevinsten.
For 40 år siden gik nogen fremsynede mennesker sammen om at danne Nordisk Folkecenter for Vedvarende Energi oppe i Thy. De blev hånet for deres naivitet, for atomkraft var fremtiden dengang, det kunne enhver jo se. Men i dag er vi alle med på ideen: vedvarende energi til hele landet jo før jo bedre.
Jorden består
Men atomkraften spøger alligevel. Nu skal vi finde slutdepot for Risø-affaldet. Et depot, som ligger, hvor det ligger, indtil det begynder at lække. Den reelle pris for atomkraft er alt for høj, såfremt man medregner både prisen for de uundgåelige uheld og deponeringsomkostningerne for det radioaktive affald.
Vindmøllen efterlader sig til gengæld ingen ar i naturen. Kun erindringen om den er tilbage, når den er væk. Ingen pris at betale for vor natur. Det gælder alle vores vedvarende energisystemer: biogasanlæg, solenergianlæg, bølgeenergianlæg (stadig på forsøgsstadiet) og biomasseforbrændingsanlæg.
Google investerede for nylig et anseeligt beløb i et firma, som har kombineret en drage og en vindmølle for at hente energi de højere luftlag. Der er mange, som arbejder intenst på den type løsninger, så jeg frygter ikke fremtiden. Jorden med alle dens herligheder vil bestå.
Henning Knak Poulsen, Roskilde

