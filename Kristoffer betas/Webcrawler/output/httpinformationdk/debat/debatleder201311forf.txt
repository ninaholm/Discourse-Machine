Den forfængelige faktor
Den franske skepsis har åbenlyst irriteret John Kerry, der – sjovt nok igen til franske AFP – understregede, at han hverken er »blind eller dum«


I løbet af fredagen blev det stedse sværere at bevare pessimismen i Geneve: Alt tegnede til et uventet gennembrud i forhandlingerne om Irans atomprogram mellem Iran og 5+1-gruppen om begyndelsen til en aftale, der én gang for alle kunne bilægge fjendtlighederne og på sigt bidrage til stabilisering af den plagede region.EU’s udenrigschef, Catherine Ashton i spidsen for delegationer fra USA, Rusland, Kina, Storbritannien og Frankrig plus Tyskland forhandlede ’substantielt’ med iranerne i en gensidig gemytlig atmosfære, den amerikanske udenrigsminister, John Kerry, ændrede sit rejseprogram og hastede til Geneve, Irans udenrigsminister, Javad Zarif, forlængede sit ophold på invitation af Catherine Ashton, og den russiske udenrigsminister, Sergei Lavrov, steg i Moskva på et fly til Geneve. Og i løbet af lørdagen ankom den franske udenrigsminister, Laurent Fabius. Og han sagde nej. Han var ’ikke tilfreds’ med den tekst, der var nået enighed om blandt de øvrige mødedeltagere. Han ville ikke deltage i et ’bondefangerkneb’, som han sagde, og forhandlingerne blev afbrudt uden resultat tidligt søndag morgen. Hvad var problemet?Måske var det, som en unavngiven amerikansk diplomat hvæsede til det franske nyhedsbureau, AFP: »USA, EU og Iran har arbejdet i måneder på at nå en aftale, og Fabius’ modstand repræsenterer ikke meget mere end et forsøg på at dreje projektørerne mod ham selv.«Kan det virkelig passe? Ganske vist er også udenrigsministre mennesker med de skavanker, der hører med til at være i verden, herunder forfængelighed – jævnfør danske eksemplarer som K.B. Andersen, Uffe Ellemann Jensen eller Per Stig Møller, der sjældent forsømte en lejlighed til at nævne deres rådgivning til de globale beslutningstagere – men alligevel.Man skulle tro, at åbningen mod Iran, tilvejebragt af de iranske vælgere og fulgt op af Barack Obamas telefonsnak med Irans nu spiselige præsident, Hassan Rouhani, i september, er for stor en begivenhed til, at en fransk udenrigsministers egotrip kan komme på tværs.Indholdet af skitserne til en aftale er ikke offentliggjort, men synes at gå ud på en seks måneders periode med tillidsskabende foranstaltninger medens parterne forhandler en permanent aftale.Laurent Fabius er angiveligt skeptisk overfor holdbarheden af iranske garantier for stop af berigelse af uran til 20 procent og holder sig til en grænse på fem procent, der vil sikre civil energiproduktion.Desuden har han gjort gældende, at aftaleskitsens formuleringer omkring tungtvands-reaktoren i Arak, der som færdigbygget næste år kan producere plutonium, der kan anvendes i et kernevåben, er for svage. Den franske skepsis har åbenlyst irriteret John Kerry, der – sjovt nok igen til franske AFP – understregede, at han hverken er »blind eller dum«.Forhandlingerne i Geneve var skruet sådan sammen, at Iran på opfordring af EU først forhandlede separat med de seks lande, og således sikrede sig mod overraskelser i plenum. Desuden var Javar Zarif i Paris i dagene op til Geneve-mødet, hvor han mødtes med Laurent Fabius, og hvor intet, hverken i den franske eller iranske udlægning af mødet, signalerede dårlig stemning. Alligevel blokerede Fabius for en – foreløbig – aftale med iranerne, og forklaringen kan meget vel være forfængelighed. Nemlig at Fabius følte sig hægtet af, da han kom til Geneve og opdagede, at skitsen var limet med en modydelse til Iran om begyndende afvikling af sanktioner ilandets finanssektor.Og Fabius’forfængelighedsfaktor kan have gjort aftale-processen en tjeneste. Der er nu et pusterum på godt en uge, før parterne mødes igen, og kun Israels Benjamin Netanyahu synes udenfor pædagogisk og politisk rækkevidde. Kerry får tid til at forklare Golf-araberne, at en aftale også er i deres interesse og til at bearbejde den (Israel-venlige) kongres, der murrer og kan blokere sanktions-indrømmelser.I Iran har Hassan Rouhani stadig tid til at tackle de iranske hardlinere, der vil miste magt med en aftale, der åbner landet mod Vesten. Og i dag forhandler Iran en ny aftale med IAEA, FN’s atomvagthund, om mere åbenhed i inspektionerne.Toget synes at være kørt.
