Moderskabet fylder mere end tidligere
Moderskabet er adgangsbillet til flere og flere fællesskaber. Hvis man ikke har børn, kan man derfor hurtigt komme til at føle sig udenfor. Det mener Tine Tjørnhøj-Thomsen, der er professor ved Statens Institut for Folkesundhed, og som har forsket i ufrivilligt barnløse mænd og kvinder.


 »Der er ingen tvivl om, at de to grupper kvinder (frivilligt og ufrivilligt barnløse, red.) anslår et fælles tema om at føle sig udelukket fra fællesskaber, som børn giver adgang til, og som kvinder er hovedaktører i at reproducere. Den eksklusion, som frivilligt barnløse og ufrivilligt barnløse møder, er langt hen ad vejen den samme,« siger Tine Tjørnhøj-Thomsen.
De ufrivilligt barnløse fra hendes forskning oplever, at de hverken bliver hørt eller har taleret, når samtalen handler om børn. Følelsen af eksklusion fra fællesskaberne medfører, at der hos nogle barnløse kan opstå en negativ opfattelse af mødre.
»De barnløse kan få de her forbudte følelser, hvor deres tanker bliver meget grumme, når de ser en barnevogn komme møvende på gaden. Og den aggression over andres moderskab er jo på sin vis ikke ejendommeligt, når man tænker på kvindernes følelse af eksklusion. De føler, at mødre konstant snakker om børn, og at de bliver ved, selv om årene går. Det er jo ikke sådan, at man holder op med at tale om sine børn, selv om de bliver voksne.«
Mødre er forskellige
Det er dog vigtigt at holde for øje, at mødre er lige så forskellige, som alle andre grupper.
»Det er muligvis rigtigt, at nogle kvinders fravalg af børn kan provokere nogle mødre. Men barnløsheden kan omvendt sommetider generere et noget entydigt billede af moderskabet,« siger Tine Tjørnhøj-Thomsen.
»Når man enten ikke kan få eller ikke vil have børn, så er man særlig opmærksom på de her moderskabssignaler. Men inden for den gruppe, der får børn, er der selvfølgelig stor variation. Man skal derfor passe på, at man ikke meget bastant gør mødre til en gruppe intolerante kvinder, der udelukkende definerer deres kvindelighed via deres moderskab.«
»Man skal ikke møde ret mange gravide kvinder, før man næsten ikke kan lade være med at tale om sin egen fødsel. Og det er der ikke noget galt i, men jeg kan godt se, at kvinder, der enten frivilligt eller ufrivilligt ikke har børn, kan tænke get a life.«
Samtidig er det en vigtig pointe, at også samfundets opfattelse af forskellige typer mødre varierer.
»Kvinder bliver til mødre på mange måder. Det, at forvalte moderskabet opfattes meget forskelligt. Det kan godt være, at det er hot at være veluddannet karrieremor med tre børn. Men det er knap så hot, hvis du er mor på overførselsindkomst med tre børn.«
Moderskab i centrum
Det virker som om, der i disse år er større fokus på moderskab end tidligere?
»Ja, det er helt klart mit indtryk. Der foregår i dag mange forskellige diskussioner af, hvordan man skal være mor. Hele diskussionen, om hvorvidt man skal arbejde eller være hjemme med sine børn og diskussionen om, hvordan man i det hele taget er den bedste mor, er virkelig oppe i tiden.«
Men hvorfor er moderskabet blevet så vigtigt?
»Det er der ikke noget entydigt svar på. Vi kan konstatere, at der hersker et stort socialt og kulturelt pres, og at moderskab og børn er meget vigtige dimensioner i langt de fleste kvinders liv, som helst også skal kunne forenes med uddannelse og arbejdsliv. Noget af presset stammer også fra den ældre generation, de potentielle bedsteforældre. Så der er et pres både fra andre kvinder, men også fra familien.«
Er det ikke paradoksalt, at frivilligt og ufrivilligt barnløse kvinder skal føle sig ekskluderede i vores ellers så frigjorte samfund?
»Fra den forskning jeg har lavet, må jeg indrømme, at når man hører ufrivilligt barnløse kvinders oplevelser, så bliver man overrasket over, hvor meget moderskabet fylder for den moderne kvinde. Det var noget af en aha-oplevelse. Jeg kunne ikke lade være med at tage det perspektiv ind i mit liv, hvor jeg godt kunne se, at der blev talt utroligt meget om børn. De fylder meget,« siger Tine Tjørnhøj-Thomsen, der også fik større opmærksomhed på det pres, som mødre pålægger hinanden:
»Der er jo nogle kvinder, der synes, at man skal mødes i weekenden med de andre forældre fra børnehaven. Og hvis man ikke orker det, så er man ikke god nok.«
Men hvorfor er det endnu ikke blevet acceptabelt, at nogle kvinder af den ene eller anden årsag ikke får børn?
»Det er det mest udbredte at få børn. Og det betyder jo så også, at det er ualmindeligt at vælge børn fra. Men man skal selvfølgelig ikke opleve af den grund at blive set som et dårligere menneske,« siger Tine Tjørnhøj-Thomsen og pointerer, at en større andel af samfundets kvinder i dag får børn sammenlignet med tidligere.
»Den historiske dimension er interessant. Hvis man går 120 år tilbage, så var der en meget større andel kvinder, der ikke fik børn. Der er sket en demokratisering af moderskabet. Der kommer færre børn, men flere kvinder oplever moderskabet. For tidligere fik en stor gruppe slet ikke adgang til ægteskabet og dermed børn.«
Smertefri zone
Tine Tjørnhøj-Thomsen har i sin forskning også beskæftiget sig med ufrivilligt barnløse mænd. Ligesom ufrivilligt barnløse kvinder er de frustrerede over de fællesskaber, de ikke kan blive en del af. Men de føler sig ikke i samme grad ekskluderet:
»Mænd er bedre til at etablere en smertefri zone omkring sig. Mange kvinder synes, der bliver talt ekstremt meget om børn, men der kan mænd bedre sætte grænser og gøre sig selv invasionsfri over for den type ting. Så det er ikke et issue på den samme måde, men det kan jo komme.«

