Hvem har lyst til at trække stikket?
I dagens Danmark skal du helst være udadvendt og overskudsagtig – men hvorfor egentlig? Jeg synes, vi skal begynde at se introverthed som en force snarere end et problem, der kræver psykologhjælp


 Da jeg havde gået på RUC i ganske kort tid, spurgte en medstuderende mig henkastet før en forelæsning, om jeg ville ansøge om at blive rusvejleder.
Han overvejede det nemlig – syntes, det kunne være fedt at bruge en måned af sommerferien ude på universitetet med de andre rusvejledere med planlægning af de nye studerendes rustur med masser af øl, fællesovernatning, fællesspisning og samvær 24/7.
Chokeret over, at jeg – jeg – overhovedet blev stillet det spørgsmål væltede svaret ud af munden på mig: »Er du vimmer! Nej, sådan en ekstrovert type er jeg slet, slet ikke!« og havde lyst til at grine højt og upassende bare ved tanken om mig som rusvejleder.
Læs også: Unormalt er det nye normale
Kultur, opdragelse, medier, eller hvad der nu er kilden til normen om, at ekstroverthed værdsættes højere end introverthed, kan have konsekvenser for unge mennesker i deres ofte travle liv.
Vi springer ud i intimiderende mundtlige eksamener, går rystende til jobsamtaler for at få noget på cv’et, networker på det frivillige arbejde og smalltalker med de 120 andre studerende i klassen – alt imens ens succes i det voksenliv, som man arbejder hen imod, synes at bero på ens kompetencer til at stråle i disse meget ’ekstroverte’ situationer. Situationer, der ofte omhandler samtale og omgang med nye mennesker i det hurtige, altid omskiftelige liv.
Rusvejlederspørgsmålet fra min medstuderende symboliserede en tragisk ironi i min selvforståelse, for tanken om mig i rollen som rusvejleder var så grinagtig, tåkrummende pinlig og angstprovokerende, at det halve kunne være nok.
Stor øv-mund
Jeg håber ikke, at min stakkels medstuderende – der tydeligvis var i den gode tro, at han konverserede inden for de rammer, man kunne kalde høflig smalltalk – følte min reaktion som et angreb på hans egen ekstroverthed.
Læs også: ’Verden burde klappe af de særligt sensitive’
Men jeg har efterhånden opdaget, at det for mange synes så fjernt, at nogle mennesker faktisk gruer for tanken om at skulle bruge en måned på sit universitet, omgivet af mennesker hele tiden med fællesovernatning, fællesspisning og alting gjort i en kollektiv tankegang (læs: ingen jordisk mulighed for at være alene, trække sig tilbage og komme hjem i trygge omgivelser for at lade op).
På nuværende tidspunkt ville nogle måske indvende, at det selvfølgelig er muligt at sige: »Gutter, jeg har lige brug for at trække stikket og komme hjem. Jeg smutter!« Og ja, det kan man vel også. Men – for der er et stort men – problemet er, at en sætning som denne har det med at forstyrre den sociale orden.
Pludselig er det, som om man siger nej til fællesskabet, er asocial og viser modvilje mod resten af gruppen. Måske er man endda ’kedelig’. Sagt på en anden måde: I praksis virker denne ærlige, direkte tilgang bare sjældent, og mange af os introverte forfalder nok til at komme med dårlige undskyldninger om alt fra spontan hovedpine, til en fantasi-kat, der skal fodres, afsluttet med: »Jeg bliver desværre nødt til at smutte hjem.« Med ekstra tryk på desværre, tilsat et ærgrelsens ansigt og en stor øv-mund.
Hurtig branche
Som introvert menneske har jeg op igennem gymnasiet, på højskoleophold, videre på universitetet og generelt i mit liv som ung studerende i København oplevet, hvordan jeg har skullet kæmpe for og insistere på retten til at være mit introverte selv. Unge i dag bliver mødt med alskens idealer om det succesfulde menneske, som vi alle stræber efter at nå. Og det er, som om ekstroverthed altid indgår som en primær ingrediens i denne forestilling.
Som håbefuld journaliststuderende, der selv engang skal finde min plads i den hurtige mediebranche, kunne jeg ønske, at rummeligheden ville blive bare en anelse større. At introverthed ikke kun bliver talt om som et problem. At det måske endda kan ses som en force i nogle sammenhænge, hvor stiktosset det end kan lyde i den verden, vi lever i.
Læs også: Giv plads til nørderne
Når unge mennesker hele tiden møder presset om at være social, at møde nye mennesker og at være ’på’ samtidig med, at introverthed behandles som et problem, så efterlader det helt naturligt introverte med en følelse af, at de helst skal ændre sig og lære at blive som de ekstroverte (ikke for at sige, at man enten er introvert eller ekstrovert).
For hvorfor skal en vis procentdel af alle mennesker (sikkert større, end man går og tror) kæmpe mod en trang til at trække stikket og være sig selv – hvorfor skal de ’oplæres’ til at være som de ekstroverte?
Eksemplerne er mange. Senest i januar fik en ung studerende i Go’Morgen Danmark hjælp af programmets psykologiekspert til at komme over sit ’problem’ ved at gå rundt på hovedbanegården og møde fremmede mennesker.
Selvfølgelig er der en vis realitet i, at man kun med besvær kan begå sig i livet uden at have kontakt med andre mennesker. Men så introvert, tror jeg, de færreste er. Introverthed er jo heller ikke lig med at være asocial.
Jeg savner en anden slags samtale. Man kunne have ønsket sig, at indslaget i Go’ Morgen Danmark i stedet havde forsøgt at skabe øget opmærksomhed omkring, at der også skal være plads til de mere introverte studerende på eksempelvis rusturen.
Man kunne have ønsket sig, at eksperten havde været i stand til at se ud over en snæver samtidstendens, der fordrer ekstroverthed, og i stedet havde dedikeret sin tv-tid til at ruske en smule op i folks umiddelbare opfattelse af introverthed som et problem, der skal fikses.
Aldrig rusvejleder
Jeg savner en samtale om og opmærksomhed på, at det ikke kun er os, der forstår os selv som introverte, der skal kæmpe for at prøve at blive mere ekstroverte – men i stedet, at der måske ville blive løftet færre øjenbryn, når man siger »Gutter, jeg har lige brug for at trække stikket og komme hjem. Jeg smutter!«
Jeg tror nærmest aldrig, jeg har været ude at drikke en øl, været til fødselsdag, indflytterfest, højskolefest eller nogle andre sociale arrangementer, uden at det virkelig har krævet hårdnakket vedholdenhed at få trumfet igennem, at jeg altså vil hjem nu.
Læs også: Kan vi så få ro?
Jeg savner, at de, der forstår sig selv som introverte, ikke føler sig nødsaget til at komme med de dumme, men forståelige undskyldninger om enten sygdom eller sulten kat – for hver gang sådan en hvid løgn bliver skudt af sted, så underminerer man en side af sig selv. Det er en ikke-autentisk måde at leve på, og for mig føles det som at lyve om en relativt vigtig del af mig selv.
Man bliver beregnende og forsøger at forudse, i hvilke sammenhænge trangen til at trække stikket kunne melde sig. Og bare tanken om, hvordan man kommer (’socialt’) levende ud af den situation, kan være nok til, at man overvejer, om man overhovedet kan overskue at tage med. Det er jo ærgerligt! Vi vil alle gerne fremstå som sociale, overskudsagtige, glade mennesker, men et introvert menneske, som har opbrugt sin sociale kvote for dagen, kan have svært ved at opretholde sådan en persona.
Jeg kommer aldrig til at være rusvejleder, selv om det måske kunne være godt for de nye, introverte rus’ere at have ’en som dem’, der måske forstod, når de trak sig tilbage. De kampe, som introverte mennesker må tage i det her samfund, skyldes ikke enkeltpersoner, men en generel forståelse af nogle idealer, som gennemsyrer ikke mindst det at være ung.
Læs også: Kronet dag i vente
Så opfordringen baseret på min personlige erfaring lyder: Omfavn, nyd og smil over dit introverte jeg og sig det, som det er, nemlig: »Jeg smutter, for jeg har brug for at komme hjem og være lidt for mig selv.« Ellers kan man aldrig udfordre de forståelser og idealer, som introverte kan føle, de ligger under for.
Sabine Thulesen er studerende

