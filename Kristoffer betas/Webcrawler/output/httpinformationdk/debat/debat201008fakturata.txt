Fakturatænkning og forskerflugt
Hvad vil vi have ud af vores forskning? Vi vil have resultater til gavn for job, økonomi, kultur- og erhvervsliv til gavn for samfundet. Hvordan vi opnår det? Nogle mener, at vi bedst får resultater ved at samle midlerne i strategisk udvalgte puljer, mens andre mener, at vi opnår de stærkeste resultater ved at give forskerne frihed til at udvikle de fagfelter, de mener har potentiale
Flere nobelprisvindere ville ikke have fået lov at forske med de regler, vi har.


 Det Frie Forskningsråd har ansvaret for at støtte forskersamfundets frie, nysgerighedsdrevne forskning. Samtidig har vi også et ansvar for at gøre opmærksom på denne forsknings natur og vigtighed. Som professor Lene Lange skrev i Information den 18. august, så udgør den frie forskning hele grundlaget for de fremtidige strategiske satsninger. Derfor er fri forskning så vigtig, og derfor støtter vi også, at vores samlede forskningslandskab skal bestå af en balance mellem fri og strategisk forskning. Men balancen må ikke tippe og udhule den frie forskning, som det er ved at ske i dag. For så får vi alvorlige problemer i fremtiden.
Det er ikke kun i Danmark denne debat er vigtig. I december 2009 indløb protester til de instanser, der bevilger de nationale forskningsmidler i Storbritannien. Årsagen var et forslag om, at fokus på faktura skulle være et væsentligt kriterium i fremtidens bedømmelsesgrundlag for bevillinger. Protesten kom fra adskillige nobelprismodtagere samt andre prominente forskere. Med baggrund i egne erfaringer argumenterede de for, at den nysgerrighedsdrevne forskning skulle have så gode vilkår som overhovedet muligt, og at forskningen så vidt muligt skulle frigøres fra faktura. Dét for at opnå de bedste videnskabelige fremskridt mest effektivt.
Udviklingen i Storbritannien er længere fremme end i Danmark, men debatten om fri forskning versus de mere bundne forskningssatsninger foregår også på højtryk i Danmark og er helt central for prioriteringen i fremtidens forskningspolitik. Derfor er det værd at se nærmere på udviklingen i Storbritannien.
Nerven i forskning
Den britiske protest er ganske alvorlig og berører nerven i forskningspolitikken. De mange nobelpristagere og forskningsledere (ca. 580) var ikke i tvivl om, at det nye regelsæt ville være ødelæggende for at opnå bedst langsigtet effekt af forskningen, og protesterne var derfor markante. To tredjedele af forskerne var meget negative over for forslaget. Næsten tre fjerdedele mente, at det ville have stor indflydelse på deres forskningsenhed, og halvdelen mente, at det havde betydning for bemandingsprofilen i forskningsafdelingerne.
Forskerne blev også spurgt, om de eventuelt ville søge nye græsgange i andre lande. En tredjedel overvejede at gøre det, mens ca. hver femte mente, at de havde nogen i deres omgangskreds, der var på vej væk - ikke mindst til USA, hvor Obama-administrationen i en hel anden udstrækning lægger vægt på nysgerrighedsdreven forskning.
Prisvinder uden chancer
Hvad er det så, disse fremtrædende britiske forskere mener, vil gå tabt? Nobelpristagerne, der har underskrevet protesten, er ikke i tvivl om, at den forskning, de selv har stået for, ikke ville have en levende chance i det nye system. Det mente f.eks. Sydney Brenner, der fik Nobelprisen i 2002. Efter datidens opfattelse beskæftigede han sig med noget så intetsigende og ligegyldigt som molekylærbiologi. I dag er molekylærbiologien meget indflydelsesrig - og sådan kunne man blive ved.
Hvis fakturavinklen skal være central, når politikerne prioriterer forskningsmidlerne, skal det også sandsynliggøres, at det er en god mekanisme til at fremme frontforskning.
I Det Frie Forskningsråd anerkender vi fuldt ud, at der kan være udvalgte områder, hvor en strategisk satsning er berettiget, men sådanne satsninger skal ske med stor omtanke og i tæt samspil med fri forskning. Vi er ikke vidende om nogen nobelpristagere, som skylder sine opfindelser en fakturaorienteret ansøgning og bevilling. Der kommer derimod ofte store fakturaer ud af udløbere af disse frie, banebrydende opfindelser, men selve forskningsresultaterne har intet med strategisk forskning og faktura at gøre. Banebrydende forskning kan ikke styres, men er forudsætningen for strategisk forskning, innovation og udviklingsarbejde.
Det nye britiske system skal være fuldt udfoldet i 2014 og fokuserer på selektiv placering af forskningsmidler, på målbare størrelser for succes samt - og dermed kommer det fakturaorienterede ind - at der i ansøgningen skal kunne påvises direkte nyttevirkninger af forskningsindsatsen.
Bekymret erhvervsliv
Den danske diskussion om balancen mellem fri og målrettet forskning har indtil nu især foregået mellem det videnstunge erhvervsliv og videnskabsministeren. Og erhvervslivet er bestemt ikke enig med ministeren, idet forskningsdirektør Mads Krogsgaard Thomsen fra Novo Nordisk udtrykker bekymring for, at den forskning, der er drevet af nysgerrighed, står over for en nedprioritering, hvorimod videnskabsministeren slet ikke deler den bekymring og tværtimod mener, at den nysgerrighedsdrevne forskning får rigelige ressourcer. Her er det vigtigt, at vi taler samme sprog: Al forskning på universiteterne, altså vores basismidler, blev i gamle dage betegnet som frie midler. Det kan vi ikke længere, fordi flere og flere af universiteternes midler bindes til strategisk udvalgte temaer og områder. Forskeren på universitetet har naturligvis stadig sit frie metodevalg, men emnevalget er ikke nødvendigvis frit. Derfor er basismidler ikke kun frie midler. Så opdelingen er i dag en anden. Vi kan overordnet tale om basismidler versus konkurrencestrengen. Sidstnævnte dækker over alle andre midler end basismidler - altså de midler man skal konkurrere om, som hos Det Frie Forskningsråd, Det Strategiske Forskningsråd, Danmarks Grundforskningsfond, Højteknologifonden og Rådet for Teknologi og Innovation. Af disse råd og fonde, uddeler Det Frie Forskningsråd og Danmarks Grundforskningsfond som de eneste midler, der ikke er tematisk bundet.
For stor detailsytring
Det kan være svært at finde den rette balance mellem forskning, som man tror, giver faktura og den forskning, hvor forskeren forfølger egne ideer. Det kræver naturligvis stor tillid af politikere med ansvar for at prioritere ressourcerne blot at bevilge forskningsmidler til forskningsråd og universiteter og så håbe på det bedste. Men det er uomtvisteligt, at den - indtil nu - begrænsede detailstyring af forskningsmidlerne er årsagen til, at dansk forskning står så umådeligt stærkt. Trods stigende fokus på den strategiske forskning har der indtil nu været et åndehul for den originale tanke. Men hvor er vi på vej hen?
Derfor er der grund til at være opmærksom på udviklingen i Storbritannien. Den danske videnskabsminister har fremhævet, at der er mange basismidler til institutionerne, men her tager ministeren ikke højde for, at en større og større del af basismidlerne er blevet opslugt af den voldsomme ekspansion, der er sket i forskeruddannelse. Dette har været et politisk ønske, som er loyalt gennemført af forskningsinstitutionerne med den positive effekt, at der er kommet mange nye unge ind i forskning. Men samtidig har prioriteringen den konsekvens, at en meget stor del af forskningen er blevet bundet i korte treårige programmer, som bestemt ikke er fremmende for langsigtet nysgerrighedsdreven forskning.
Lad os ikke håbe, vi ender i samme situation som i Storbritannien. Det positive er, at vi i Danmark har diskussionen om, hvordan balancen skal være mellem strategisk og fri forskning, og at der er stor politisk interesse for forskning og forskningens betydning for Danmarks fremtid.
Lad os fortsætte diskussionen, så denne fremtid går hen og bliver lysere, end det umiddelbart ser ud til i øjeblikket. Og lad os være opmærksomme på, hvad man finder på i andre lande, hvad enten det måtte være til gavn eller skade.
Jens Chr. Djurhuus er formand for Det Frie Forskningsråd, institutleder ved Aarhus Universitet
Peder Andersen er næstformand for Det Frie Forskningsråd, faggruppeleder ved Københavns Universitet

