Børnefamilier som nødvendig investering
Det største langsigtede problem for de rige lande er alt for lave fødselstal. Attraktive vilkår for børnefamilierne er derfor af afgørende betydning


 Desværre må man oftere og oftere håbe på, at den politik, der vedtages på Christiansborg, ikke virker. Det gælder eksempelvis den beskæring af børnepengene, som blev vedtaget af Dansk Folkeparti og regeringen med den såkaldte genopretningsplan. Hvis politikken virker, er det ikke genopretning, men tværtimod økonomisk afsporing.
Det største langsigtede økonomiske problem for de fleste rige lande er det alt for lave fødselstal. Det er ikke blot et spørgsmål om forsørgerbyrde. På langt sigt er der tale om, at befolkningerne uddør. Det skal tages helt bogstaveligt, og det kan gå hurtigt.
Hvordan skal man føre økonomisk politik i et land som Japan, hvor befolkningstallet risikerer at falde til 1/3 inden udgangen af dette århundrede?
Det er helt paradoksalt, at Dansk Folkeparti står bag indgrebet. For det eneste alternativ til højere fødselstal er massiv indvandring. Og man skal langt væk for at finde den. Befolkningen i Polen og Rusland uddør før den danske. I lande som Tyrkiet, Algeriet og Tunesien er det også ved at være slut med, at befolkningen kan reproducere sig selv.
Gode vilkår
Skandinavien er lidt af en oase, hvor fertiliteten er pænt over det europæiske gennemsnit, fordi børnefamiliernes vilkår er bedre tilpasset nutidens behov. Men fertiliteten er ikke høj nok.
De attraktive vilkår for børnefamilier i Skandinavien er også en styrke i forhold til globaliseringen. Såfremt økonomiske incitamenter betyder noget for højtuddannedes tilbøjelighed til at flytte, så er det vilkårene for de unge alias børnefamilierne, man skal fokusere på, langt snarere end skattetrykket. De midaldrende render ingen steder.
Set i et økonomisk perspektiv er der mange problemstillinger, der ændrer sig. Befolkningens holdninger halter også bagud på dette punkt. Faktisk er børnepengene den eneste ydelse, som et flertal af vælgerne går ind for at gøre behovsprøvet, så det afhænger af indkomsten. Jeg plejer at fortælle mine studerende, at det vil aldrig blive vedtaget. Men det bygger naturligvis på den antagelse, at beslutninger er nogenlunde rationelle.
For på Christiansborg har man været optaget af at sænke skatten af den sidst tjente krone. Og bliver børnepengene behovsprøvede, svarer det præcis til at indføre en højere marginalskat målrettet mod børnefamilierne. Som ret beset er den vigtigste gruppe, man kan håbe på at vride noget mere arbejde ud af ved at sænke skatten.
Set i et økonomisk perspektiv vil vi gerne have velfungerende familier til at få mange flere børn. Disse familier er gennemsnitligt ganske velstillede. Sat på spidsen er det den bedste investering for samfundet at få forholdsvis rige familier til at få mange flere børn.
Alle børn tæller
Fordi man i Danmark giver børnetilskud som tilskud, kommer man let til at spørge, om de velstillede nu også har behov for pengene. I mange andre lande giver man tilskuddet helt eller delvist via fradrag.
Egentlig er tilskud via fradrag langt mere naturligt. F.eks. kunne man overføre børnenes personfradrag til forældrene. Det ville i øvrigt i statistiske fremstillinger sænke både det danske skattetryk og de offentlige udgifter med knap en procent af BNP. Og diskussionen, om folk havde behov for pengene ville aldrig opstå.
Men alle børn tæller. Derfor er det i mange lande almindeligt, at man hæver beløbet pr. barn for barn nummer tre, fire, fem osv. Dels fordi det (trods stordriftsfordele) bliver sværere og sværere at klare med en almindelig indkomst. Men også fordi et pænt stort antal tre-, fire- og mangebørnsfamilier er nødvendige for at opretholde folketallet. Nogle får ingen børn, andre kun ét, og man skal op omkring 2.1, før der er balance.
Det skal medgives, at servicesiden - daginstitutioner - også betyder meget, og at man her har søskenderabat. Men kontanterne tæller også.
Det afgørende her er perspektivet: Det socialpolitiske perspektiv på børnefamilier må suppleres med et økonomisk perspektiv. Det kræver et andet sæt briller. I dansk politik ser det for øjeblikket ud til, at man har smidt alle brillerne væk.


