Udemokratisk studenterdemokrati
I denne uge vælger de studerende deres repræsentanter til universitetsbestyrelserne – det er på de fleste universiteter en udemokratisk proces, hvor et væld af uoverskuelige lister og økonomisk forskelsbehandling begunstiger de klassiske studenterråd


 De studentervalg, der i denne uge finder sted på landets universiteter, er ikke demokratiske. De foregøgler at være det, men på de fleste universiteter har de opstillede lister helt forskellige vilkår. Groft sagt står konflikten mellem de 'klassiske studenterråd' og 'de andre lister'. De andre lister er typisk den socialdemokratiske studenterorganisation Frit Forum - en borgerlig liste som eksempelvis Liberale Studerende og andre smålister med særinteresser, som eksempelvis de grønne studenterorganisationer.
Studenterrådene har traditionelt meget større magt, langt flere midler og derfor langt bedre mulighed for at vinde de eftertragtede pladser i - først og fremmest - universiteternes bestyrelser.
Dels er der det økonomiske aspekt. På stort set alle landets universiteter giver man - i forskelligt omfang - langt de fleste penge til studenteraktiviteter til studenterrådene. På Københavns Universitet får Studenterrådet således halvanden million kroner årligt. For de penge forpligter Studenterrådet sig til at lave en lang række aktiviteter, som de sikkert udfører tilfredsstillende. Men det giver alt andet lige Studenterrådets lister et fordelagtigt udgangspunk rent markedsføringsmæssigt. Der er klart flere penge til at afholde arrangementer, annoncere og trykke plakater og flyers.
Parti og fagforening
Problemet er, at man på universiteterne (Syddansk Universitet undtaget) sammenblander det, man kan kalde 'de studerendes fagforening' med det politiske valg. Hvis studenterrådet repræsenter de studerendes interesser i forhold til ledelsen - hvilket er deres egen selvforståelse - så bør de holde sig til det - og ikke samtidig stille op til et demokratisk bestyrelsesvalg. Det svarer til, at 3F stillede op til Folketingsvalg. Når et studenterråd bliver til et 'parti', opstår der et demokratisk problem, fordi studenterrådet samtidig får alle pengene. Hvis man skal blive i Folketingsmetaforen, så svarer det til, at man gav hele partistøtten til det største parti. 
Sindrigt listesamarbejde
Et selvstændigt problem på landets største universiteter er, at studenterrådene gennem deres faglige engagement, har et væld af aktive i de enkelte fagråd. Disse laver små lister, som stiller op på de enkelte fag. De studerende tror således, at de stemmer på deres medstuderende, som vil kæmpe for fagets særinteresser. Men i virkeligheden har disse studerende ikke en chance for at blive valgt til bestyrelsen, og deres stemmer kanaliseres gennem et sindrigt listesamarbejde videre til studenterrådets spidskandidater. Hvis man vil stille op som et parti, må man i det mindste gøre det ordentligt - det vil sige på én fælles liste, så valget bliver gennemskueligt.
I studenterrådene ser man imidlertid slet ikke sig selv som partier: 
"Partipolitik hører ikke hjemme på universiteterne, og de partipolitiske organisationer repræsenterer ikke alle de studerende," argumenterer de. 
Undskyld, men hvem har givet en enkelt liste med et tilfældigt navn - Studenterrådet - eneret på at repræsentere alle de studerende? Og hvad med de studerende, som ikke føler sig repræsenterede af studenterrådet, men synes, at eksempelvis Frit Forum eller Liberale Studerende i højere grad varetager deres interesser?
Det, som studenterrødderne siger, er i virkeligheden, at de er imod hele den demokratiske struktur, som er indført med Universitetsloven. Og man kan da sagtens argumentere for, at det var mere demokratisk, hvis der kun var én studenterorganisation, som vitterligt repræsenterede de studerende og som ved et internt valg i organisationen valgte sin formand og sine to bestyrelsesmedlemmer - ganske som man vælger en formand i en fagforening. Så ville alle have mulighed for at påvirke organisationen og eventuelt blive valgt - uanset politisk overbevisning. Men med den struktur, som universiteterne har i dag, giver det ikke mening, at en enkelt liste gør krav på at repræsentere alle studerende - og få alle pengene.


