Her er det ingen skam at snyde autoriteterne
Beboerne i min lille græske landsby – og i resten af Grækenland – er flittige og tolerante. Og de har to måder at betale skat på. Fakelaki hedder den ene. Det betyder små kuverter


 KRONIK – Forleden gik et par norske sommergæster ind på en café nede ved havnen i den græske landsby, hvor jeg bor, for at få sig en græsk kaffe. Under airconditionen sad et par grækere og pulsede cigaretter på bedste vis. Det er forbudt i de fleste restauranter og cafeer i Grækenland, og lige over dem hang skiltet sågar. Nordmændene pegede efter god skandinavisk skik med hævede øjenbryn på skiltet, men grækerne løftede opgivende på hænder og skuldre og vendte blikket mod himlen. Turisterne syntes selvfølgelig, det var ganske ubehøvlet, men ret beset havde de ikke forstået situationen. Grækerne havde jo blot gjort dem opmærksom på, at det var en tåbelig autoritet, der havde bestemt, at man ikke måtte ryge i offentlige lokaler. De røg ikke for at genere de andre gæster, men for at vise deres holdning til myndighederne.
På anden vis overvåger myndighederne egnen mere præcist. På en bjergtop over landsbyen ligger en militær radarstation, der holder øje med tyrkerne. Det militære beredskab er stort og dyrt. Fra Tyrkiet kommer dog for tiden mest flygtninge. Omkring landsbyen lander der flere hundrede om året efter en tur på omkring 40 kilometer i store, camouflagefarvede gummibåde, købt på tyrkiske overskudslagre. Flygtningene går for det meste i land og spørger så om vejen til Athen. Den dyre radar sporer intet.
Men man overskuer egentlig også havet meget bedre ude på den lille fisketaverna, der ligger lidt uden for byen med en pragtfuld udsigt til Tyrkiet. Værten har ondt af flygtninge og giver dem gerne af sit overskud. Men han synes ikke, grækerne bliver ordentligt behandlet af EU. Kravene, der følger med de internationale lån, rammer kun samfundets underklasse. Eliten går altid fri, og selvom han ved, at et moderne samfund skal finansieres, kan han ikke se, at det hele nødvendigvis skal hvile på ham. Han skal ikke alene betale moms, skat og pension for sig selv, men også for sine ansatte, og hvis han skulle betale af hele sin indtægt efter reglerne, mener han, at han skulle betale mere, end han tjener. Så den går jo ikke.
Olivenbonde og …
Landsbyen, med denne græske selvopfattelse, har omkring 3.000 indbyggere, ligger for enden af en dal på sydkysten af øen Lesbos. Beboerne i byen har altid kendt til kriser og til håndtering af uønskede autoriteter. I 400 år var de underklassen, der gjorde, hvad de kunne for at unddrage sig skat til tyrkerne. Efter Første Verdenskrig blev tre millioner grækere smidt ud af Tyrkiet, og indbyggerantallet på Lesbos blev næsten fordoblet til fattigdom i løbet af et par uger. Borgerkrigen efter Anden Verdenskrig taler de ikke så meget om.
I storhedstiden for 100 år siden boede der omkring 6.000 mennesker i byen. I dag bor der det halve, og mange af de fine huse står tomme. Andre er købt og restaureret af ’europæerne’, som de betegner os fra det nordvestlige Europa, men byen er først og fremmest græsk.
Alle hedder Panajotis, og resten hedder Nikos. Alle har en olivenlund oppe i bjergene, men de bor nede i byen. Alle har en firetakts Honda eller en lille japansk pick-up på gule plader. Alle er olivenbønder, og næsten alle har et job mere. Man er olivenbonde – og lærer, handlende, entreprenør, bankbestyrer, skriver, advokat, restauratør, fisker, præst, enke …
Vores nabo er velstående og har flere olivenlunde og omkring 1.800 træer. Et godt oliventræ giver op mod 200 kilo oliven, som igen giver 40 liter olie plus affaldsprodukter. Så familien høster for omkring 250.000 kroner om året. Ved siden af holder de geder, får, svin, høns, et par okser, fem heste og et par æsler. De sidste er nødvendige i olivenhøsten, der ikke alene foregår om vinteren, men for det meste på bjergskråninger, der kræver brug af både heste og æsler til transport af de 80 kilo tunge sække med høsten ned til den japanske pick-up. Ved siden af landbruget driver familien en taxaforretning. Flere job retter sig på den måde ind efter sæsonen og giver mindre sårbarhed for udsving.
Svensk inspiration
Grækerne er flittige, men ikke mere, end at det meste af det hårde arbejde bliver givet videre til albanerne. De er for det meste illegale indvandrere, og der er rigtig mange af dem. Men grækerne er tolerante. De ved, hvordan det er at være underklasse, både fra historien i deres eget land og i udlandet. Så de illegale indvandreres børn skal naturligvis i skole, i gymnasium og får sig en uddannelse, som alle andre i den græske velfærdsstat.
Den velfærdsstat, som selv de illegale indvandrere nyder godt af, er især bygget af det græske socialdemokrati gennem de sidste årtier af forrige århundrede og inspireret af, hvad de landflygtige elitesocialister efter borgerkrigen lærte i for eksempel Sverige: En stærkt udbygget offentlig sektor, sundhed, uddannelse, lighed, en pension til alle, men ikke noget a-kassesystem.
Her under krisen benytter mange lejligheden til at fortælle, at demokratiets vugge stod i Grækenland. De glemmer at fortælle, at det kun var for en udvalgt skare af mænd og i øvrigt kun varede omkring 50 år for 2.500 år siden. Lige siden da har grækerne boet i og lært at leve som klienter i forskellige former for feudalsamfund. Og mentalt set er beboerne her i landsbyen – og i resten af Grækenland – forblevet klienter i en osmannisk feudalstat. I dag hedder den ikke længere Tyrkiet men EU, og dens mønt er Euroen.
Når man her i byen stemmer på en lokal politiker, vælger man ikke blot en repræsentant, man yder faktisk politikeren en tjeneste og forventer en gentjeneste. Og dem er samfundet fyldt med: tilladelser, som ellers ikke ville blive givet, ansættelser, som næppe altid er nødvendige, ydelser både i det små og det store.
Mange udenlandske kommentarer til den græske situation går på landets manglende evne til at inddrive skat. Men det er en forkert udlægning af situationen. Det ved alle her i landsbyen, for de betaler skat på to forskellige måder. Den ene er indkomstskatten og momsen. Den går til det offentlige, og her er opfattelsen langt hen ad vejen stadig som i den tyrkiske feudalstat. Det er ikke nogen skam at snyde autoriteterne. Derfor får man ofte en håndskrevet regning, når man for eksempel spiser ude, lejer en bil, får repareret sit hus eller køber grøntsager hos de omkringkørende handlende. Loven foreskriver, at alt skal igennem et kasseapparat med bon. Men det er med det som med tobakken på offentlige steder. Og EU har nu en rolle som en autoritet, som det næsten er en frihedskamp at snyde.
De unge forstår
Den anden måde at betale skat på lægger man ikke så meget mærke til, og i de fleste andre europæiske lande kender man ikke til den. Fakelaki hedder den. Det betyder små kuverter. I kuverten ligger den skat, man skal betale, hvis man vil have sin byggetilladelse, sin lægebehandling, sin juridiske hjælp, ja sågar – som europæer – få kommunen til at sende vand- eller skatteregningen direkte til banken. Betaler man den ikke, kan for eksempel tilladelsen til et byggeri vare evigheder eller gå helt i hårdknude i et uigennemskueligt virvar af regler. Den første form for skat er til alles bedste, den sidste beriger eliten, så eliten hverken her i landsbyen eller i resten af Grækenland er interesseret i at få skattebetalingen gennemgribende effektiviseret. Det ville jo være at ødelægge sin egen gode kilde.
Det interessante er, at de unge her er begyndt at brokke sig over forældrenes og bedsteforældrenes opfattelse af det offentlige som dels en malkeko, dels et væsen, man skal snyde så meget som muligt. De unge er begyndt at forstå, at man skal finansiere velfærden og ikke blot eliten.
Peter Ludvigsen er tidligere direktør for Arbejdermuseet og bosat på sydkysten af øen Lesbos om sommeren

