Nul super. Hellere hyper og giga
LEDER


 
	Stort er godt. Større er bedre. Og størst er bedst. Den trosbekendelse har styret udviklingen af vort land det seneste dusin år. Danmark er blevet centraliseret som aldrig før. Borte er rådhuse, amtsgårde, politistationer, retsbygninger, sygehuse. De er lagt sammen til store enheder, der ligger længere væk, end de fleste af landets indbyggere har mulighed for at cykle. Og offentlig transport kan det knibe med.

	Mærkeligt nok har denne koncentration været ført an af partiet Venstre, der i 1970’erne og 80’erne førte sig som værner af det nære samfund.

	Indkøb og privat service har været tilbøjelig til at følge det offentliges flugt fra nærområderne. Butikker og banker er lukket.

LÆS: Kritik hagler ned over rapport om hypermarkeder

	Hvor galt det kan ende, kan ses i udlandet. For eksempel i USA og Frankrig, hvor gigantiske hyperindkøbscentre er lagt uden for byerne ved motorvejskryds, hvor de fylder landskabet med bygninger og p-pladser – og dræner bymidterne for handelsliv. For at Danmark – med sit begrænsede landareal og sine historiske bycentre – ikke skulle skæmmes på samme måde, fik socialdemokraten Svend Auken i sin miljøministertid (1993-2001) indført et stop for storcentre. Det stop har lovgivningsmæssigt haft et omskifteligt forløb, men ligger nu i dag, i den gældende planlov, som en øvre grænse på 3.500 kvadratmeter for dagligvarebutikker og 2.000 kvadratmeter for butikker, der sælger udvalgsvarer, f.eks. tøj.

	Men den begrænsning skal væk, for det er godt for Danmark med kæmpe indkøbscentre. De vil skærpe konkurrencen og føre til lavere priser for forbrugerne. Det hævder Produktivitetskommissionen i sin slutrapport, der offentliggøres på mandag. Og det får tilslutning fra den socialdemokratiske erhvervs- og vækstminister Henrik Sass Larsens Konkurrence- og Forbrugerstyrelse i en rapport, der i udkast netop har været ude i en lukket høring.

LÆS: Intern kamp i regeringen om nye megacentre

	Kraftige modargumenter fra en række vidt forskellige organisationer er fremkaldt af forslaget om hypermarkeder. Mest markant fra den statslige Naturstyrelse, der i sit høringssvar skælder forslaget hæder og ære fra.

	Naturstyrelsen anfægter, at der overhovedet er sagligt belæg for, at større centre skulle give billige priser. Stordriftens fordele ophører ved de maksimale butiksarealer, der allerede i dag er tilladt i Danmark. En konsulentrappport fra McKinsey, der anbefaler, at Danmark giver plads til 15-25 nye hypercentre, bygger på forældede tal og betragtninger, hævder Naturstyrelsen.

	Ud over, at hypercentrene fylder landskabet op og tømmer byerne for liv, påvirker de borgernes anvendelse af transportmidler. Hypercentrene ligger så langt væk, at de slet ikke kan nås til fods og oftest ej heller på cykel.

	Den eventuelle prisfordel ved hypercentrene ligger tit i de rabatter, de giver på storindkøb. Men så store indkøbsmængder kan ikke hældes på en cykel og heller ikke i en indkøbstaske på hjul, der kunne skubbes op i en bus – hvis der var en busforbindelse. Det betyder, at man skal have bil med god bagageplads – og helst en kummefryser derhjemme.

	De, der ikke har biladgang, kan ikke få noget at spise. De bliver afhængige af, at gode mennesker eller offentlige myndigheder bringer dem fødevarer. Medmindre der er en lokal pizza/burgerbar, hvor de kan skaffe sig kalorier.

	Sandhedens time har indfundet sig for den socialdemokratisk-radikale regering. I de folkeligt meget upopulære beslutninger om delvis DONG-privatisering og fuld afhændelse af Nets-betalingssystemet, har SR henvist til gustne argumenter om lønsomhed. Argumenter, som tilmed er bestredet fra fagkyndigt hold.

	Men hvad så hvis der er en beskeden, marginal gevinst – også ved hypercentre? Får vi det Danmark, som SR af hjertet ønsker? Venstre og Liberal Alliance kan have deres ideologiske – liberalistiske – holdninger som argument for at se bort fra ugunstige virkninger.

	Men socialdemokrater og radikale? Tænker I på, hvad der er jeres eget udgangspunkt – jeres egen kulturarv? Eller er det lige meget – fordi det ikke kan betale sig?

