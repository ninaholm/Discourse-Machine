Studerende skal søge mod udlandet



 
	Nye tal fra Uddannelsesministeriet viser, at kun 17 procent af alle studerende kombinerer deres uddannelse med et udlandsophold.

	Den lave andel må have fået det til at gibbe noget i direktører, HR-ansvarlige og rekrutteringsmedarbejdere i landets virksomheder. Arbejdsgiverne efterspørger nemlig i stigende grad udenlandske erfaringer hos nye medarbejdere.

	De danske virksomheder, der har ambitioner om at vokse internationalt, kræver medarbejdere med internationalt udsyn, sproglige færdigheder og kulturel forståelse. Og det er en udvikling, der går rasende stærkt.

	Tilbage i 2007 lavede Djøf en undersøgelse, der viste, at djøferne ikke fik anerkendelse for deres internationale erfaringer. Tværtimod. 31 procent af de erfarne djøfere vurderede lige frem, at et internationalt jobforløb gav dem et tilbageskridt i karrieren ved hjemkomst. Men det er altså snart 10 år siden nu, og siden er forventningen om internationalt udsyn steget mærkbart ved rekruttering.

	Sidste år gentog vi den internationale medlemsundersøgelse, og den viser blandt andet at et udenlandsk studieophold i høj grad gavner karrieren og 75 procent af de adspurgte oplever, at deres internationale viden, erfaring og kompetencer bliver brugt i deres nuværende arbejde.

	Tilsvarende gennemførte Styrelsen for Universiteter og Internationalisering i 2012 en undersøgelse, der viser, at 70 procent af arbejdsgiverne anser internationalt udsyn og interkulturel forståelse som meget vigtigt, og at 55 procent af arbejdsgiverne vil vælge den med erfaringer fra udlandet, hvis valget står mellem to helt lige kandidater.

	Smid trosserne

	Tallene taler deres tydelige sprog: International erfaring på dit CV bliver vigtigere og vigtigere, og de danske virksomheder har brug for det internationale udsyn.

	Djøf anbefaler derfor alle studerende til at søge målrettede og kompetencegivende internationale udfordringer under studiet og i arbejdslivet. Samtidig må også universiteterne gøre endnu mere for at nedbryde barriererne for at rejse ud under studiet.

	Hurtigere sagsbehandling, bedre information om mulighederne og tydelige regler for meritoverførsel er nogle af de barrierer, studerende peger på – sammen med økonomien – når de bliver spurgt om, hvad der afholder dem fra at rejse ud.

Rune Siglev, Erhvervspolitisk chef i Djøf

