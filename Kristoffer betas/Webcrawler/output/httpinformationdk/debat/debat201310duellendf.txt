Duellen: DF: Giv syge ledige klart svar
Indsatsen for syge kontanthjælps- modtagere handler for meget om at minimere udgifter og for lidt om, hvad der er bedst for den enkelte, mener DF’s Bent Bøgsted. Han foreslår en tidsgrænse for, hvor længe det må tage at afklare en sag


 
	Hvis man skal undgå, at alvorligt syge kontanthjælpsmodtagere ender i et limbo, hvor de bliver sendt frem og tilbage mellem arbejdsprøvning, aktivering og jobsøgning, kræver det, at der fastsættes en frist for, hvornår deres sager skal være afklaret. Det mener Dansk Folkepartis beskæftigelsesordfører, Bent Bøgsted.

	»Jeg har altid ment, at dem, der er i klemme, fordi de er syge, skulle have en slutdato, så de vidste, der gik allerhøjst fem år, før de fik et endeligt svar på, om de skal have førtidspension eller i fleksjob. Der er desværre mange sager, hvor der går 8, 10 eller 12 år. Og det er urimeligt, når man er syg. Hvis man ikke i løbet af fem år kan blive rask, er det tvivlsomt, om man nogensinde bliver det,« siger Bent Bøgsted.

	I dagens kronik beskriver læge Ellen Ryg en sag, hvor en kvinde i 10 år har været sendt frem og tilbage mellem arbejdsprøvning, aktivering og jobsøgning. Efter lægens vurdering har det ført til en forværring af kvindens situation. Kvindens sag er ifølge Bent Bøgsted et eksempel på, at det nuværende system er problematisk, fordi det i alt for høj grad giver kommunerne incitament til at fastholde de syge ledige på kontanthjælp.

	»Det er jo billigere at holde folk på kontanthjælp, end det er at give dem førtidspension. Man hænger sig i selv den mindste detalje i håbet om, at der pludselig sker en forbedring, og trækker sager i langdrag for at undgå en dyr førtidspensionering. Men problemet er, at det nemt kommer til at forværre de her menneskers situation, når de skal igennem arbejdsprøvning og aktivering igen og igen,« siger Bent Bøgsted, der mener, at en tidsgrænse kunne være med til at afhjælpe det problem.

	Efter regeringens reform af førtidspensionen, der trådte i kraft 1. januar i år, er antallet af nye førtidspensionister faldet markant. I juni 2013 var der således 25 procent færre nye førtidspensionister end i samme periode året før. Reformen blev af regeringen præsenteret som en hjælpende hånd, der skulle sikre, at syge ledige ikke parkeres på passiv forsørgelse resten af livet, men kan bevare en tilknytning til arbejdsmarkedet. Den udlægning giver Bent Bøgsted dog ikke meget for:

	»Det var en ren spareplan. Og det handler kun om, at førtidspensionen er dyr. Forklaringen om, at det er for de syges egen skyld, er opfundet til lejligheden. Tværtimod kan reformen føre til, at flere skal igennem lange, opslidende forløb,« siger Bent Bøgsted.

