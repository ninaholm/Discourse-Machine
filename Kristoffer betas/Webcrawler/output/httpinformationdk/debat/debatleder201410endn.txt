Endnu et ord om Dan Park
LEDER


 Ikke et eneste ord mere om Dan Park, kunne man have lyst til at sige. I ugevis har den svenske provokatør – med kunsten som sit medium – nemlig hærget den danske debat, efter at han fik seks måneders ubetinget fængsel, fik sine værker beslaglagt og blev dømt for hetz mod en folkegruppe.
Men hvad er det egentlig, at vi har diskuteret, når vi har diskuteret Dan Park? Puha. En helt masse ting. Vi har diskuteret racisme, vi har diskuteret ytringsfrihed, vi har diskuteret kunstens rolle, vi har diskuteret Sverige – og i den forbindelse vel allermest Danmark. Vi har diskuteret grænserne for, hvad staten skal blande sig i. Og niveauerne har været blandet sammen i en mudderpøl, hvor Dan Parks støtter har skreget op om censur, når Københavns Rådhus ikke ville lægge vægge til hans billeder, mens hans modstandere ofte har haft så meget uld i mund, at det har været svært ikke at ane et ønske om, at staten skulle sætte flere grænser for, hvad man må og ikke må i kunsten i fraværet af en klar holdning.
Så lad os indledningsvis slå fast – hvad der måske kan virke som at sparke en åben dør ind, men som ikke desto mindre åbenbart skal siges: Kunstneren kan være et regulært dumt svin, hans politiske præferencer yderst tvivlsomme, og hans kunst blottet for egentlig kvalitet.
Men det ændrer ikke ved, at indskrænkning af den kunstneriske ytringsfrihed fra statens side er et direkte angreb på den frie, kritiske tanke. Og på det niveau er der ingen som helst forskel på Dan Park og på de tusindvis af kunstnere, der verden rundt fængsles for at bruge kunsten som en stemme mod undertrykkelse med rødder i politik, kultur eller religion.
Betyder det så, at han gør noget godt eller heroisk? Nej. Betyder det så, at vi skal holde mund og ukritisk acceptere enhver ytring? På ingen måde. Det betyder bare, at modstanden skal ligge et andet sted – nemlig i civilsamfundet. For når staten konstant må forsvare den kritiserede parts ret, giver det alle os andre mulighed for at kritisere den. Det er netop i fraværet af statens indblanding, at muligheden for kritik ligger. Det sunde samfund er det, der tillader enhver ytring – der ikke overskrider den nødvendige lovgivning som for eksempel injurielovgivningen – men hvor dets borgere konstant forholder sig til, hvad der er i orden og ikke i orden. Sker det, kan vi jo med sindsro pænt bede staten om at lade være.
Vel delvist som en vittig kommentar forsøgte Jyllands-Posten sig med en vinkel om, at Trykkefrihedsselskabet censurerede Dan Park ved kun at ville vise de ni billeder, som var forbudt i Sverige. Det var vist delvist en vittig vinkel, men illustrerer alligevel udmærket den meget frie og brede brug af censurbegrebet, der har kendetegnet debatten.
For det er ikke censur, når enkeltpersoner raser, organisationer tager afstand, eller en udstillingshal på Rådhuspladsen vælger ikke at udstille. Det er ikke censur for eksempel at mene, at Dan Park ikke burde have skabt sin kunst. Det er ikke censur, hvis den samlede presse mener det samme eller vælger ikke at vise billederne. Det er ikke censur, hvis det galleri, der så gør, bliver belejret af moddemonstranter. Det er end ikke censur, hvis det bliver smadret. Det er en forbrydelse. Hvis censurbegrebet skal give egentlig mening – og det bør det, fordi man bør modstå dens fristelser stoisk – kan det ikke udvandes i en sådan grad, at det til sidst bare betyder modvind.
Det er derfor noget piveri, når Dan Parks hold har talt om censur i Danmark. Og uden at sige et ord om Dan Parks generelle kunstneriske kvaliteter er det i det perspektiv et svagt kunstværk, at Dan Park stillede sig op med et skilt med teksten »Entartete Kunst« foran en demonstration af Malmøs borgere, der med bannere og børn havde samlet sig foran galleriet i Malmø, da gadekunstneren der havde sin debut på de hvide vægge. Referencen til nazisternes uønskede kunst skulle han have gemt til politiet mødte op.

