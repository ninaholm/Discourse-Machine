Få styr på kemikalierne



 Igen og igen kommer de hormonforstyrrende stoffer på forsiderne. Kuvøsebørn på neonatal risikerer at få ftalater i kroppen fra sonder og slanger. Der er bisfenol A i drikkeflasker og konservesdåser, og senest har Greenpeace dokumenteret, at modetøj fra Bestseller-koncernen var forurenet med hormonforstyrrende stoffer.
Historierne vil blive ved med at dukke op, så længe EU’s lovgivning er utilstrækkelig. Som det er i dag, har loven ikke nogen klar definition af, hvad det vil sige, at et stof er hormonforstyrrende, og ikke nogen faste kriterier, der gør det muligt at forbyde det.
Det skyldes ikke mangel på viden. Stakkevis af videnskabelige rapporter har påvist, at de hormonforstyrrende stoffer har en skræmmende indvirkning på forplantningsevnen. De kan forringe mænds sædkvalitet, påvirke kvinders frugtbarhed og give kønsrelaterede kræftformer. De kan måles i menneskers urin, spyt, blod og modermælk og endda hos nyfødte babyer. Stofferne bliver for eksempel brugt til at blødgøre plastik og til at brandsikre materialer. Men der findes i langt de fleste tilfælde brugbare alternativer. Derfor er det på høje tid, at de bliver erstattet med mindre farlige stoffer.
Forbud på vej
Europa-Parlamentets Miljø- og Folkesundhedsudvalg har med den svenske parlamentariker Åsa Westlund (S) i spidsen netop fremlagt en rapport med vidtgående forslag til strammere regler for de hormonforstyrrende stoffer. Rapporten lægger op til at indføre præcise kriterier for, hvornår et stof er hormonforstyrrende, og anbefaler, at de bliver klassificeret som sundhedsskadelige uden nedre grænse. Derudover anbefaler den, at EU indfører en samlet regulering af stofferne i alle relevante direktiver.
EU’s kemikalielovgivning REACH skal revideres i 2013, og det er derfor afgørende, at Åsa Westlund og udvalget får opbakning nu i denne fase. Der er ikke noget at betænke sig på. Det er nu, danske politikere og embedsmænd skal på banen og arbejde intensivt for et EU-forbud mod hormonforstyrrende stoffer. Det skylder vi de kommende generationer.
Christel Schaldemose, Europaparlamentariker (S) og Eline Aggerholm Kristensen, kemikaliepolitisk medarbejder, Det Økologiske Råd

