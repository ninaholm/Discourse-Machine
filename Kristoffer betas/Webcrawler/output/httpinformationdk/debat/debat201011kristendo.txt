Bliver kristendommen fordrevet fra Mellemøsten?
Selvmordsbombetragedien i en kirke i Bagdad kan blive det, der knækker regionens 2.000 år gamle minoritetssamfund


 »Dræb, dræb, dræb!« råbte selvmordsaktivisterne, da de søndag stormede en kaldæisk kirke i Bagdad. De var udsendt af Iraks Islamiske Stat, en militant gruppe med bånd til al-Qaeda, hvis talsmand efterfølgende erklærede, at aktionen »skal antænde lunten til en ny kampagne mod Iraks kristne.« Da regeringsstyrker forsøgte at befri de omkring 120 kirkegængere, som var taget som gidsler - andre kirkegængere blev allerede skuddræbt under stormløbet på kirken - detonerede terroristerne deres selvmordsveste og tog halvdelen af menigheden med sig i døden.
Massakren i Bagdad er det mest spektakulære eksempel på stigende forfølgelse af de indfødte kristne minoritetssamfund i Irak og Iran. Den bølge af militant islamisme og religiøs chauvinisme, der skyller hen over regionen, er ved at gøre Mellemøstens kristne til ofre for en af tidens største folkefordrivelser.
Kristne udgør stadig de største ikke-muslimske religiøse mindretal i både Irak og Iran. Deres rødder i Mellemøsten går tilbage til troens tidligste dage. Nogle følger Den Apostolsk Ortodokse Armenske kirke, andre tilhører en 2.000-årig syrisk tradition, som især er repræsenteret ved den kaldæiske katolske kirke i Irak og den aramæisk talende folkegruppe, som kendes som assyrere i såvel Irak som Iran.
Iraks og Irans muslimske ledere bedyrer, at de religiøse mindretal i deres lande nyder beskyttelse. I september beroligede Irans tidligere præsident, ayatollah Akbar Hashemi Rafsanjani patriarken for Den Assyriske Østkirke med, at religiøse mindretal respekteres i Iran. Men Irans kristne trosretninger - og andre religiøse minoriteter såsom jøder, zorostrianere, mandæere og bahaier - føler sig ikke sikre. I august i år beklagede et medlem af Irans Nationale Kirkeråd: »Vi står over for den værste forfølgelse i årtier med tab af erhvervsmuligheder, boliger, rettigheder og liv«, sagde han. »Vi frygter at miste alt.«
Tortur og voldtægt
Siden USA's invasion har de kaldæiske og assyriske kristne samfund i Irak oplevet en stigende vold fra militante muslimer mod deres boligkvarterer, børn og religiøse helligdomme. Heller ikke præster kan ikke føle sig sikre: To blev dræbt i søndagens bombeaktion i Bagdad, og mange andre er blevet myrdet af både sunni- og shiamuslimske irakere siden 2003.
Og siden Irans islamiske revolution er adskillige præster fra både det armenske, protestantiske og katolske kirkesamfund i dette land, blevet arresteret, kidnappet, fængslet, torteret og endda henrettet.
»Kristne fra Mosul udsættes for systematiske angreb og er ikke længere sikre i denne by,« udtalte Laurens Jolle, en talsmand UNHCR, i 2008, efter episoder hvor kaldæiske kvinder blev voldtaget og deres mænd - herunder ærkebiskop Paulos Faraj Rahho - blev torteret og dræbt som en advarsel til kristne om at forlade deres hjem.
Vestens stedfortrædere
Hvad skyldes Mellemøstens kristenforfølgelser? For fanatiske grupper som al-Qaeda og for de uforsonlige mullaher i Iran er sagen klar: De indfødte kristne ses som stedfortrædere for vestlige 'korsfarere'. Allerede i 1970 udstedte ayatollah Ruhollah Khomeini en fatwa, hvori han anklagede Irans kristne for at »samarbejde med amerikanske imperialister og undertrykkende despoter om at fordreje sandheden om islam, føre muslimer på vildspor og omvende vore børn.«
Af frygt for voldsreaktioner mod deres kirkesamfund, institutioner og liv gør de kristne sig ofte store anstrengelser for at bevise deres loyalitet. F.eks. har talsmænd for Irans kristne assyrere skrevet et brev til den øverste leder, Ayatollah Ali Khamenei, hvori de fordømte den amerikanske sydstatspastor, som ville afbrænde koraner, som »en fjende af Gud.«
Kristendommens tilbagegang i regionen har århundreder gamle rødder. I Iran blussede intolerancen over for alle ikke-muslimske mindretal op fra det 16. århundred med den tvungne shiaislamisering under Irans safavidiske dynasti. I begyndelsen af det 20. århundred var der i Det Osmanniske rige og i det nordvestlige Iran flere blodige pogromer imod armenske, assyriske, og græske kristne. Under Pahlaviernes shah-styre genvandt assyrere, armeniere, jøder, zoroastrianere i nogen grad deres rettigheder og kom til at repræsentere moderniserende elementer i det 20. århundreds iranske samfund. Men med den islamiske revolution i 1979 blev alle disse fremskridt rullet tilbage, og i dag hersker diskrimination og undertrykkelse ustraffet.
En uddøende race
Tallene taler for sig selv: Den iranske befolkningsandel af ikke-muslimer er faldet med to tredjedele eller mere siden 1979. Antallet af assyriske kristne er svundet ind fra omkring 100.000 i midten af 1970'erne til cirka 15.000 i dag - i samme tidsrum er Irans folketal steget fra 38 til 72 millioner. I Irak er de kristne flygtet i hobetal. Ifølge FN-statistikker har 15 procent af alle irakiske flygtninge i Syrien kristen baggrund. FN's Højkommissariat for Flygtninge anslår, at mellem 300.000 til 400.000 kristne er blevet tvunget ud af Irak siden 2003. De er flygtet, fordi budskabet fra de militante sunnier og de shiitiske ayatollaher er umisforståeligt: »I har ingen fremtid her.«
Der er nu overhængende risiko for, at der inden for få generationer slet ikke vil være kristne minoritetssamfund af betydning tilbage i Irak eller Iran. Kristne skoler, forsamlingshuse, historiske steder, kirker bliver eksproprieret af regeringer, regionale myndigheder eller radikale islamistiske grupper. Økonomiske fordele og personlige incitamenter tilbydes til alle, der konverterer til islam.
I august advarede USA's senat i en resolution om religionsforfølgelse i Irak om, at »trusler imod religiøse minoriteter bringer det mangfoldige, pluralistiske og frie samfund i fare« -ord, der også har samme gyldighed for Iran.
Vil præsident Mahmoud Ahmadinejad rette ind? Der, er tvivlsomt. Men ét er sikkert. Hvis verdenssamfundet ikke går stærkere og klarere i brechen for religiøs frihed og tolerance, behøver han ikke engang at prøve.
Eden Naby er assyrisk-amerikansk forsker i Mellemøstens kulturhistorie og har undervist på Harvard Universitet, Jamsheed K. Choksy er professor i Iranske Studier ved Indiana University.
© Foreign Policy og Information
Oversat af Niels Ivar Larsen

