Lad os optimere vore hjerner
Menneskehjernen er plastisk og kan forbedres ved hjælp af nye vidunderlige piller. Det er frugtesløst at tale nedsættende om fænomenet som 'hjernedoping', når pillerne kan bidrage til at styrke menneskets etiske forpligtelser og sociale engagement i verden


 Alle mennesker har hjerner; men de fungerer ikke alle sammen så velsmurt, som bærerne af dem gerne kunne ønske sig.
Derfor er det kun godt, at vi nu står over for et skelsættende forskningsmæssigt og teknologisk nybrud, der betyder, at vi snart vil blive tilbudt en lang række farmaceutiske produkter, med hvilke vi kan forbedre vores ydeevne og livskvalitet. Det bliver muligt at styrke hukommelsen og skærpe koncentrationsevnen. Vi kan blive bedre til at træffe beslutninger og komme til at tvivle mindre på os selv. Vi kan undgå stress, forvirring og emotionel ubalance - og forbedre vor indlæringskompetence, gøre os mere nysgerrige, risikovillige og kreative. Samtidig vil samfundets almene åndelige niveau blive højnet, og de kognitivt svageste grupper blive løftet frem.
Det drejer sig om nogle nye vidunderlige piller, om de såkaldte 'Neuro-Enhancement-Præparater'.
'Enhance' kan oversættes til forhøje, forøge, forstærke. 'Neuro-Enhancement' drejer sig således om at forøge og maksimere hjernens præstationsevne ved hjælp af farmaceutiske midler, der påvirker neuronerne, dvs. hjernens nerveceller. I folkemunde kaldes disse piller for 'brain drugs' på engelsk og for 'Hirndoping' på tysk. Ofte anvendes forkortelsen NEP for 'Neuro-Enhancement-Præparater' i den internationale verden.
Irrationel frygt
Mange mennesker nærer en irrationel frygt over for disse muligheder, som den fagre nye verden lokker med; men det er helt ubegrundet.
Den melankolske digter kan således roligt sluge et par piller og prøve, hvordan det føles ikke at have sørgmodige tanker, for hvis hans kreativitet måtte lide skade herved, og han ikke undervejs er blevet kompenseret ved hjælp af en større portion livsglæde, så kan han jo bare efterfølgende fravælge medikamenterne eller skrive stærke digte om den selvfremmedgjorte tilstand, han er endt i på grund af pillerne.
Den, der afviser selv at anvende farmaceutiske NEP, har ikke samtidig ret til med moralske argumenter at afvise, at andre kan have glæde af dem, eller til at møde disse mennesker med foragt.
Faktisk eksisterer der overhovedet ingen etisk relevant forskel på at befordre bestemte egenskabers udvikling via NEP og de ganske normale beslutninger, forældre træffer om at sende deres børn tidligt i musikskole eller af sted på sommerkoloni.
Det vil være upassende og overilet at afvise NEP's positive potentialer. Hvis man får mulighed for at få en dybere musikoplevelse, at udvise en større empati for sin næste og får lettere ved at lære et fremmedsprog, hvorfor skulle man så beklage de personlige og sociale forandringer, der måtte indtræffe på grund af brugen af NEP?
Alle typer opdragelse har indflydelse på det mentale og kropslige, herunder det neurofysiologiske. Alle disse 'størrelser' ændrer sig som følge af den sociale påvirkning. Anvender man NEP, vil de også bidrage til at omforme det mentale og kroppen, herunder hjernen, om end viden om langtidseffekterne af anvendelse af NEP savnes. Forskningen har endnu for få data, og samfundet og det enkelte menneske har derfor en dyb interesse i at tilvejebringe denne indsigt. Viser de kropslige og psykiske bi- og eftervirkninger sig kun at være på det samme bagatelniveau som effekten af vitaminpiller, så må et forbud rettet mod anvendelsen af disse stoffer falde bort.
Stofferne er i omløb
I dag anvendes ritalin, amfetamin og modafinil allerede af mange mennesker, der skal præstere noget, f.eks. af amerikanske studerende, der skal eksamineres. Mange er rede til at tage remedier i brug, når der skal præsteres noget ekstraordinært i dagligdagen; for andre er det blevet en nødvendighed at dope sig for overhovedet at kunne fungere på arbejdsmarkedet og i familielivet.
Den sociale konkurrence er et faktum, og kampen for at få succes er en del af vores livsform. I fremtiden vil vi kunne komme til at vælge mellem en lang række forskellige forfinede produkter, der efterhånden vil kunne tilpasses det enkelte menneskes hjerne. Den individualiserede og personlig(gjort)e medicin er på vej. Derfor kan vi lige så godt tage en principiel diskussion om det betimelige i at optimere hjernen ved hjælp af NEP. Anvendelsesmulighederne er langt rigere end blot at være terapeutiske; de kan anvendes som forebyggelses-optimerende af sunde og raske mennesker.
NEP kan bruges af raske mennesker, der har brug for andet og mere end helbredelse, behandling og lindring. De kan bruges fremadrettet og for at forbedre det menneske, man er. Hjernen kan optimeres af mennesker, der slet ikke er psykisk syge, men af raske mennesker, der ønsker at komme i en anden stemning eller at blive i stand til at yde mere rent åndeligt. Hjernen er et plastisk mulighedsorgan, og det er afgørende for samfundets og den enkeltes trivsel, at påvirkningen af den sker som følge af, at beslutningsdygtige og autonome mennesker selv tager ansvaret for, hvornår de ønsker at anvende NEP - og af hvilken type og hvor meget. Det frie valg står i centrum.
Den forpligtede stat
Det må være en socialstatslig forpligtelse at hjælpe dem, der har mest brug for de neurokemiske stoffer. De kognitivt privilegerede får i sagens natur relativt mindre ud af at anvende dem end de kognitivt svagere grupper. Skal stofferne sikres udbredelse i alle klasser og lag, må det politiske niveau korrigere forbrugs- og donationsmønstret. Ikke alle kan komme på Harvard eller blive millionærer, men staten kan sikre, at vi alle sammen kommer til at præstere bedre. Det kan f.eks. være, at der pålægges en særskat på NEP, så de rigere dele af samfundet indirekte kommer til at betale til de fattigere dele - eller at de sidstnævnte får et statstilskud til det nødvendige forbrug.
Så længe den offentlige mening taler nedsættende om 'hjernedoping' og tenderer mod at afvise NEP, vil den farmaceutiske industri desværre blive forsinket i arbejdet med at udvikle produkter, vi alle kan få en glæde af.
NEP skal selvfølgelig kun gives af den professionelle og medicinsk-faglige ekspertise. Der skal ikke opstå et sort og eksklusivt marked for disse stoffer. Lægerne besidder kompetencen til at gelejde befolkningen ind i et felt, der vil blive meget rigt på tilbud, men også uoverskueligt for lægfolk.
Ingen modargumenter
Ingen af de standardindvendinger, kritikerne er kommet med imod den farmaceutiske forbedring af hjernen og psyken, er overbevisende.
Det er blevet fremført, at NEP strider mod naturen, at de sygeliggør befolkningen, at de gør én afhængig af medicin, at de er personlighedsforstyrrende, at den autentiske person forsvinder til fordel for en kunstig og kemisk kreeret skikkelse, at de alene udvikles og faldbydes, for at de store medicinalfirmaer kan score profit, og at de tvinger én til at deltage i konkurrencesamfundet ganske mod éns egen vilje etc. Langt snarere må disse Neuro-enhancement-teknikker forstås som en fortsættelse af menneskets åndelige stræben efter at optimere sig med andre midler.
Over for det negative menneskebillede, som pessimismen over for NEP baserer sig på, må der sættes et positivt menneskesyn, der har tillid til, at menneskets interesse i at være kreativ og i individuelt at kunne forme sit liv i frihed, står i centrum.
Fremtiden tegner sig, og den er lys og fuld af håb. Den nye farmaceutiske hjernemedicin kommer til at fungere - som en ganske udramatisk kop kaffe eller et enkelt glas vin gør det i dag - som målrettede præstations- og kreativitetsforstærkere og ikke som midler til flugt og beroligelse.
NEP skal ikke alene bruges mod sorger og mangler; de skal bruges proaktivt af både raske og syge mennesker og dermed bidrage til at styrke de etiske forpligtelser og det sociale engagement i verden.
Alle de bærende påstande i denne kronik er håndplukket i og oversat fra bogen Das optimierte Gehirn af Thorstein Galert m.fl.: (skrevet af syv tyske eksperter med faglig baggrund inden for filosofi, medicin, jura, psykiatri, psykoterapi og kemi).  Memorandum: Neuro-Enhancement, Gehirn&Geist Nr. 11, Okt. 2009, s.1-12. www.gehirn-und-geist.de.
Endnu engang sander jeg, at virkelighedens verden langt overgår fantasiens.
Steen Nepper Larsen er  lektor ved GNOSIS, Aarhus Universitets forskningsenhed til studiet af sind og tænkning

