Den akutte aviskrise er afblæst
Det er svært at få øje på den store aviskrise, når man læser dagbladenes regnskaber


 Hvor blev den truende aviskrise af? Jeg indrømmer gerne, at jeg adskillige gange har malet fanden på væggen. Selv om jeg ikke som de mest inkarnerede papir-pessimister, har spået avisernes død. Oplagene falder stadig støt, men det er ikke det samme som at læserne flygter fra avisen. Mange flytter, som jeg selv, fra et papirabonnement til et digitalt abonnement, og mange flere vælger at læse avisen – eller dele af den – gratis på nettet, afhængigt af om avisen har en betalingsmur, og hvordan den mur nu er skruet sammen.
Ekstra Bladet er ikke længere hverken toneangivende eller stor. Oplaget er mere end halveret de seneste fem år og er nu nede på omkring 50.000. Men den farverige avis’ website kan prale med over 1,6 millioner brugere og er dermed landets største ikke-statsejede nyhedsmedie på nettet. Det er ikke det samme, som at pengene vælter ind i kassen. Det er fortsat en meget bedre forretning at sælge papiraviser end at drive avis på nettet.
Ja, oplaget falder (næsten) over det hele. Men kaster man et blik på årsrapporterne, er der (næsten) ingen krise – ud over en naturlig bekymring for fremtidens uafklarede digitale forretningsmodel. De to store dagbladshuse, Berlingske Media og JP/ Politikens hus kom ud med pæne overskud. Berlingskes nye ejer, belgiske De Persgroep kan notere sig, at den skrumpede koncern forleden stolt kunne meddele et overskud i 2014 på 157 millioner. Værdien af de frasolgte virksomheder er ikke medregnet. JP/Politikens Hus næsten strutter af velvære med et resultat på 237 millioner og en endog meget pæn egenkapital på 1,668 milliarder. Dagbladet Børsens ejer, svenske Bonnier, har lige meddelt, at Børsen kommer ud med et »rekordresultat«. Hvor meget vides ikke, men i 2013 var overskuddet på 43 millioner. De to store, gamle stiftstidender boltrer sig i opkøb og fusioner. Nordjyske Medier i Ålborg køber den ene virksomhed efter den anden, og Fynske Medier i Odense er nu endeligt fusioneret med Syddanske Medier og hedder jysk/fynske medier. På Fyn noterer de sig oven i købet noget så usædvanligt som en lille oplagsfremgang. Hvordan det afspejler sig i årsresultaterne, ved vi ikke endnu. Men der er ikke meget, der tyder på krise.
Det er faktisk svært at finde et dagblad, der ligner et kommende fallitbo. Og det er der gode grunde til. Alle har strømlinet, rationaliseret efter årtiers lettere arrogant slendrian op til årtusindskiftet, hvor alt stort set gik godt. Nu er mediehuse begyndt at blive drevet som de forretninger, de er nødt til at være for også at kunne varetage de publicistiske opgaver, de har pålagt sig selv. Til gengæld har mange af dem – ud over at investere millioner i digital omlægning – foretaget andre investeringer for at afværge den trussel, der på lang sigt tårner sig op i den såkaldte nye medievirkelighed – også kaldet nettet – hvor troløse brugere oftest vælger at bruge tiden på helt andre ting end at læse journalistik.
Det ser faktisk ud til at gå tilfredsstillende for langt de fleste danske bladhuse. De er ikke hektiske vækst- og pengemaskiner, som mange andre større, store og middelstore virksomheder, og hvis man tillader sig for et kort øjeblik at være en anelse glad, er det over, at ejerstrukturen på det danske dagbladsmarked generelt er anderledes end på avismarkedet i mange andre lande. Størstedelen af markedets aktører er fonde eller nu for Berlingske Medias vedkommende en veldrevet familievirksomhed, der synes at være en kommercielt veldrevet publicistisk virksomhed. Fonde og familier stiller ikke samme brutale krav til hurtig og voldsom indtjening eller spekulation som grådige aktionærer eller endnu mere kyniske og grådige kapitalfonde. Ejerforholdene i dansk dagspresse er ofte af mere muntre management- og investeringsartister blevet kaldt gammeldags og langsomme. I disse tider synes det at være en fordel fremfor en ulempe.
Og så er der jo lige den statslige mediestøtte på omkring 400 millioner kroner og en nulmoms på omkring 1 milliard. Da jeg gennemgik årsrapporterne for danske dagblade for 2013, var det samlede overskud for samtlige danske dagblade nogenlunde lige så stort som mediestøtten. Nogle store mediehuse kunne godt klare sig uden – men dagbladsbranchen som sådan ville komme i vanskeligheder uden den store stygge stat, hvis mediepolitik størstedelen af samme branche ofte anklager for at undergrave den frie presses økonomi og fremtid.
Lasse Jensen er mediejournalist
Klummen er udtryk for skribentens egen holdning.

