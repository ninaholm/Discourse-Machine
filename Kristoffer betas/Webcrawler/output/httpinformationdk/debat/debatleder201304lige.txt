’Lige pludselig’ på forsiden
LEDER


 Efterhånden som debatten om forslaget til ny offentlighedslov L 144 breder sig ud i offentligheden og mere og mere ligner en folkesag, opstår der myter både blandt modstandere og tilhængere. Blandt modstandere er en af de sejlivede myter, at pressen ikke ville have kunnet afsløre en så epokegørende skandale som Tamil-sagen tilbage i 1989, hvis justitsministerens forslag til ny offentlighedslov havde været gældende dengang.
Påstanden er enten udtryk for ren ønsketænkning eller et solidt hul i kendskabet til landets nyere historie. Det var nemlig ikke pressen, der afdækkede Tamil-sagen, men derimod Ombudsmanden, der af egen drift havde taget skandalen op efter at have modtaget en række klager fra de tamiler, der i månedsvis forgæves havde søgt om at få opfyldt deres retskrav på familiesammenføring af hustruer og børn, efterladt i det borgerkrigshærgede Sri Lanka. Først da Ombudsmanden havde udsendt en rapport i marts 1989, hvor kan kaldte sagsbehandlingen »overordentlig kritisabel«, kom pressen så småt i gang.
En lige så skamredet myte trives blandt tilhængerne af L 144. Det drejer sig om det såkaldt fortrolige rum, hvor ministrene kan modtage rådgivning fra embedsværket. Myten går på, at embedsværket holder sig tilbage med kreative ideer og uformelle indspark, fordi de frygter, at enten ministeren eller de selv ender på forsiden af en avis næste dag. Derfor er det nødvendigt at udvide rammerne for dette fortrolige rum, og det er det, som L 144’s omstridte paragraf 24 vil gøre ved at mørklægge alle dokumenter, som embedsværket vurderer nu eller senere vil kunne indgå i betjeningen af ministrene.
En af mytebærerne er Morten Bødskov (S) selv, der onsdag i Deadline på DR2 forklarede, at der var behov »for et rum, hvor der ikke er usikkerhed om, at tingene lige pludselig havner på forsiden af avisen.« En anden mytebærer er den socialdemokratiske ordfører, Julie Skovsby, der til Jyllands-Posten torsdag gav udtryk for sin egen »frygt« for, at »nogen er tilbageholdende, fordi de frygter, at deres korrespondance ender på forsiden af en avis«.
Også denne påstand er udtryk for enten ønsketænkning eller et grundfæstet ukendskab til, hvordan centralforvaltningen i praksis håndterer ubekvemme aktindsigter. Det er ikke sådan, at hvis man i dag begærer aktindsigt i dokumenter, der kan kaste lys over ministerrådgivning i en politisk ophedet sag, at så smider de pågældende embedsmænd alt andet arbejde fra sig for at svare på aktindsigten. Tværtimod.
Som læserne vil vide, bragte Information tirsdag en gennemgang af svartiderne i departementernes sager om aktindsigt. Kort fortalt dokumenterer gennemgangen, hvori der indgår i alt 936 sager hentet fra 12 ministerier, at kun 40 procent af sagerne samlet set besvares inden for offentlighedslovens 10-dagesfrist. For seks ud af 10 sager er besvarelsen med andre ord forsinket ud over tidsfristen, og heraf har flere end hver fjerde aktindsigt været længere end en måned undervejs. Flere end hver syvende aktindsigt har endda været mere end to måneder om at blive besvaret.
Det siger sig selv, at så lange svartider alt andet lige må være stærkt beroligende for kreative embedsmænd, der frygter »lige pludselig« at blive eksponeret på forsiden af en avis. Det må også huskes, at det næsten altid vil være de samme embedsmænd og det samme embedsmandssystem, der står bag de uformelle indspark, som også håndterer opgaven med at besvare en eventuel aktindsigt i denne ministerbetjening. De bestemmer kort sagt selv, hvornår katten slippes ud af sækken.
Blandt offentlighedslovens praktikere, det vil sige de journalister, der jævnligt bruger aktindsigt som arbejdsredskab, har de urimeligt lange svartider været kendt og kritiseret i årevis. Det er en udbredt erfaring, at de dokumenter, der efter ugers og måneders afventen endelig indfinder sig i ens postkasse, ofte er blevet uaktuelle og dermed reelt ubrugelige.
Dermed udgør de lange svartider et dobbelt problem: For det første er de mange timer, som embedsmændene har brugt på at gennemgå dokumenter, ofte spild af tid, fordi uaktuelt materiale sjældent kommer i avisen. For det andet afskærer de lange svartider pressen fra at bruge aktindsigt som en måde at afdække aktuelle sager på, selv om det netop er sådan, L 144 beskriver formålet med offentlighedsloven.

