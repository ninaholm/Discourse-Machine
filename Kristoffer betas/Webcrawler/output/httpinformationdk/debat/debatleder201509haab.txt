Et håb for Europa
LEDER


 Hvor har Europa dog brug for håb i en tid, hvor håbløsheden synes i overhængende fare for at sætte sig som en permanent politisk og mental tilstand. Håb for de tusindvis af flygtninge og migranter, der i øjeblikket drives rundt på europæiske motorveje, færger og tog, eller som er på vej hertil med livet som indsats. Og et håb for det europæiske fællesskab, der skal finde fælles løsninger på den måske værste flygtningekrise siden Anden Verdenskrig.
På vej ind i et efterår svøbt i fortvivlelse formåede EU-Kommissionens formand, Jean-Claude Juncker, i går at tænde et håb i mørket med sin i spænding ventede ’State of the European Union’-tale i Strasbourg.
Det skal være slut med bare at tale. Nu skal der handles, fastslog Jean-Claude Juncker. Nemlig! Det skal være slut med, at nogle europæiske lande taler om de fælles løsninger som noget, de andre er ansvarlige for. Nemlig! Nu skal 160.000 flygtninge fordeles i EU’s lande, og hvis de ikke selv kan finde ud af det, vil EU-Kommissionen foreslå tvungne kvoter. Nemlig!
Endnu har vi til gode at se kommissionsformandens forslag omsat til konkret politik, men allerede nu står det klart, at den danske regering formentlig vil gå vanskelige tider i møde. Indtil i går balancerede statsminister Lars Løkke Rasmussen (V) med indstuderede sætninger på hykleriets grænseflade: Med statsmandsattitude har han talt om nødvendigheden af fælles europæiske løsninger på det fælles problem, selv om Danmark med vores retsforbehold står uden for det fælles.
Hvad var så Lars Løkke Rasmussens reaktion på Jean-Claude Junckers fælleseuropæiske udspil? En blank afvisning af at EU skal komme og presse et kvotesystem ned over Danmark. Det er de andre lande, der har et problem. Danmark tager ifølge statsministeren rigeligt med flygtninge.
Men så nemt ser den danske regering ikke ud til at slippe. Med EU-Kommissionens udspil kan den danske særordning blive grundlæggende udfordret. For hvis vi ikke deltager frivilligt i et nyt fordelingssystem for flygtninge, kan vi ikke længere fortsætte med at bruge den såkaldte Dublin-forordning. Det er den aftale, der gør, at man kan sende flygtninge, der kommer til landet, tilbage til andre europæiske lande, hvor de tidligere er blevet registreret. Det lyder teknisk, men konsekvensen er klar: Danmark vil i fremtiden risikere at skulle modtage og huse langt flere flygtninge, fordi vi ikke – som det er tilfældet i disse dage – vil kunne sende dem tilbage til eksempelvis Tyskland.
Hvordan Lars Løkke Rasmussen forholder sig til den situation, står hen i det uvisse. Foreløbig kan vi konstatere, at han gerne vil være en del af fælles europæiske løsninger, hvis altså fællesskabet vil det samme som os. Ellers kan de rende og hoppe!
Mens Europa står i en skæbnestund, er det afgørende, at vi alle hver især tilskynder vores politikere til at træffe beslutninger, der bevarer de fælleseuropæiske værdier som solidaritet og medmenneskelighed.
Helt ekstraordinært har denne avis i dag sammen med 11 andre europæiske aviser – herunder tyske Die Zeit, franske Libération og britiske The Independent – valgt at sende en appel om konkret politisk handling til vores stats- og regeringschefer.
I appellen foreslår vi at sætte Dublin-forordningen midlertidigt i bero og udvise solidaritet med de lande ved Europas ydre grænser, som først modtager flygtningene. Desuden appellerer vi til at bekæmpe menneskesmugling ved at skabe nogle mekanismer, der giver flygtninge mulighed for at søge asyl i Europa uden at skulle sætte livet på spil. »Vi er nødt til at handle, og vi er nødt til at handle nu,« lyder appellens afsluttende opråb, der kan læses i sin helhed på side 7 i dagens avis.
I sin tale i går mindede Jean-Claude Juncker om Europas fortid som et kontinent, der for en generation siden selv var afhængigt af andre landes velvilje over for vores flygtende forfædre.
»Vi europæere burde vide og burde aldrig glemme, hvorfor det er så vigtigt at give ly, og hvorfor den fundamentale ret til asyl er så vigtig. Den fundamentale ret til asyl er en af de vigtigste internationale og europæiske værdier. Det skal vi ikke glemme,« sagde han. Nej, netop det må vi aldrig glemme, og hvis vi står sammen om ikke alene at huske – men også handle efter – de grundlæggende værdier, så er alt håb bestemt ikke ude. Hverken for flygtningene, migranterne eller for EU.

