Feminisme skaber nye fordomme
Set i lyset af nylige videnskabelige opdagelser har den feministiske modstand mod at acceptere ethvert tegn på medfødte kønsforskelle så ikke blot skabt nye fordomme?


 NEW YORK - Amerikanerne fra min generation voksede op med 70'er-pladen Free to Be - You and Me, hvor Roesy Grier, en kæmpestor tidligere football-stjerne sang: "It's allright to cry" (det er i orden at græde, red.) Budskabet var, at piger kunne være seje, og at drenge havde lov til ikke at være det. I næsten 40 år har den æras feministiske kritik af rigide kønsroller været dominerende. På mange måder har den nedbrudt eller endda elimineret den arbitrære tvang, der forvandlede fredelige drenge til aggressive mænd og fastholdt ambitiøse kvinder i lavtlønnede job.
Nye fordomme
Forståeligt nok har feminister ofte forsøgt at undgå videnskabelige beviser, der anfægter denne kritik af kønsrollerne. Biologisk funderede argumenter er jo trods alt historisk set blevet brugt til at retfærdiggøre kvinder underordnede rolle, og kvinder har derfor ikke været villige til at acceptere nogen form for medfødt forskel af frygt for, at den skulle blive brugt imod dem. Men set i lyset af nylige videnskabelige opdagelser har den feministiske modstand mod at acceptere ethvert tegn på medfødte kønsforskelle så ikke blot skabt nye fordomme?
En fantasiverden
Den feministiske kritik har f.eks. totalt omformet folkeskoleuddannelsen, hvor kvindelige beslutningstagere nu dominerer: Nu bliver det maskuline hierarki i skolegården omdirigeret af frygt for 'mobning', og det forventes nu af såvel drenge som piger, at de skal 'dele' og 'bearbejde' deres følelser. Men mange pædagoger er nu begyndt at argumentere for, at denne intervention i forhold til et grundlæggende aspekt i 'drengethed' kan føre til, at drenge i akademiske sammenhænge underpræsterer i forhold til piger og oftere bliver diagnosticeret med adfærdsmæssige problemer, koncentrationsvanskeligheder osv.
Og skoleuddannelsen er blot begyndelsen. Der opstod en hel akademisk disciplin som følge af den omfattende kritik af den mandlige tendens til at skabe hierarkier, kæmper om territorier og være tiltrukket af konflikter. Da jeg gik på universitetet var den feministiske løsning på 'det patriarkalske' en fantasiverden uden hierarkier, hvor folk satte ord på deres følelser dagen lang og skabte følelsesmæssige bånd til hinanden.
Denne kritik af 'det maskuline' påvirkede også på dramatisk vis intime forhold: Kvinder blev opfordret til at udtrykke deres utilfredshed med mænds modvilje mod at 'dele' deres følelsesliv. Kvinder beklagede sig over, at de ikke blev hørt, at mændene efter arbejdstid nussede rundt i garagen eller fladede ud foran fjernsynet. Men uanset hvor dybtfølte disse beklagelser var, gik de ud fra, at mænd selv valgte hele deres adfærd.
Nu antyder en lang række videnskabelige analyser, som er baseret på hjernescanninger og nye antropologiske og evolutionære opdagelser, at vi måske har stukket hovedet i sandet, og at vi må være villige til at rode i hvert fald en række ægte, målbare forskelle kønnene imellem.
Unaturlige parforhold
Det mest berømte af disse studier, antropologen Helen Fishers The Anatomy of Love, forklarer den evolutionære drivkraft bag menneskets tendenser, når det handler om kurmageri, ægteskab, utroskab, skilsmisse og graviditet. Nogle af hendes opdagelser er provokerende: At vi f.eks. har en grundlæggende tendens til seriel monogami og er nødt til at arbejde meget hårdt for at bevare parforhold; at kvinder, som nemt får orgasme, nyder en evolutionær fordel; og at flirten mellem primater minder meget om den måde, som unge mænd og kvinder på en bar i dag viser, at de er seksuelt interesserede i hinanden.
Komplementære styrker
I sin beskrivelse af vores evolution bemærker Fisher endvidere, at mænd, der kunne udholde lange perioder i tavshed (som når de er på jagt og afventer byttet), overlevede og videregav deres gener og således i genetisk forstand valgte at foretrække 'plads'. Kvinder overlevede derimod bedst ved at knytte bånd til andre og opbygge fællesskaber, eftersom disse grupper var nødvendige til indsamling rodfrugter, nødder og bær, mens de passede børn.
Når man læser Fisher, bliver man fristet til at lade mændene være i fred, så de kan udfordre hinanden og teste omgivelserne, og acceptere, at naturen indrettede mænd og kvinder til at samarbejde for at overleve, som hun udtrykker det. 'Samarbejde' forudsætter en fri vilje og et frit valg. Selv ikke dyrehanner får succes ved at forsøge at dominere og kontrollere hunner. Ifølge Fishers analyse tjener det både til mænd og kvinders fordel at dele deres nogle gange forskellige, men ofte også komplementære styrker - en betryggende og ikke tyngende konklusion.
Tilpasning eller ej
What Could He Be Thinking? af Michael Gurian, som er konsulent i neurobiologi, går et skridt videre med denne indsigt. Gurian argumenterer for, at mænds hjerner ofte kan blive og invaderet og overbebyrdet af for megen verbal bearbejdelse af følelser, og at mænds behov for at flade ud eller foretage sig noget manuelt i stedet for at give udtryk for følelser ikke er en afvisning af deres ægtefæller, men et nervemæssigt behov. Hvis kvinder accepterer disse biologiske forskelle og tager højde for dem i deres parforhold, vil mænd ifølge Gurian ofte vise påskønnelse og hengivenhed (ofte nonverbalt). Kvinder, der har taget disse opdagelser til sig, fortæller, at deres samliv med mænd bliver meget nemmere og paradoksalt nok også mere intime.
Alt dette betyder dog ikke, at mænd og kvinder ikke skal forsøge at tilpasse sig hinandens ønsker og kræve større deltagelse i det huslige arbejde eller forvente at blive 'hørt'. Men det betyder, at vi kan forstå hinanden lidt bedre og være lidt mere tålmodige, når vi søger kommunikation.
Oversat af Mads Frese


