Vin med kobber og pesticider
Midt i alt det dejlige derude på landet foregår der uhyggelige ting


 
	Der er så dejligt ude på landet på grænsen mellem Champagne og Bourgogne. Om natten synger noget, jeg bilder mig ind er cikader. Hvad ved jeg om insekter? Også andre græshopper er i gang om natten. Ved laden, hundrede meter fra mit soveværelsevindue suger et kæmpemæssigt, lysende insekt væske i sig en god del af natten, før det i hamrende fart kører ud, spreder sine lange arme og sprøjter sin trylleblanding på markerne. Der skal sprøjtes efter regn mod sygdomme og insektangreb, og natten tages til hjælp.

	På champagnemarkerne og sydpå mod Bourgogne er det langbenede Star Wars-agtige konstruktioner, der kører ind over rækker af velklippet vin. Jeg ved ikke, om de også er nødt til at tage natten til hjælp, det er for langt fra mit vindue.

	Blå vin

	Jeg har så selv en kæmpestor vinplante op ad min endnu ældre lademur. Den har lært mig en del ydmyghed over for plantesygdomme. Sidste år besluttede jeg mig for at være ultraøkologisk. Anyway var jeg kommet for sent i gang med at sprøjte, så jeg lod bare være. Resultatet var små sorte klaser og ikke en eneste saftig vindrue.

	Faktisk findes der et middel mod meldug og andre svampesygdomme, som tillades i økologisk vindyrkning. Det hedder Bouillie bordelaise, virker præventivt og er en blanding af kalk og kobbersulfat. Man fandt ud af virkningen, fordi en vinbonde i Medoc i slutningen af det 19. århundrede sprøjtede sin vin langs vejen med det for at afskrække vagabonder fra at hugge druer. Det farver nemlig hele planten blå. En videnskabsmand kørte forbi og konstaterede, at det netop var disse vinstokke, der trivedes. Så blev sagen undersøgt og systematiseret.

	Nu er det svært for en æstet som jeg, at den store romantiske vinplante er blå hele sommeren. Men der er ingen vej udenom: Der skal sprøjtes hver fjortende dag. Faktisk har de ældre mennesker, jeg kender i Bourgogne, blot ændret æstetik: Vinplanter på gamle mure skal være blå.

	Alternativet er at bruge pesticider. Den væske, min natlige græshoppe spreder ud, er usynlig og slår alt det unødvendige ihjel. Markerne står strunke og grønne. Jeg synes bare navnet er mistænkeligt, fordi der står ’pest’ først. Slip ikke en lacanianer løs i en vinmark.

	Gullig gyldenhed

	Men hvad i alverden gør al den økologisk acceptable kobber så til gengæld ved mennesker? Man skal holde op med at sprøjte fjorten dage før, druerne skal spises, og man skal ikke tænke for meget, åbenbart heller ikke over det økologiske: Ophobningen af kobber i de franske vinmarker er aldrig blevet undersøgt.

	Her i april blev en økologisk vinbonde Emmanuel Giboulot fra Bourgogne så idømt en bøde for ikke at have sprøjtebehandlet sin vinmark mod Flavescence dorée, en sygdom, som direkte oversat betyder: ’Gullig gyldenhed’. Darth Vader i guldhjelm. En hudløs bakterie sætter sig på et grimt insekt og inficerer så hele vinplanten, som dør en gylden død. Derfor har man med sædvanlig fransk centralisme besluttet, at det griber man ind over for med lov: Alle skal sprøjte.

	Men vor biodynamiske Harrison Ford-helt, Emmanuel Giboulot, har jo ret: Behandler han sin vin med pesticider eller i stedet med det økologisk og lovmæssigt acceptable produkt Pyrévert – et udtræk af åbenbart meget ondskabsfulde margueritter – slår det hele den fauna ihjel, som udgør hans biodynamiske grundlag. Og endnu har der ikke været angreb af gylden død i hans nabomarker. Så han vil bare vente, inden han sætter artilleriet ind. Det prøver han at forklare de tre forkølede journalister, som er mødt op: at det er et biodynamisk problem.

	For alt er kemi, også udtræk fra margueritter. Faktisk er den lidt mareridtsagtig, naturen, også når den er økologisk.

	Jeg faldt i søvn fra græshopperne. Og ind i et mareridt, hvor der ikke længere fandtes Mersaultvine. I dag går jeg ud og sprøjter. Bare med kobber.

