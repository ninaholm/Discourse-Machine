Velkommen til det 21. århundrede, Ellen Trane Nørby
Danmark er det nordiske land, hvor flest børn under et år kommer i daginstitution. Staten overtog pasningen, da mødre fik lønarbejde – i Sverige og Island trådte fædrene til. Er nogen i tvivl om, hvad der er bedst for børnene?


 Chefredaktør Klaus Dalgas på Helsingør Dagblad er kommet i ligestillingspolitisk stormvejr på grund af sin nytårsleder. Byens konservative borgmester Benedikte Kiær er gravid og venter en søn – »og så bliver det spændende at se, hvordan Benedikte Kiær efterfølgende vil klare borgmestertjansen med en nyfødt i privaten. Den lille William eller Christoffer – eller hvad han nu skal hedde – er borgmesterens førstefødte,« skrev Dalgas og fortsatte:
»De af os, der har været det hele igennem et par gange eller mere, vi ved, at det kræver blod, sved og tårer – og en masse kærlighed. Lad os håbe, at borgmesteren magter alle dele, både når det gælder forældrerollen, og når det gælder tjansen som borgmester for Helsingørs borgere.«
Chefredaktørens lykønskning faldt ikke i god jord hos borgmesteren, som tweetede: »Endnu lang vej til ligestilling. Vil man skrive det samme om en mandlig borgmester, der bliver far?« Næppe, mener mange andre, der også røg til tasterne og gav Dalgas prædikater som gammeldags, mandschauvinist og sexist. Heriblandt ligestillingsminister Ellen Trane Nørby fra Venstre: »Kom nu ind i det 21. århundrede, hvor mødre selvfølgeligt kan være borgmestre (og statsministre) og mænd kan være fædre og have en karriere samtidigt,« skrev hun på Facebook.
Bemærk ordet ’selvfølgeligt’. Hvis ligestilling er en selvfølge, og det er problemløst at få børn og karriere til at hænge sammen for både mødre og fædre, så er der ingen grund til at tage politiske initiativer – hvorfor er hun så minister for … ligestilling?
Det er lige her Klaus Dalgas måske er mere progressiv end ligestillingsministeren. Til TV 2 understregede den trængte chefredaktør, at han – uanset om borgmesteren hedder Bendt eller Benedicte – er bekymret for, at danskerne efterhånden arbejder for meget og bruger for lidt tid til at tage sig af de allermindste. Han håbede, at Benedikte Kiær kunne blive et forbillede – »vi vil gerne ha’ en borgmester, der arbejder 37 timer om ugen og derefter går hjem og kærligt passer sit barn, i stedet for en borgmester der arbejder 60 timer om ugen og ikke har tid til at dikke-dikke med den lille – det er sådan set det, vi mener på dagbladet.
Godt nok er det besynderligt, at Dalgas slet ikke overvejer, at barnets far kunne dikke, kysse og skifte ble – men det er defensivt og ufrugtbart, hvis kvinder bliver så fokuserede på at forsvare deres ret nyvundne position på arbejdsmarked og i det politiske liv, at de slet ikke tør diskutere, hvordan småbørn og deres voksne får et godt liv.
I Danmark har ligestillingspolitikken ret entydigt satset på ligestilling på arbejdsmarkedet: Kvinder skulle have samme uddannelsesniveau, erhvervsfrekvens og arbejdstid som mænd. Det er stort set lykkedes.
Derimod har der været meget lidt fokus på formel ligestilling, når det gælder omsorg for børnene. På det punkt adskiller vi os fra de andre nordiske lande: Sverige, Island og Norge øremærker lige meget orlov til mødre og fædre efter fødslen – i de to førstnævnte lande var det borgerlige regeringer, som gennemførte fædrenes rettigheder.
Den danske model brillerer som Nordens mest kønsskæve konstruktion med øremærkning af mere end en fjerdedel af orloven efter fødslen til moren og ingen rettigheder til faren overhovedet.
Resultatet er, at danske fædre tager radikalt mindre barselorlov samtidig med, at Danmark indtager en førerposition i Norden med hensyn til at sende nul- til etårige i daginstitution. Det har professor Anette Borchorst påpeget i sin seneste forskningsartikel: »Mor, far, staten og småbørnene«.
Så velkommen til det 21. århundrede, Ellen Trane Nørby. Der er nok at tage fat på for en ligestillingsminister, som ønsker, at det skal være en selvfølge, at både mænd og kvinder kan kombinere karriere og familieliv. Helt oplagt er det at starte med øremærket barselorlov til fædre. De er uden tvivl bedre til at passe spædbørn, end staten er.
Pia Fris Laneth er forfatter
Klummen er udtryk for skribentens egen holdning

