Flere syrere, tak
Tallene tegner et pinligt billede af et Danmark, der på ingen måde løfter sin del af det internationale ansvar for den højspændte situation


Den værste humanitære katastrofe i nyere tid. Intet mindre. Sådan beskriver iagttagere situationen i Syrien, hvor seks millioner mennesker er flygtet fra borgerkrigens bomber og brutalitet.Men trods dette grufulde tal har kun knap 1.600 syrere krydset Danmarks grænse og bedt om asyl siden 2012. Ikke noget stort tal. I samme periode har svenskerne modtaget svimlende 14.700 syriske flygtninge, og alene i august i år ankom 1.201 syrere til Sverige. Tyskland står i en lignende situation.Tallene tegner et pinligt billede af et Danmark, der på ingen måde løfter sin del af det internationale ansvar for den højspændte situation. En stor del af forklaringen på den dansk-svenske forskel er, at vores stramme flygtningepraksis og generelle indvandrerskepsis dirigerer flygtningestrømmene til landene omkring os. Ganske belejligt.I går ændrede Flygtningenævnet sin praksis, så alle syrere – efter en individuel vurdering – kan få asyl, hvis de kommer fra områder, hvor der foregår »væbnede kampe« eller »angreb mod civile«. Der skulle åbenbart to års blodig borgerkrig og 100.000 døde til, før nævnet nåede frem til den konklusion.Man må håbe, at den nye praksis kan rykke en smule på fordelingen af flygtningestrømmene fra Syrien, så asylsystemerne hos vores nordeuropæiske naboer ikke kortslutter, imens vi opportunt ser den anden vej. Verdens lykkeligste folk bør kunne tage et større ansvar. Flere syrere, tak.
