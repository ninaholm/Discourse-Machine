Skolelærere skal kunne løfte blikket



 Regeringens forslag til ny læreruddannelse afskaffer faget Kristendomskundskab, Livsoplysning, Medborgerskab (KLM). Uddannelsesminister Morten Østergaard (R) argumenterer med, at KLM er et lille lynkursus i kristendom, og at der ikke er grund til, at alle skal have det.
Men KLM er ikke blot viden om kristendom. Det varetager den del af læreruddannelsen, hvor blikket løftes ud over det klasselokale, hvor den færdige lærer skal virke. Faget lærer den studerende at forstå pædagogik, menneske og samfund i det store perspektiv, og det er her de lærer om kulturhistorie, filosofi, religion, demokrati og etik.
Regeringens forslag vil afskaffe dette almendannende fælleselement. Forslaget er bygget om en kompetencetænkning: Læreren skal kunne håndtere eleverne, sit undervisningsfag osv., og det kan ingen være uenig i.
Men det er mærkeligt, at det ikke ønskes af skolens kommende lærere, at de skal kunne forstå den virkelighed, de står midt i. Selve talen om kompetence er et godt eksempel: Man har ikke altid talt om kompetence. Hvornår kom dette begreb på banen?
I stedet skal oprettes et fag, der hedder ’Pædagogik og lærerfaglighed’. Et enkelt underelement til det skal være noget, der hedder ’Skolen i samfundet’.
Fokus på kompetencen
Det er det eneste løftede blik, og det skal samtidig konkurrere med andre underelementer i samme rodekasse; elevkendskab, undervisningsdifferentiering, specialpædagogik og IT, alt sammen udmærkede, men også meget snævre professionskompetencer.
Blikket bliver med andre ord ikke løftet højt fra de konkrete opgaver. Det er også sigtet med forslaget: Snuden skal holdes i kompetencesporet, og horisonten indsnævres i overensstemmelse hermed.
Det underliggende budskab i forslaget er nogenlunde dette: De studerende skal kunne undervise i matematik, men vi ønsker ikke af dig, at du forstår hvorfor. De skal kunne håndtere klassen og eleverne, men ikke overveje, hvad et menneske egentlig er.
Et af folkeskolens sigter er at danne demokratiske medborgere. Men der er intet i regeringens forslag til ny læreruddannelse, der tager højde for dette fine ideal. Horisontforsnævringen er drastisk. Det er meget trist.

