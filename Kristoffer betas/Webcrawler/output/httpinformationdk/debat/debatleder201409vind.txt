Og vinderen er: Bashar al-Assad
LEDER


 I dagens avis berører udenrigsminister Martin Lidegaard i forbindelse med danske F16-flys deltagelse i den USA-ledede krig mod Islamisk Stat (IS) i Irak også situationen i Syrien: »(...) de talspersoner, der repræsenterer oppositionen derinde, bakker jo op om bombardementerne«.
Det er faktisk ikke tilfældet. De syriske ’talspersoner’, der bakker op om bombardementerne er bl.a. Walid al-Moallem, Syriens udenrigsminister, der fortæller AP, at regimet »er OK med de angreb«. Al-Assads forsoningsminister(!), Ali Haidar, siger til Reuters, at »hvad angår togterne i Syrien, går det i den rigtige retning«. Et regime-nyhedsbureau beskriver, hvordan »lykke er mejslet i syrernes ansigter efter den internationale støtte«, og regime-avisen al-Watan konstaterer, at »USA-koalitionen og Syrisk Arabisk Hær er på samme side mod terrorismen«.
Derimod er stort set alle betydelige væbnede oppositionsgrupper ’derinde’ i Syrien imod de amerikanske bombardementer, der ses som angreb på den syriske revolution. Den sekulære modstandsmilits i Hama-området, Harakat Hazm, hvis 7.000 militante indgår som brigade i FSA (Frie Syriske Armé), har protesteret skarpt mod bombardementerne. Skønt modtager af amerikansk våbenhjælp har Hazm fordømt interventionen som »angreb på den nationale suverænitet«. Den moderate al-Haq-brigade,som er tilknyttet islamisk Front, kalder bombardementerne for »totalkrig mod muslimer«. Martin Lidegaard kan finde talrige ’talspersoner’ på nettet og sågar i The New York Times, der ser angrebene i Syrien som vendt mod den syriske revolution mere end mod IS.
Årsagen til oprørsgruppernes protester er blandt andet, at USA fik lusket den al Qaeda-relaterede al Nusra-Front ind i teksten til den FN-resolution, der er det legale grundlag for bomberne. Al Nusra opfattes som en værdifuld forbundsfælle i modstandskampen mod al-Assad og i oprørsgruppernes konfrontationer med Islamisk Stat. Og det er de amerikanske bombardementer af al Nusra, der er baggrunden for, at oprørsgrupperne nu spørger, hvorfor USA hjælper al-Assad. Måske findes et svar i præsident Obamas udtalelse i august om, at »vi ikke har en strategi endnu« eller hans bemærkningen i mandags om, at »USA undervurderede ISIS«. Det er sjældent, en amerikansk præsident tilstår, at hans folk ikke passer deres arbejde, så det er nærliggende at antage, at der faktisk er en strategi, han bare ikke vil fortælle om. At hans spioner ikke havde den fjerneste idé om, at Islamisk Stat var en trussel, lyder usandsynligt. Det er de samme jihadkrigere, general David Petraeus som USA’s øverstkommanderende fik jaget ud af Iraks Anbar-provins, da han i 2007 bestak de lokale sunnistammer til at bekæmpe dem. At de vendte tilbage til Anbar-provinsen efter de amerikanske styrkers tilbagetrækning i 2011, må Petraeus have bemærket. Han var det år blevet chef for CIA.
Så stiller man det indlysende spørgsmål om, hvem der har gavn af koalitionens bombardementer i Syrien, er svaret Bashar al-Assad. Og lægger man mærke til, hvad USA’s tidligere Syrien-ambassadør, Robert Ford, sagde til CNN den 24. august i år, begynder konturerne af en strategi at tegne sig. Ford forklarede, at støtten til den syriske opposition har til formål at »presse al-Assad«, men ikke nødvendigvis at vælte ham. Som Ford formulerede det: »Når vi støtter de moderate oprørere med våben, er betingelsen, at de rækker ud til utilfredse regimestøtter og sammen med dem udvikler en fælles politisk platform for en ny, national samlingsregering med eller uden al-Assad.« Altså også med al-Assad om nødvendigt.
Det ligner en realpolitisk strategi, hvor USA foretrækker al-Assads morderiske regime frem for et sunnitisk Syrien med islamister ved magten. Den strategi er ved at dæmre for de syriske oprørere – og vi gætter på, at den for længst er dæmret for udenrigsminister Lidegaard. Han vil bare ikke sige det højt.
Problemet er bare, at den ikke virker, så længe Vesten kun bomber fra luften. I Irak kræver det en koordination med kurdiske styrker, der endnu ikke er kommet i stand, hvis man skal tro Peshmerga-kommandanter. I Syrien kræver det koordination med al-Assads luftvåben. Og det virker. Men mod revolutionens hensigt.

