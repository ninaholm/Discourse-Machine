Rebekka Bentzen, 30: Jeg ser med frygt mig selv i voksenklicheen
Alder er et fleksibelt tidsbegreb. I tyverne er alderen uhåndgribelig og uendelig, men nu i en alder af tredive skrumper tiden, og der bliver nøje talt år, måneder og dage. Alt imens fortager drømmene fra tyverne sig i madpakker og boligkøb. Var vi ikke enige om, at det var småborgerligt, spørger Rebekka Bentzen?


 Følelsen af 20'erne der har kørt på skinner med uddannelse, rejser, fester - en følelse af at verden aldrig ender, at tiden og tyngdekraften er ophørt. Og så - 30 - bum - lige pludselig er tiden faktisk lineær - man bliver ældre - man burde også få de børn inden det er alt for sent – og pludselig ser jeg med frygt mig selv i voksenklicheen – den det altid for alt i verden har handlet om at undgå: Ægteskabsproblemer, træthed foran fjerneren og sure madpakker. 
Mit billede af voksenlivet. Ikke ligefrem tillokkende. Måske er det mig, der er en sortseer, men når jeg kigger rundt på mine jævnaldrene veninder, der er gået ind af "voksendøren", så er det det jeg ser...
Har da også altid slugt alle boheme-ungdomsdrømme råt - men for mig at se, var vi blevet enige om at ægteskabet ikke fungerede, og at man ikke blev lykkeligere af fast ejendom - så derfor er det lidt en skuffelse og vågne af 20'er drømmen og se min egen generation gå lige lukt i småborgerfælden som generationer før os har gjort...
Hvordan oplever du den alder, du er nået til? Hvad betyder alder for dig? Hvordan mærker du den? Hvilke muligheder og begrænsninger giver den, og er de anderledes end dem, dine forældre oplevede? Klik på linket her og send din tekst på max 1000 tegn. Så publicerer vi de bedste på journalen ‘10, 20, 30...‘, hvor du kan læse de øvrige generationstekster.

