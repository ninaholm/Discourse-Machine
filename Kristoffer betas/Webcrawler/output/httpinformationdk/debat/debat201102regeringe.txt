Regeringen opgiver de unge

Erhvervsuddannelserne skal ikke blandes med AMU-kurser, mener Hanne Pontoppidan.

Fremtiden for det danske uddannelsesniveau ser truende ud, efter regeringen forleden fremlagde deres bud på 'Erhvervsuddannelserne i et fremtidsperspektiv' til et møde i Vækstforum.Her stod det klart, at regeringen ikke længere har ambitioner om, at 95 procent af en ungdomsårgang får en ungdomsuddannelse i 2015. I diskussionsoplægget om erhvervsskolernes fremtid konstaterer regeringen, at man havde tiltænkt erhvervsskolerne at spille en afgørende rolle i opfyldelsen af målsætningen. En opgave, de ikke har løftet. Men spis nu lige brød til:Erhvervsskolerne har gennem de seneste år oplevet en lang række af besparelser. Hvordan i alverden forestiller regeringen sig, at man kan udsulte skolerne, samtidig med at de forventes at uddanne flere og mere ressourcekrævende elever. Det hænger simpelthen ikke sammen, og det har Uddannelsesforbundets påpeget flere gange. Men nu giver regeringen så op. De unge behøver ikke længere få en ungdomsuddannelse, men kan i stedet tilbydes AMU-kurser.Det er helt hen i vejret. Alle undersøgelser tyder på, at efterspørgslen på ufaglært arbejdskraft falder, og at efterspørgslen efter faglært arbejdskraft stiger, i takt med at ungdomsårgangene bliver mindre. Vi har med andre ord ikke råd til, at nogen unge ender uden uddannelse. Vi må og skal have de sidste 20 procent med, og det sker ikke ved at sende dem på et AMU-kursus for voksne.Unge og gamleDenne gruppe af unge er allerede vanskelige at nå i dag. Blive det bedre af at sende dem på et kursus, der tager udgangspunkt i voksne menneskers arbejds- og livserfaringer? Nej, tværtimod. AMU er et godt uddannelsestilbud til voksne, som har stor succes med at give voksne et nødvendigt kompetenceløft.Den succes er resultatet af, at AMU-kurserne netop tager udgangspunktet i de voksnes erfaring, og at undervisningen foregår i et voksenpædagogisk uddannelsesmiljø. Jeg er sikker på, at hvis regeringen gennemfører dette forslag, bliver konsekvensen, at en stor del af AMU's kernemålgruppe løber skrigende væk.De voksne, der i forvejen ikke har fået ret meget uddannelse, men som til gengæld har stor erhvervserfaring at bygge på, har intet tilfælles med de unge, der ikke har forudsætninger for at gennemføre en erhvervsuddannelse.De skal simpelthen have forskellige typer uddannelsestilbud, der tager afsæt i de særlige forhold, der kendetegner gruppen. Vi har ikke råd til disse ureflekterede ideer til håndtering af løftet om uddannelsestilbud til alle. Vi må indgående appellere om, at man tager uddannelseseksperter med på råd, når man vil planlægge at give kvalificerede uddannelsestilbud til alle. Det vil bringe Danmark videre.
