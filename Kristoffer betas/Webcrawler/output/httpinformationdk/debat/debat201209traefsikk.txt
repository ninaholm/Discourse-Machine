Træfsikkerhed kan blive dronernes akilleshæl
Dronernes store træfsikkerhed kan paradoksalt nok gøre dem til umoralske våben. For bruger man ikke muligheden for at undgå civile tab, blotter man sig for hårdere kritik, end når man anvender mindre præcise våben


 For tre år siden stødte jeg på ofrene for et droneangreb omkring en time efter, at det havde fundet sted. Det var i Gaza. Dronen havde affyret et missil mod en hærchef, men en gruppe børn stod lige i nærheden og ventede på en skolebus. Tre af dem blev såret.
Alle skader og dødsfald er frygtelige, men når de bliver påført uskyldige, er de dobbelt så frygtelige.
Efter at have set mange af de menneskelige konsekvenser af krig har jeg en tendens til ikke at skelne mellem, hvilke våben der bliver brugt, men i stedet fokusere på hensigten bag et angreb, som har forvoldt død og ødelæggelse. Folkeretten definerer et angreb som berettiget og lovligt med udgangspunkt i målets karakter og en vurdering af, om der er risiko for civile ofre, og om de kan undgås. Af den grund finder jeg ikke krigsførelse med droner mere forfærdelig end krydsermissiler affyret fra et fjernt skib eller bomber kastet fra højtflyvende fly.
Det, der generede mig ved droneangrebet for tre år siden – og ved alle andre droneangreb – er, at den, der fjernstyrede flyet, må have kunnet se de børn, der ville blive såret. Det står i skarp modsætning til en jagerpilot eller artillerist, som blot sigter efter bestemte koordinater og ikke kan se, hvem der er i nærheden.
Skyldfølelsen lever
Brugen af droner til at gennemføre dødbringende angreb er blevet et af de mest kontroversielle, moralske spørgsmål i forbindelse med moderne krigsførelse. Emnet er blevet særlig varmt, efter at USA’s præsident Barack Obama har firdoblet brugen af dem i lande som Pakistan, Afghanistan, Yemen og Somalia. Den seneste hændelse fandt sted forleden i det nordlige Pakistan, da fem formodede oprørssoldater blev dræbt ved et droneangreb mod en lokal krigsherres forlægning.
Trods bekymringen over krigsførelse med droner har meget af det, der er skrevet om de moralske og juridiske spørgsmål, været uoplyst og forvirret. Til dels fordi spørgsmålet for nogle smelter sammen med bredere geopolitiske bekymringer og kritikken af USA’s brug af militær magt. Hvordan en stat anvender militær magt, er i sig selv et vigtigt spørgsmål, men det bidrager ikke til forståelsen af, om brugen af droner er legitim.
For andre er selve dronekrigsførelsens karakter blevet det centrale. At operatørerne befinder sig langt fra målet, medfører mindsket sensibilitet, hævdes det. Våbendesignere har imidlertid altid forsøgt at gøre våbnene så dødbringende som muligt og samtidig forsøgt at reducere sårbarheden hos dem, der bruger våbnet.
Det har længe været en vedtagen sandhed, at der er en sammenhæng mellem øget afstand fra målet og evnen til at dræbe uden skyldfølelse. Noget tyder imidlertid på, at droneoperatører får samme følelsesmæssige skader som dem, der dræber på nært hold, simpelthen fordi de bruger lang tid på at observere deres mål.
Dronernes paradoks
Hvad så med krænkelser af folkeretten? Magtanvendelse over for lande i fredstid er omfattet af artikel 51 i FN-pagten.
Den sanktionerer retten til »individuelt eller kollektivt forsvar« på tværs af landegrænser i fredstid. To krav skal være opfyldt: Den gruppe eller de enkeltpersoner, som er mål for angrebet, skal udgøre en trussel, eller også skal det land, hvor angrebet finder sted, samtykke.
Pakistan har klaget over, at droneangrebene krænker landets suverænitet, men meget tyder på, at pakistanerne selv leverer efterretningsoplysninger og på anden måde samarbejder.
Samtidig kan man argumentere for, at droner kan være »mere etiske« end ældre våbensystemer, fordi de ved at hænge længe over deres mål, giver mulighed for at minimere de civile tab.
Det paradoksale er imidlertid, at det er dette potentiale for diskrimination, som er moralsk problematisk, fordi det fører os videre til spørgsmålet om den måde, USA udarbejder sine ’drabslister’ på. Samtidig indvirker det på definitionen af, hvornår civile ofre er acceptable, og hvordan disse tab skal opgøres.
Alle mænd er legitime mål
Drab på civile eller risiko for drab på civile kan betragtes som ’en negativ bivirkning’ ved et moralsk forsvarligt selvforsvar. Meget få vil benægte, at de områder, hvor angrebene finder sted, er farlige, men det centrale spørgsmål handler om, hvordan målene bliver identificeret, og hvilke bestræbelser der bliver gjort for at beskytte civile.
En af de mest chokerende afsløringer om detaljerne i Obamas beslutningsproces er, at alle mænd i den våbenføre alder i områder, hvor der bliver gennemført droneangreb, bliver betragtet som legitime mål, uanset om de er oprørssoldater eller ej. Den definition er en bevidst omgåelse af det moralske ansvar, som er en del af processen med at identificere mål.
Dertil kommer den amerikanske efterretningstjenestes luner, når der opstilles en liste over dem, der udgør en påstået trussel. Jeg har ved mange lejligheder i Irak været vidne til fejl, og der er med stor sikkerhed blevet gennemført angreb, måske mange, som har kostet et uforsvarligt højt antal civile dødsfald.
De sidste, afgørende spørgsmål om krigsførelse med droner handler om, hvorvidt det faktisk er effektivt som militært redskab; om det kan retfærdiggøres, når det bliver sammenholdt med dets politiske konsekvenser; og om dronerne faktisk har reduceret truslen fra oprørssoldater.
Medmindre vi afklarer de spørgsmål og kommer frem til den konklusion om, hvorvidt dronerne bliver anvendt inden for et veldefineret og offentligt forsvarligt moralsk regi og tjener et kvantificerbart forsvarsformål, vil spørgsmålene kun trænge sig endnu mere insisterende på.
 
Peter Beaumont er udenrigspolitisk redaktør ved Observer.
© The Guardian & Information 2012. Oversat af Mads Frese

