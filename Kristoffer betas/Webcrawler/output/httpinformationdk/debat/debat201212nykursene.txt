Ny kurs i energipolitikken



 Klima- og energiminister Martin Lidegaards (R) udsagn i Information 10. december om det uholdbare i at bruge fødevarer til energiproduktion er både fremsynet og tegn på global ansvarlighed.
Problemet er bare, at danske bilejere allerede nu tanker masser af ’madbenzin’. Danmark og EU lægger beslag på enorme mængder fødevarer til produktionen af biobrændstoffer.
Som forbruger har man ikke noget valg. Langt størstedelen af de biobrændstoffer, der tankes, er produceret på fødevareafgrøder. Det medfører stigende priser på fødevarer og jordtyveri i udviklingslande. Derfor er det ikke bæredygtigt at basere nutidens eller fremtidens brændstofforsyning på fødevarer. Slet ikke, når verden står i en fødevarekrise, som rammer de fattigste lande og befolkningsgrupper år efter år.
Klimaminister Martin Lide-gaard har lige nu to områder, hvor han bør kæmpe for at begrænse brugen af madbenzin. For det første gælder det om at spille hårdt ind i EU, hvor startskuddet til en reform af EU’s biobrændstoflovgivning netop har lydt.
Minister bør handle
EU-Kommissionen har foreslået et loft for fødevarebaseret biobrændstof. Tanken er god, men Lidegaard må sørge for, at loftet bliver et reelt loft for forbrug og produktion af biobrændstof. I øvrigt bør det sænkes, så brugen af madbenzin helt udfases.
For det andet må Lidegaard sørge for, at dansk forbrug af biobrændstoffer afspejler større global ansvarlighed. Det nuværende energiforlig lægger op til, at danskerne fremover skal blande hele ti procent madbenzin i deres benzintanke.I øjeblikket kører vi på 5,75 procent bioethanol.
Konsekvensen af ministerens modstand mod brug af fødevarer til biobrændstoffer bør være at energiforliget gentænkes. Ministeren bør sætte handling bag sine ord om, at fødevarer ikke skal anvendes til brændstof. Det vil være en fremsynet politik, som kan gøre Danmark til foregangsland på reelt bæredygtig vedvarende energi, som ikke skader verdens fattige.

