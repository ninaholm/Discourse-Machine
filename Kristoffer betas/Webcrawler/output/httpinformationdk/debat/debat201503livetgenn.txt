Livet gennem et lyserødt filter
De sociale medier har intensiveret ’det gode liv’. Jeg falder for det hver gang. Man kan selvfølgelig fjerne det lyserøde filter – og satse på det grå. Det er nemt at være kritisk, men svært at være ligeglad. For åh, hvor er vi alle sammen underlagt


Det er sket mere end én gang: Jeg har siddet og surfet rundt på Facebook. Klikket lidt her, udspioneret andres profiler lidt der, og pludselig har jeg brugt en god del af en time på at kigge på mere eller mindre fremmede menneskers lykkelige feriebilleder og nuttede børn. Der bliver grinet med hvide tænder og kysset og levet. Og det er altid meget yndigt, sjovt eller overskudsagtigt. Eller alle ting på samme tid. &raquo;Få dig dog et liv,&laquo; tænker jeg så. &raquo;Hvem fanden sidder i ramme alvor og kvier sig ved andres lyserøde eksistenser?&laquo; Jeg giver mig selv et mentalt rap over nallerne og lukker computeren med et selvflagellerende smæk.Så bruger jeg tid på alt det almindelige: Stresse over aftensmaden og ende med den billige oksekødssuppe med kød- og melboller fra Fakta, smøre leverpostejsmadder, sortere rudekuverter, blive sur på mine børn, fordi de igen ikke gider gå i seng eller tage tøj på, snige mig til cigaretter ud af køkkenvinduet flankeret af et glas rødvin, være for træt til sex og for vågen til at sove.De sociale medier har intensiveret &rsquo;det gode liv&rsquo; og sat det på formel. Og jeg falder for det hver gang. Det er jeg ikke den eneste, der gør. Der er gået sport i det smukke. &raquo;Facebook stjæler din selvtillid&laquo;, &raquo;Usikre mennesker bruger Facebook forkert&laquo;, dundrer avisoverskrifterne. Jeg kender indtil flere, der er stået af. De har lukket ned og logget ud. Er trådt ud af forestillingen og ind i det virkelige liv. Vist nok. Vi andre hænger på, i og ved. Måske fordi det lyserøde filter strækker sine pastelfarvede, sukrede og klistrede arme langt ud over de sociale mediers grænser. Jeg er en del af en generation formet af selviscenesættelse, hvor vi alle har købt aktier i det der gode liv, der fortæller os, at vi skal være fit og festlige, succesfulde og smukke, nærværende og &rsquo;nede på jorden&rsquo;.Samtidig buldrer vi rundt i offline-liv med nederlag, for meget iPad til ungerne (og ja, nogle gange bliver de bestukket med slik), fedtede emhætter, middelmådig &ndash; eller, gys, ingen! &ndash; sex, røvsyge job og klaustrofobisk dårlig samvittighed. Vi har lort under neglene, og vi ved det godt, men det bliver til candyfloss i selviscenesættelsens svimlende favntag.Paradoksalt nok kan online-identiteten og de sociale medier blive forløsningen. Et svensk initiativ på Facebook, Family Living &ndash; The True Story, dyrker det grimme, rodede og upolerede ved at opfordre til at poste billeder af almindelige, nussede hverdagshjem. Hjem med nullermænd og tårnhøj opvask. Med muggen mad i køleskabet og senge, der aldrig bliver redt. Som en selverklæret modbevægelse til perfektionsfetichismen udfordres idealerne, og det usynlige gøres synligt. Gruppen har i skrivende stund knap 40.000 medlemmer. Samtidig dukker der flere og flere grupper og bevægelser op på de sociale medier, hvis formål er at vise et uredigeret selv i form af grimme selfies, tykke maver, skæve tænder og hår på tæerne. Kontrollen transformeres til modstand.Indtil videre fungerer det. Vi labber det i os. &raquo;Se! De støvsuger heller ikke hver uge&laquo;. &raquo;Hey! Jeg har heller ikke hvide tænder&laquo;. Men modtrends bliver så nemt til trends, og så er vi tilbage til status quo og skruen uden ende. Man kan skide det hele et stykke. Fjerne det lyserøde filter &ndash; og satse på det grå. Men realiteten er, at det er nemt at være kritisk, men svært at være ligeglad. Vi kan være bevidst om hullerne, fejlene og manglerne. Men åh, hvor er vi alle sammen alligevel underlagt. Det skulle vi måske snakke mere om. Os i min generation.Et par dage efter sidder jeg der igen. Med computeren. Klikker og læser og kigger. Har købt blomster, som jeg tænker skal pynte i vindueskarmen. Først tulipaner, så forsythiagrene. &raquo;Vi skal være sådan nogle med blomster,&laquo; tænker jeg. Det går samme vej hver gang. De drukner i en vindueskarm fuld af Playmobil, krøllede børnetegninger, tusser uden prop og smuldrede riskiks. Og så visner de hurtigere, end de bør, fordi jeg glemmer at skifte vandet og ender som skamstøtter på, at virkeligheden nok alligevel ikke har et lyserødt filter. Og det er sgu egentlig meget fedt, tænker jeg, forsøger at elske alt det grå og middelmådige og overvejer, hvilken skamstøtte det skal være næste gang. Måske kirsebærgrene?Katrine Arnfred er cand.mag. og skribentKlummen er udtryk for skribentens egen holdning
