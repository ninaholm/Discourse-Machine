Frygtens pris
Den stærkeste politiske drivkraft er efterhånden angsten


 Angst æder sjæle op, sagde Rainer Werner Fassbinder. I radioen var der en interessant udsendelse med et panel der diskuterede begrebet, som jo her til lands har sin særlige filosofiske platform, kan man roligt sige. Det korte af det lange er angstens, ængstelsens, frygtens og den kroniske bekymrings vældige politiske potentiale, der i disse år bliver udnyttet til det yderste. Det siger sig selv at begivenheder som 11. september og de nylige afsløringer af bombeplaner i Storbritannien hjælper på det.
Angsten får sit brændstof af terrorister, det er jo selve idéen bag terroren. Der er ikke meget grund ved at være så langt ude i sin afsky for de samfund, man med djævelens vold og magt vil bekæmpe med alle midler, hvis målet ikke er at få de samme samfund til at ligge så nær op ad ens påstande som muligt. Der ligger de nemlig sjældent i forvejen, hvad angår grundlaget for den terrorisme, vi kender nu til dags. Man kan også sige at en af terrorens vigtigste funktioner set fra terroristens side, er at presse samfundene, der udsættes for terror ud i metoder, hvor terroristerne selv er på hjemmebane for så meget desto nemmere at kunne rekruttere stadig flere terrorister. Terrorister, altså folk der med glæde selv kalder sig det eller accepterer betegnelsen med indhold, er utvivlsomt alle sammen fundamentalistiske oven i knolden, autoritære og antidemokratiske af sind og skind. Humanismen er sikkert heller ikke ligefrem faretruende udbredt i de kredse. Totalitarisme og menneskekærlighed eller mere afkølet respekt for mennesker går næppe i spand.
Det vil sige, og det er så sandelig sagt mange gange før: at den angst og rædsel for terroren, der oven i købet udløser foranstaltninger bygget på denne angst, er terrorens bedste allierede. Dette er et ægte dilemma, og der findes næppe enkle formler til at ændre på den sag. Den terrorbekæmpelse der er foregået i Storbritannien, og som lykkeligvis har afsløret de påtænkte forfærdende handlinger, vil samtidig med at den lykkedes så storartet, betyde en yderlige skærpelse af terrorens metoder. For det første bliver terroristerne ulykkeligvis også klogere, således som sikkerhedstjenesterne og politiet bliver det. De får stadig flere erfaringer for hver gang, og terrorismens aktører organiserer sig formentlig endnu mere totalitært med endnu kraftigere terrorvåben. Det er et kapløb, og det er langtfra sikkert at the good guys vinder. Man kan nemlig nok så mange gange forhindre en terrorhandling, og det kan man da forhåbentlig, men terrorens væsen er jo ikke at sidde og pille sig bekymret i navlen og begræde de øjeblikkelige tab og tilsyneladende nederlag, men at lade sig drive videre og videre for hvert næste nederlag, der lige så meget kan opfattes som en sejr for terroristerne, netop fordi den skaber angsten.
Knivsagens idioti
Det er i den angst politikerne - så absolut på befolkningernes vegne - lader sig drive ud i evige skærpelser af alle mulige bestemmelser, som ofte kun indirekte har med terroren at gøre. Det samme ses jo i den almindelige kriminalitetsbekæmpelse, hvor knivsagen herhjemme er et guddommeligt godt eksempel på den idioti der griber lovgivere, når et aktuelt, men egentlig ikke særligt samfundstruende fænomen optager de mere kulørte medier. Det er betydeligt nemmere at oppiske panik og lade sig gribe af den og som politiske genier i stil med Søren Pind og landets justitsminister og for den sags skyld også den forhenværende proklamere nul-tolerance over for enhver handling, også sådanne der snarere ligner resultatet af sociale afvigelser. Det er noget mere besværligt, som uhyre få modne og modige politikere gør: at stille sig i spidsen for nuanceringen af fænomenerne. Pladderhumanister, råber de efter de sagtmodige. Men en dag bør råbet blive stikkende i deres hals, når dette perverterede eksperimentarium endeligt har bevist at den fremgangsmåde med evindelige skærpelser faktisk gør det modsatte af at være til nytte.
En mere humanitær retsopfattelse blev brat afløst i 2001 med denne besnærende kontante afregning, som vi siden har været vidner til. Rehabilitering, resocialisering og alt det, man fra utallige forskningsrapporter ved er vejen frem i kriminaliteten, er i defensiven frem for straffen som mål i sig selv. Men det kan ikke nytte noget at falde af på den, fordi det mere humanistiske retssyn for tiden er sådan på hælene. Tværtimod må man, til ørerne falder af de skråsikre og unuancerede, bedrevidende og totalitært tænkende retspolitikere blive ved med at fremholde kriminalitetens årsager som afgørende parameter i dennes bekæmpelse. For terroren gælder det samme. Fjernede man terrorens årsager, forsvandt af terroren. Medmindre der går forretning i skidtet. Og det gør der, jo mere samfundene graver sig ned i bekæmpelsen af terroren på bekostning af bekæmpelsen af dens årsager. Står terroren på i en given struktur i mere end en generation, bliver terror en levevej, og oceaner af penge står på højkant. Der er til sidst alt for mange der tjener på at sprænge andre mennesker i luften. Bekæmpelsesapparatet bliver desværre også en slags forretning. Det skal man ikke glemme. Også Hollywood, uden at beskylde nogen i branchen for direkte at ønske voldshandlinger, tjener en helvedes masse penge på kriminalitet og terror. Årsagen er årsagen kan man sige.
Sund fornuft
I den fremragende amerikanske tv-serie The Wire, der handler om den fuldstændigt galopperende narkokriminalitet i en by som Baltimore, indser de forstandige politifolk i et korps der mildt sagt ikke tæller mange af kategorien, at den voldsomme politiindsats over for gadehandlen med narkotika ikke fører til andet, end at priserne hele tiden stiger, og bandernes modforholdsregler og indbyrdes krigsmetoder uafbrudt radikaliseres. Det kan enhver torsk indse. Ja, det skulle man jo tro, men hør blot på en kriminalitetsdebat i det danske Folketing, eller tænk tilbage på Lene Espersen der lukkede hash-handlen i Christiania, så vi nu har den spredt ud og bandekrig på Nørrebro.
I The Wire drager en begavet politiinspektør simpelthen konsekvensen af sund fornuft og systematisk iagttagelse og tillader banderne at handle på gaden. Politiinspektøren anvender også sin historiske viden og sammenligner narkohandlen med spiritusforbudet i 1920'erne. I det øjeblik politiet dengang for med lempe over for de illegale småforhandlere, mistede de store bander indflydelse. Hvis nogen var rigtigt kloge i det politiske system, og det gælder også det danske, legaliserede de narko og i stedet for de vældige beløb der går til bekæmpelsen brugte man pengene på oplysning og opsøgende arbejde blandt risikogrupperne. Sagen er bare den, som de siger i The Wire, at der er penge i lortet og ikke kun for forhandlerne, men for hele systemet. Og dette lever højt på en total irrationel, men effektiv angst for at narkoen som en byldepest breder sig, så hele ungdommen og det meste af den øvrige befolkning ligger og sniffer kokain. Det vil selvfølgelig ikke ske. Men en væsentlig årsag til grov kriminalitet og ikke så lidt af terroren ville være fjernet. At begge fænomener ville finde nye veje er så en anden sag, som ikke skal behandles her. Man skal jo ikke ligefrem sabotere sine egne pointer, allerede inden klummen er færdig.
Men hvor ville det være en afveksling, hvis der snart optrådte en dansk retspolitiker med andet end en mavefornemmelse af angst og bange.


