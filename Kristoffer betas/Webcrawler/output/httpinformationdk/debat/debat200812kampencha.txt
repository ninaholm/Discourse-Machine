Kampen om Charlottenborgen



 Kampen om udstillingsbygningen Charlottenborg er for tiden skjult bag et røgslør. Regeringen er gået i koma. I stedet for stædigt at blive i den blindgyde, Brian Mikkelsen førte den ind i, kunne regeringen lære af sine forgængere. For også i 1984 var der et medlem af det nye forretningsudvalg, som væltede det hele. Han nægtede at samarbejde, fordi hans nærmeste samarbejdspartner ikke havde fået stemmer nok. Nå ja, men det er jo længe siden. Kan det ikke være ligegyldigt nu? Nej! For ikke alene skabte processen dengang erfaringer, som burde bruges i den nuværende situation. Desuden fungerede løsningen fra 1984 i et kvart århundrede - nemlig lige til Brian Mikkelsen smadrede den. Vi havde endda Poul Schlüter som statsminister i 1984, det kunne regeringen i dag notere sig, som griber det hele på én gang diktatorisk og dilettantisk an - en dårlig cocktail. Nu ser vi kun tømmermændene!
Taget som gidsler
Billedkunstnernes Forbund - BKF - henvendte sig dengang til kulturminister Mimi Jakobsen, som udpegede en foreløbig styrelse for Charlottenborg. Og det åbnede for god tid til forhandlinger mellem alle billedkunstnerorganisationer og -institutioner, lige til alt var gennemdrøftet punkt for punkt, afstemt, vedtaget og protokolleret. Det tog tid, men resultatet var altså langtidsholdbart.
For et års tid siden startede så en ny sag. Igen nægtede et medlem af det nye forretningsudvalg at samarbejde om det, de var valgt til. Erik Steffensen forlangte Charlottenborgs normale funktion nedlagt og erstattet af en ny. Og bestyrelsen blev taget som gidsler, tvunget til fra grunden at skulle opbygge en helt ny virksomhed, for Brian Mikkelsen ansatte helt ulovligt bag bestyrelsens ryg en direktør, som skulle være chef for Kunsthal Charlottenborg. Resultatet er efterhånden velkendt.
Foreløbig har der ikke vist sig nogen opposition i regeringspartierne, så situationen er både fastlåst og mørkelagt. Klart som dagen er derimod sagens principielle spørgsmål: Skal det virkelig kunne lykkes også i fremtiden at fratage kunstnerne styringen af Charlottenborg og gøre kunstlivet til ren partipolitik?

