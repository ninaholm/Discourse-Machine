Det mest troværdige forslag
Et Mellemøsten uden masseødelæggelsesvåben ville give Israel lige præcis det, det siger, at det stræber efter: Sikkerhed


Det lyder rablende urealistisk at rydde hele Mellemøsten for masseødelæggelsesvåben. Men ideen, som tidligere udenrigsminister i Sverige og våbeninspektør Hans Blix præsenterede mandag den 11. februar i denne avis, har faktisk sin gode grund. I hvert fald, når man lader den bundfælde sig.Situationen mellem Iran og Israel er gået i hårdknude. Truslen om et israelsk angreb hænger som en sort sky over regionen. Og de hårde sanktioner mod iranerne påvirker den globale olieindustri såvel som de civile indbyggeres ve og vel. Hvis man virkelig vil problemerne mellem de to lande til livs, kan en zone uden masseødelæggelsesvåben være vejen frem.Ideen er enkel. Hele Mellemøsten skal simpelthen ryddes for biologiske våben, kemiske våben og atomvåben. Industrielle installationer til at fremstille beriget uran og plutonium skal også nedlægges. Israel skal altså skille sig af med sine våben, og Iran skal holde op med at berige uran. De lande, som har underskrevet ikke-spredningstraktaten &ndash; om kun at bruge atomkraft til fredelige formål &ndash; må stadig have atomkraftanlæg. For når berigelsen af uran og plutonium foregår uden for zonen, undgår man, at berigelsen bliver så høj, at grundstofferne kan bruges til at udvikle våben.En zone uden masseødelæggelsesvåben ville give Israel lige præcis det, det siger, at det stræber efter: Sikkerhed. Det ville ikke kun være det iranske atomvåbenprogram, man skaffede sig af med, men også de pakistanske våben &ndash; og eventuelle kommende atomvåbenprogrammer i Saudi-Arabien og Egypten. Fra Israels side ville man altså ikke kun få en sikkerhed i forhold til den iranske besiddelse af masseødelæggelsesvåben, men i forhold til hele Mellemøstens besiddelse af disse. Iranerne ville naturligvis have spildt betydelige ressourcer, hvis de afvikler deres igangværende atomprogram, men til gengæld ville de kunne tage æren for at være landet, som fik fjernet de israelske atomvåben.Det, som indtil videre har afholdt Iran fra at stoppe sit atomprogram, er Vestens dobbeltmoral. USA, Israel og EU har stået fast på, at atomprogrammet skal lukkes ned, på trods af at Iran har underskrevet ikkespredningstraktaten i 1968 &ndash; og i 1975 gav yderligere tilladelse til, at Det Internationale Atomenergi Agentur kunne udføre regelmæssige inspektioner af landets reaktorer. Agenturet har i de seneste 10 år tilbragt mere tid i Iran end i noget andet land. Der er blevet udarbejdet 39 rapporter. Ikke én eneste rapport har kunnet dokumentere, at iranerne udvikler atomvåben.Israel derimod har ikke mødt voldsomme indsigelser fra Vesten vedrørende sit atomprogram. Og det på trods af at Israel har nægtet at underskrive ikkespredningstraktaten, og at det betragtes som overvejende sandsynligt, at landet har atomvåben.Den israelske regering hævder, at den ikke har våbnene og principielt er imod dem. Det ville altså være selvmodsigende ikke at bakke op om aftalen. Alligevel var det Israel, der, sammen med USA, bakkede ud af en planlagt FN-konference i Helsinki. Konferencen handlede netop om oprettelsen af en zone uden masseødelæggelsesvåben og skulle vhavde fundet sted i december 2012. Der kan være mange grunde til, at israelerne aflyste deres deltagelse i konferencen. Måske fordi forslaget rent praktisk kan have sine udfordringer? For hvem smider våbnene først? Og hvad sker der, når Israel ikke længere er den stærkeste magt i området? Det kan naturligvis også skyldes, at Israel finder det kritisabelt og diskriminerende, at resten af verden stadig vil kunne berige uran og producere masseødelæggelsesvåben.Men hvis man skal særbehandle Mellemøsten, er det et skridt i den rigtige retning, at man særbehandler hele Mellemøsten over én kam og på den måde ikke er med til at puste til interne konflikter.Indtil videre er zonen det mest troværdige forslag til en fredsløsning overhovedet. Den vil give både israelerne og iranerne tryghed, og det vil frigive ressourcer til at tænke på andet end krig.Det er korrekt, at forslaget for nærværende er urealistisk &ndash; men spørgsmålet er, om det ikke siger mere om realiteterne end om forslaget?For helt ærligt: Hvem har et bedre alternativ?
