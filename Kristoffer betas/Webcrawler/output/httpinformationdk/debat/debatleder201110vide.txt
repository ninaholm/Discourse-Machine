Videnskabsministeriet vandt



 Havde nogen i universitetssektoren frygtet et beskåret videnskabsministerium, må deres bange anelser siges at være gjort til skamme med det nye regeringsgrundlag, statsminister Helle Thorning-Schmidt (S) præsenterede i går. Frygten for at miste uddannelserne til Undervisningsministeriet er altid til stede, når ministeriekabalerne lægges. Men snittet er denne gang lagt til Videnskabsministeriets fordel, fordi Morten Østergaard, radikal næstformand, ud over forskning og innovation også bliver ny minister for videregående uddannelser herunder kulturuddannelserne.
Dermed ender også læreruddannelsen, som partiet er stærkt optaget af, på radikale hænder. Østergaard er samtidig garanten for et stærkt ministerium. Han er Vestagers tætteste samarbejdspartner og kommer til at sidde i det magtfulde koordinationsudvalg, der udstikker regeringens linje. Det er ikke set tidligere.
Uddannelsessatsningen var ventet. S-R-SF vil oprette 10.000 nye uddannelsespladser. Universiteterne kan desuden notere, at regeringsgrundlaget lover dem mere frihed og flere basismidler til forskningen. Der er endnu ikke sat tal på. R har ønsket sig 70 pct. til basismidler og 30 pct. til frie midler.
Professionshøjskolerne har sukket efter midler til at forske for og til at lave vidensopbygning på velfærdsuddannelserne. Nu kommer de altså under Videnskabsministeriet. Men det er stadig et åbent spørgsmål, om der følger penge med, eller om de skal have af universiteternes kage.
Til gengæld for de videregående uddannelser, og de medarbejdere, der flytter, får den nye børne- og undervisningsminister Christine Antorini (S) dagsinstitutionsområdet fra Socialministeriet. Der må man håbe, at hun ikke kun ser barndommen i et snævert læringsperspektiv. Det afgørende bliver nu, om S-R-SF kan leve op til løfterne på trods af økonomisk krise. Baren er sat højt. Skuffelsen vil være tilsvarende stor, hvis den nye regering ikke leverer.

