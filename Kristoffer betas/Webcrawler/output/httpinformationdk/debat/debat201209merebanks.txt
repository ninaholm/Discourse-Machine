Der skal mere end bankskifte til



 Uffe Lembo m.fl. argumenterer 2. september i Information for, at kasinokapitalismen kan knækkes ved at skifte fra de store spekulationsbanker til andelskasser. Deres kritik af bankernes spekulation er berettiget. Det er også positivt, at de kombinerer kritikken med et forslag til, hvad vi kan gøre for at stoppe spekulationen. Jeg er selv, delvist af de grunde der opridses i artiklen, kunde i Arbejdernes Landsbank, men jeg nærer ingen illusioner om, at mit eller andres valg af bank kan ændre afgørende på kasinokapitalismen.
Det er der tre grunde til:
Værdien af truslen om at boykotte bankerne er meget lille. Forfatterner konstatere selv, at Danske Bank tabte 490 millioner kroner på sin almindelige bankforretning, men tjente 4,1 milliarder på spekulation.
Vi har kun gæld at flytte. Den sidste boble var ifølge forfatterne delvist skabt af privat gæld. Dertil kommer, at hver krone tæller lige meget, så selv om enkelte har lidt penge på deres bankkonto, er det de store profiter, som virksomhederne har, der er afgørende.
Det var netop, fordi profitten på investeringer i ny produktion faldt, at pengene bliv ført over i spekulation i den finansielle sektor. Det er altså den manglende profit i produktionen, der er grunden til spekulationen og krisen, ikke omvendt.
Banker skal stadig reddes
Yderligere kræver det en enorm organisering for alle os fattige at flytte nok penge til, at det kan have nogen betydning, hvis vi kan organisere en sådan aktion, kan vi også organisere et langt mere afgørende brud med de kriseskabende tendenser i samfundet. Især det forhold, at produktionen foregår uplanlagt og for at få profit.
Selv hvis en forbrugerboykot kunne true bankerne, er der stadig den politiske vilje og dermed statens samlede ressourcer bag ved bankerne, der, som forfatterne også peger på, er for store til at falde. Derfor er det yderst sandsynligt, at den eneste effekt af en succesfuld boykot af storbankerne er, at de igen ville blive reddet af skatteborgernes penge.
Der er med andre ord behov for nogle langt mere omfattende strukturelle og politisk ændringer end et bankskifte, hvilket dog ikke skal afholde mig fra slutte op om anbefalingen af at skifte til Arbejdernes Landsbank eller andre banker med et solidarisk værdigrundlag.
 
Jakob Lausch Krogh, København

