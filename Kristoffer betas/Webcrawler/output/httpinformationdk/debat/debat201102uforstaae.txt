Uforståelig egenbetaling

Drømmen om et barn er blevet en dyr fornøjelse for ufrivilligt barnløse.


 Mine følelser spænder vidt over sorg, vrede, uforståenhed til skuffelse. Grunden er den nye lovændring på fertilitetsområdet. Den betyder, at ufrivilligt barnløse, selv skal til lommerne for at finansiere ønskebarnet.
Mange par i denne situation vil give mig ret i, at vi hellere end gerne vil betale for at få det, mange af os så brændende har ønsket gennem flere år. Så simpelt er det bare ikke. Selv om viljen er stor og økonomien for de fleste par overkommelig, viser det sig nu, efter kun to måneder at have resulteret i en negativ spiral, hvor færre børn vil komme til verden, som et direkte følge af egenbetalingen.
Min mand og jeg har allerede været igennem et forsøg med egenbetaling. Resultatet er et girokort på køleskabet.
En sygdom
Loven ville være fair nok, hvis det var et spørgsmål om overlevelse for vores sundhedsvæsen. Fair nok, hvis det kun er syge mennesker, der skal behandles af vores velfærdssystem ... men er barnløshed ikke en sygdom?
Ifølge Verdenssundhedsorganisationen er ufrivillig barnløshed en sygdom. I mit eget tilfælde er det i høj grad en sygdom. En klar diagnose på en sygdom, der på ingen måde kan spores tilbage til egne valg, overvægt eller andre faktorer.
Og så vidt jeg er orienteret får vi, som ufrivilligt barnløse, ikke en skattelettelse, fordi vores velfærdssystem ikke vil finansiere lige præcis vores sygdom.
Hvis vi drejer bordet og ser på de sygdomme, der fortsat kan behandles uden egenbetaling, skærer fedmeoperationerne i øjnene på os, der kæmper mod barnløsheden. For hvordan redegør man for, at det er okay, at det offentlige betaler en fedmeoperation, når patienten i mange tilfælde ville kunne tabe sig uden?
Selvfølgelig kan det resultere i en besparelse på følgesygdommene, på længere sigt, men der er jo også argumenteret for at et reagensglasbarn vil tjene sig selv hjem otte gange i løbet af sin levetid. Så hvor går grænsen? På hvor kort sigt skal der være plus i kassen for at det giver mening for regeringen?
Min skuffelse, blev ikke mindre, da jeg hørte Venstres sundhedsordfører, Birgitte Josefsen, udtale, »at hun kun har fået en enkelt borgerhenvendelse, så det er ikke sådan, at det vælter ind med protester« .
Joesefsen må have stemmer nok, når hun på den måde sælger ud af dem. Mangel på forståelse og anerkendelse af de mange, der fortsat kæmper for denne sag, skal man lede længe efter. Jeg vil råde Josefsen til at kigge på facebookgruppen Behandling af barnløse SKAL være gratis! Her er der i skrivende stund 34.935 mennesker der gør opmærksom på deres utilfredshed med loven. Deres mening tæller vel også?

