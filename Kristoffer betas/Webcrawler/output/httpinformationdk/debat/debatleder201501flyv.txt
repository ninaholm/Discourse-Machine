Flyvende fagbevægelse
LEDER


 Kan billige flybilletter blive for dyre? Ja, hvis man spørger en samlet dansk fagbevægelse, som allerede er gået på barrikaderne mod det irske flyselskab Ryanair, der i går præsenterede fire nye ruter ud af Kastrup Lufthavn.
Men selskabet vil ikke indgå overenskomst med sit flypersonale. Et personale, som Ryanair ifølge fagbevægelsen aflønner med ned til 10.000 kroner om måneden, ingen ferie og opsigelsesvarsler helt ned til to uger. Langt fra det som almindelige danske overenskomster vil acceptere. Flyvebranchens Personale Union har sammen med en række andre LO-forbund erklæret sig parate til en konflikt, så det praktisk talt vil blive umuligt for Ryanair at lette fra Kastrup Lufthavn, når der intet personale er til at håndtere bagage, benzin og mad til de irske fly.
Selv om fagbevægelsen i årevis har gennemført masser af konflikter og sympatikonflikter mod arbejdspladser, som har hyret alt for billig arbejdskraft, har det aldrig rigtig givet den folkelige gennemslagskraft, som fagbevægelsen hungrer efter.
Medlemmerne fosser ud af LO-forbundene. På 15 år har forbundene mistet omkring 300.000 medlemmer. Selv om finanskrisen har bremset tilbagegangen, er det kun gået en vej: Nedad.
Men en omfattende, faglig konflikt mod Ryanair kan give fagbevægelsen det rygstød, den har brug for, hvis den vil genfinde sin eksistensberettigelse. Danskerne elsker billige flybilletter, og lønmodtagerne elsker faktisk også retten til at etablere strejker og indgå sympatikonflikter. I en undersøgelse foretaget for LO og FTF svarer hele 58 procent af samtlige lønmodtagere, at de er enige i, at de to faglige våben skal bevares som middel til at indgå overenskomster. Kun 16 procent er uenige.
Griber fagbevægelsen den mulighed, som en konflikt mod Ryanair og billige flybilletter er for at forklare fagbevægelsens raison d’être i 2015, er det en unik mulighed for fremgang. Mod nye højder!

