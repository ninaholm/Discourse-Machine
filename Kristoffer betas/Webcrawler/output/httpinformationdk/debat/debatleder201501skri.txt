Et skridt frem for Palæstina
LEDER


Det var ikke uventet, at chefanklager Fatou Bensouda ved Den Internationale Straffedomstol (ICC) i går meddelte, at hun vil starte en forundersøgelse af mulige krigsforbrydelser og forbrydelser mod menneskeheden begået på palæstinensisk territorium. Allerede sidste år erklærede Bensouda, at domstolen vil følge denne praksis, når et medlemsland stiller anmodning herom. Det er dog ikke ensbetydende med en omfattende kriminel undersøgelse. Det sker kun, såfremt forundersøgelsen afdækker beviser for forbrydelser, der kan retsforfølges i henhold til ICC&rsquo;s statutter.For tiden har chefanklagerens kontor otte forundersøgelser undervejs. De seneste er rejst af Afghanistan og Ukraine. Afghanistan beskylder amerikanske soldater for tortur.Tilsvarende påstår Ukraine, at der er blevet begået krigsforbrydelser på Krim og i Donbass.Det er umuligt at forudsige, hvad udfaldet Palæstina-sagen bliver. Umiddelbart virker det mere sandsynligt, at Israels bosættelser på Vestbredden fører til en kriminel undersøgelse og sigtelser mod højtstående israelske politikere end krigen i Gaza-striben sidste sommer.Gaza ligger ikke formelt under præsident Mahmoud Abbas og hans parti al-Fatahs myndighed, hvorfor Israel kan hævde, at ICC ikke har jurisdiktion. Hertil kommer, at ICC undlader at gribe ind, hvis den pågældende stats retssystem selv tager affære. Israelske domstole har indledt tretten undersøgelser af soldaters formodede krigsforbrydelser.Bosættelse af okkuperet territorium er derimod i strid med Rom-statutten. Hertil vil Israel dog kunne fremføre, at der efter 1967-krigen ikke er blevet indgået en fredstraktat med faste grænser, hvorfor ICC heller ikke øver jurisdiktion over Vestbredden.Afgørelsen er Bensoudas. Tilbage er at fastslå, at hendes skridt uden tvivl vil blive tolket som en politisk sejr for palæstinensernes kamp.
