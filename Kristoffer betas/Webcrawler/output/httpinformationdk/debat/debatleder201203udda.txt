Uddannelsesløftet



 Pendulet svinger. Også i universitetsverdenen. I det seneste tiår har forskningspolitikken handlet om at højne kvaliteten af forskernes gode ideer og deres samspil med resten af samfundet gennem øgede strategiske forskningsmidler. SRSF-regeringen har endnu ikke fundet den slagkraftige (mål)sætning, der kan afløse VKO’s ’Fra forskning til faktura’. Men skiftet i politikken vil blive mærkbar, hvis uddannelsesminister Morten Østergaard (R) får succes med at realisere den nye regerings uddannelsesløfte gennem flere uddannelsespladser og mere kvalitet i undervisningen og dermed skabe øget vækst og produktivitet i samfundet. Østergaards titel er ikke skiftet fra videnskabs- til uddannelsesminister for ingenting.
Men der er en række udfordringer, ministeren og hans nye ministerudvalg bestående af seks topministre, står over for:
– Hvordan overbeviser Østergaard om, at øgede investeringer i uddannelse er den rette vej at gå, mens dimittendarbejdsløsheden vokser, og den økonomiske krise fortsætter?
– Regeringens målsætning er, at 60 procent af en ungdomsårgang skal have en videregående uddannelse. Men der er kun penge til nye uddannelsespladser. Bedre undervisning skal sikres gennem effektiviseringer. Hvordan får man en presset uddannelsessektor til det, når timetallet på f.eks. lærerseminarier er helt i bund, og universitetssemestre mange steder er nede på 12 ugers undervisning?
– Kampen om forskningsmidlerne, som skal skabe øget konkurrence og kvalitet i forskningen, skader undervisningen, fordi fokus rettes på at jagte midler og ikke på at udvikle undervisningen. Det ses bl.a. i stigning af antallet af postdoc’er, som har ringe incitament til at undervise.
– Hvordan får kandidaterne en uddannelse, som er relevant for arbejdsmarkedet? Det handler om at få de unge til at læse det, arbejdsmarkedet har brug for. Men kampen står også internt på fagene mellem kernefaglighed og aftagernes behov.
– Har ministeren modet til at differentiere til fordel for de mellemlange videregående uddannelser (MVU), hvor det egentlige uddannelsesløft skal komme fra? Ifølge udvalgets kommissorium forventes 24 pct. af en 2010-ungdomsårgang at tage en universitetsuddannelse. Målsætningen er 25 pct. Resten skal altså hentes på MVU.
Det b'ør ikke være svært for Morten Østergaard at overbevise om den samfundsøkonomiske gevinst ved mere og bedre uddannelse. Ministeren har opbakning blandt de fleste økonomer, og regeringen kan her skabe den kant til den borgerlige blok, som de ikke har formået at skabe i den økonomiske politik. Desuden kan ministeren begrunde sit nye fokus på uddannelse med, at gevinsten på kandidaternes lønindkomst langt overgår afkastet af forskningsresultater.
I forrige uge erkendte Københavns Universitet (KU), at de studerende har for få timer. KU vil fremover indføre et minimumstimetal på 12 om ugen på bacheloruddannelserne. Denne tilståelsessag sætter Østergaards udfordring på spidsen. Universiteterne har nemlig fået penge til taxameterløft på humaniora og samfundsvidenskab, der, som afdækket af Information, er forsvundet i universiteternes egne økonomiske huller. Østergaard skal altså være mere konsekvent i sine kontrakter med universiteterne. Udvalget bør ligeledes lave en analyse af forskningsbevillingssystemets betydning for rekruttering af nye forskere. Når der bliver flere og flere korttidsansatte, som ikke behøver at undervise, betyder det ringere uddannelser. Samtidig frikøbes forskere, fordi eksterne bevillinger er målrettet forskning. Men den bedste forsker er ikke nødvendigvis den bedste underviser. Udvalget kunne også overveje superundervisere på de første semestre, hvor de nye studerende sluses ind på et studium, og hvor der kan være stort frafald.
Selve kvaliteten af undervisningen står også til diskussion. Hvad er kvalitet? En rundspørge foretaget af Berlingske viser, at en tredjedel af cirka 3.400 universitetsansatte mener, at det faglige niveau blandt deres kandidater er faldet de seneste 10 år. Da Information foretog en lignende undersøgelse i 2010, var det fire ud af 10, der mente, at undervisningen var blevet ringere. Men som formand for universiteterne, rektor Jens Oddershede, bemærkede, er uddannelseskvalitet ikke nødvendigvis det samme, som da de adspurgte forskere selv blev uddannet. Der er stadig lang vej, før de studerende får en klar fornemmelse af, hvordan de kan og skal bruge deres kandidatgrad, hvis de ikke skal forske. Arbejdsmarkedet for kandidater er ikke længere primært i det offentlige, idet det private ansætter flere og flere højtuddannede. Hvis der skal gang i jobvæksten, skal den kobling forbedres.
I sidste ende er det formentlig slet ikke universiteterne, der kommer til at stå for den største del af uddannelsesløftet. Hvis det er de kortere velfærdsuddannelser, der skal indsluse samfundets uddannelsesreserver, skal de have langt større politisk bevågenhed og medfølgende økonomisk favorisering. Vi har endnu til gode at se, om Morten Østergaard vil tage den kamp, hvis hans uddannelsesløfter skal holdes.

