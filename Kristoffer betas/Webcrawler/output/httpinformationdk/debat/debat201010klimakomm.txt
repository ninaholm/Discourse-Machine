Klimakommisionen er ude af trit med virkeligheden
Klimakommissionen regner med, at vi kan fjerne de fossile brændstoffer og fortsætte væksten uhæmmet. Men de glemmer flere elementære grunde til, hvorfor væksten ikke kan fortsætte


 Klimakommissionen siger i sin rapport, at vi med en målrettet politisk indsats kan få fortsat ubegrænset vækst uden fossile brændsler. Hvis kommissionen nøjere havde undersøgt og beskrevet udsigterne for den globale olie- og gasudvinding i de kommende årtier, kunne den have sagt, at ligegyldigt om vi vil det eller ej,  kommer vi sandsynligvis til at klare os med et olie- og gasforbrug, der bliver meget mindre længe før 2050. Og at vores kulforbrug skal afvikles, hvis ikke alle tiltag til at begrænse klimaændringerne opgives. At den hurtige nedtrapning af vores forbrug af fossile brændsler således ikke er en valgmulighed, men sandsynligvis er uafvendelig. Det vil sige, at hvis vi ikke på en konstruktiv måde nedbringer vores forbrug, er der en meget stor risiko for, at vores passivitet får katastrofale konsekvenser.
Det er på den baggrund, de grundlæggende forudsætninger for kommissionens tekniske og økonomiske overslagsberegninger og dens politiske anbefalinger skal diskuteres: Forudsætningerne om uendelig vækst i materielt forbrug; for det andet at vi vil kunne dække et vilkårligt stort energiforbrug med vindkraft, og endelig at en langt større person- og godstransport end i dag vil kunne klares med el-biler og biler, der kører på biobrændsler. Og spørgsmålet er, hvorvidt de af kommissionen foreslåede 40 politiske tiltag vil kunne afstedkomme den altomfattende ombygning af energisystemet.
Billigt brændstof
I kraft af vind og biomasse kan Danmark ifølge kommissionen blive et førende vækstland.  Om 40 år kan vi have 70 procent flere biler, 150 pct. flere lastbiler, 140 pct. flere el-apparater; 50 pct. flere kvadratmeter bolig- og butiksareal. Danmark skal som en enklave i en fremtidig verden uden fossile brændsler føre an med et materielt forbrug, der i 2050 vil være godt og vel dobbelt så stort som i dag - og i 2100 fire-fem gange så stort, for hvorfor skulle væksten stoppe i 2050?
Hertil skal bemærkes, at den form for økonomisk vækst, de teknisk og økonomisk formående lande har oplevet i de sidste hundrede år, ikke er resultatet af teknologisk opfindsomhed. Den beror i alle henseender på den ubegrænsede adgang til ekstremt billige fossile brændsler, først og fremmest olie. Uden billige fossile brændsler havde vi ikke kunnet bygge nutidens byer, ikke kunnet opvarme dem og ikke bag deres facader leve overdådige liv med masser af mad, varmt og koldt vand, elektriske hjælpemidler etc. Uden billig olie havde vi ikke kunnet bosætte os langt fra vores arbejdspladser, indkøbscentre og offentlige institutioner, ikke kunnet tage på weekendophold i sommerhuse og på ferier i fjerne lande. Vi havde ikke kunnet udnytte billig arbejdskraft på andre kontinenter til at fremstille aldrig før sete mængder af billige varer til os.
Alle de investeringer, vi har foretaget i bygninger, biler, transportinfrastrukturer, energiforsyningsanlæg, elektrisk udstyr etc., har således både teknisk og økonomisk været baseret på ubegrænset adgang til ekstremt billige fossile brændsler, der har været lette at udvinde,  transportere og lagre. Nu, hvor vi er i slutfasen af de fossile brændslers æra og skal afvikle brugen af dem, fremstår disse altomfattende investeringer som kortsigtede fejlinvesteringer, der skal omgøres. De investeringer, der nu skal foretages for at reparere fejlene, kaldes 'energibesparelser', 'energieffektivisering' og 'omstilling til vedvarende energi'.
Løber tør for andre ting
Kommissionen mener imidlertid ikke, der er tale om så fundamentale ændringer af det tekniske og økonomiske grundlag for vores samfundsøkonomi, at den hidtidige form for vækst ikke kan fortsætte, og den bemærker ikke, at væksten medfører et ressourceforbrug pr. dansker så stort, at kun de færreste på denne jord kan få bare tilnærmelsesvist så meget. Hvis de andre storforbrugende OECD-lande fulgte med, og væksten i Kina, Indien, Brasilien og de mange andre vækstlande fortsatte som nu, ville antallet af biler i verden vokse fra de nuværende ca. 950 millioner til mere end to milliarder i 2050 - eller til ca. seks mia. hvis verdens befolkning vokser til ni mia. og de globale uligheder blev udjævnet, så alle skulle have lige så mange biler pr. 1.000 indbyggere som os.
De mængder af stål, kobber og andre mineraler, beton, asfalt  m.m. der skulle fremstilles, hvis den øvrige verden skulle have samme vækstrater som os, er formidable. Og vi er ikke særligt gunstigt stillet, hvad angår adgang til jordens begrænsede ressourcer. Kina lægger med sine enorme valutareserver hånd på Afrikas, Sydamerikas og Centralasiens mineral-, soya-, olie-, biomasse- og træressourcer. Væksten i Indien accelererer. Og der er ikke den ting - høj- eller lavteknologisk - der kan laves i Danmark, der ikke kan laves billigere i Kina, Indien eller Brasilien - til mange, mange flere kinesere, indere og brasilianere.
Dertil kommer, at Kina i dag har fuldstændig monopol på udvinding af de særlige metaller, der udvindes af de såkaldt sjældne jordarter, og som bruges i alle højteknologi-produkter - i el-motorer og el-generatorer, i batterier til alt fra mobiltelefoner til el-biler, i lavenergi-vinduer, i computere og i utallige andre produkter. Disse ressourcer rækker næppe til produktion af flere hundrede millioner el-biler og millioner af store vindmøller.
Det er således forudsigeligt, at forsøg på at realisere Klimakommissionens vision om ubegrænset 'grøn' vækst baseret på vindmøller, biobrændsler og el-biler  afstedkommer nye fejlinvesteringer, fordi priserne på de metaller og andre ressourcer, vi skal bruge, ligesom olieprisen kommer til at stige så meget, at vores forbrug tvinges ned til de mængder, der i den globale konkurrence kan blive os til del.
Det betyder ikke, at vi ikke kan og skal nedtrappe vores forbrug af fossile brændsler så hurtigt som overhovedet muligt. Men det betyder, at vi ikke skal basere planlægningen af de langsigtede investeringer på den forudsætning, at vi fortsat skal forøge vores forbrug af alle mulige ting, som vi ikke har behov for, og at vi skal bruge mere og mere tid bag rattene i vores biler.
Hvis vi i de kommende år i stedet for at anskaffe os mange flere el-apparater og bygge flere nye huse, end vi har brug for, udskifter de nuværende el-apparater og elektriske maskiner med mere energieffektive modeller og foretager investeringer, der nedbringer energiforbruget til opvarmning af de allerede eksisterende bygninger, kan vi klare os med færre vindmøller og færre biomassefyrede kraftvarmeværker. Og hvis vi ikke - som i kommissionens vision - baserer transportplanlægningen på den tvivlsomme forudsætning, at en stadig voksende bilpark vil komme til at bestå af el-biler, men i stedet for at bygge flere motorveje, vejbroer og parkeringshuse investerer i moderne el-drevne kollektive transportmidler - højhastighedstog, lokalbaner med hyppige afgange og trolleybusser og sporvogne i byerne - kan vi måske skabe bæredygtige transportinfrastrukturer.
Dødvande?
Denne diskussion af problemer og muligheder fortrænges i Klimakommissionens rapport, som bygger på den simple forudsætning, at alt kan lade sig gøre, bare vi bygger vindmøller nok. Uanset at en el-produktion i danske vindmøller, der i kommissionens vision er 10 gange så stor som den nuværende, vil medføre, at vi skiftevis skal importere og eksportere elektrisk kraft med en effekt, der kommer op på det dobbelte af vores nuværende el-forbrugseffekt. Det bliver dyrt, og det betyder, at Danmark kun bliver uafhængig af fossile brændsler, hvis også vores nabolande bliver det. Et problem, som kommissionen behændigt fejer ind under gulvtæppet.
Klimakommissionen skulle ifølge sit kommissorium »beskrive virkeliggørelsen af den langsigtede vision«. Der var derfor store forhåbninger om, at den efter to års arbejde ville levere et gennemtænkt, realistisk og veldokumenteret grundlag for politiske beslutninger om de investeringsprogrammer, der skal iværksættes i de kommende år for at afværge de risici, der tegner sig forude. Men det, vi har fået, er gentagelser alle de rigtige, almindelige betragtninger og 40 mere eller mindre konkret specificerede, diskutable virkemiddel-forslag. Plus en uoverskuelig bunke baggrundsrapporter og beregninger af tvivlsom relevans, fordi de grundlæggende beregningsforudsætninger er yderst tvivlsomme. De kommende måneder vil vise, om rapporten inspirerer til en konstruktiv energipolitisk indsats, eller den grønne bølge, den har rejst, løber ud i et  energipolitisk dødvande.

Klaus Illum er energiforsker og konsulent

