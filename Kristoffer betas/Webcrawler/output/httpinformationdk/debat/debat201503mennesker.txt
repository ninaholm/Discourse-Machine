Menneskerettigheder har det svært i et valgår
Hvor var det nedslående at følge samrådet i denne uge om udlændinge på tålt ophold. Ombudsmanden har forsøgt at rejse en vigtig debat, men justitsministeren insisterer på at forfladige den


 Noget af det mere triste fjernsyn, jeg længe har set, så jeg i denne uge på Folketingets web-tv. Der var samråd om udlændinge på tålt ophold, og udover udvalgsformanden og et par embedsmænd var der to deltagere i mødelokale 2-080 på Christiansborg: Justitsminister Mette Frederiksen (S) og Enhedslistens Johanne Schmidt-Nielsen.
Baggrunden for samrådet var, at Folketingets Ombudsmand, Jørgen Steen Sørensen, var kommet med en opsigtsvækkende udtalelse om forholdene for mennesker på tålt ophold – altså den gruppe udlændinge, der typisk har fået en udvisningsdom for kriminalitet, men som ikke kan udvises efter afsoning af deres straf, fordi de risikerer forfølgelse eller tortur i deres hjemland, og som i stedet pålægges at bo i asylcentret Sandholm og melde sig dagligt eller flere gange om ugen hos politiet.
I udtalelsen betegner Ombudsmanden tålt ophold som »meget belastende og begrænsende for grundlæggende livsførelse«. Og han opfordrer til at »gennemtænke«, om regelsættet ud fra »almenmenneskelige og humanitære synspunkter« på »alle punkter er nødvendigt at opretholde«.
Udtalelsen fra Ombudsmanden kommer, efter at Højesteret for nogle år siden behandlede sagen om den iranske mand Elias Karkavandi. Da han i 2006 havde afsonet en dom for at have været hashvagt på Christiania i fem måneder, blev han sat på tålt ophold. Han skulle bo på et firemandsværelse i Sandholm og melde sig to gange om ugen hos politiet. Han fik tre måltider og syv kroner i lommepenge om dagen og måtte hverken arbejde eller uddanne sig. Efter fem år afgjorde Højesteret, at staten med så omfattende et indgreb havde forbrudt sig mod Den Europæiske Menneskerettighedskonvention.
På baggrund af afgørelsen opfordrede juridiske eksperter daværende justitsminister Morten Bødskov (S) til at ændre reglerne om tålt ophold. Men trods højesteretsdommen insisterede ministeren på at fastholde de regler, som Socialdemokraterne vel at mærke kritiserede hårdt, da de blev vedtaget med et snævert VKO-flertal i 2008.
Ombudsmanden er normalt en institution, der tillægges stor autoritet. Jeg havde ikke regnet med, at Mette Frederiksen ved samrådet ville imødekomme hans appel om at lempe reglerne, men jeg havde forventet, at hun ville indgå i en seriøs diskussion om de problemer, han rejser. Sådan skulle det dog ikke gå: »Jeg finder, at forholdene hverken er belastende eller begrænsende. Jeg synes, de er fuldt ud rimelige, og jeg ville gerne skærpe dem endnu mere,« slog ministeren fast ved samrådets begyndelse og gentog gang på gang, at kriminelle udlændinge skal ud af landet, så snart det kan lade sig gøre.
Johanne Schmidt-Nielsen spurgte, hvad ministeren tænkte om, at flere udlændinge på tålt ophold er tidligere torturofre, som nu udsættes for forhold, der af Ombudsmanden beskrives som »belastende og begrænsende«.
»En gang imellem undrer det mig, når man ved, hvad der foregår i resten af verden, og hvad mennesker kan udsættes for af overgreb, tortur og uhyrligheder, at man påstår, at forholdene i Danmark overhovedet skal benævnes med de ord og de begreber,« svarede ministeren og konstaterede senere, at hun hele sit liv havde været »optaget af menneskerettigheder«, men at hun undrede sig over, »at man vælger at bruge sin energi på en gruppe, der så tydeligvis ikke har noget at gøre i Danmark«.
Når tv-transmissionen fra samrådet mest af alt var trist at se på, er det, fordi landets justitsminister insisterede på at føre debatten på så lavt et niveau. Næppe fordi hun ikke er i stand til andet, men snarere fordi Socialdemokraterne særlig i en valgtid er så uendeligt bekymrede for at kunne angribes for at føre en slap udlændingepolitik. Budskabet, ministeren ville ud med, var, at kriminelle udlændinge skal udvises, og at regeringen fører en benhård kurs over for dem. Men den kompleksitet, der opstår som følge af, at de nu engang ikke kan udvises, nægtede hun at forholde sig til. Mette Frederiksen sagde, at hun går op i menneskerettigheder, men hun talte om menneskerettigheder som noget, mennesker på tålt ophold ikke er omfattet af, selv om en retsstat netop skal kendes på dens behandling af de mest udsatte og udskældte grupper. Som svar på Ombudsmanden humanitært begrundede bekymring fremstod hendes udtalelser afstumpede. Og problemet er, at denne afstumpethed har virkelige konsekvenser for virkelige mennesker.
Anton Geist er indlandsredaktør

