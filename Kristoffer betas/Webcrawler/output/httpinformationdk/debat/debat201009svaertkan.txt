Hvor, svært kan, det være,?
'Gang i sproget' hedder en kampagne, som Dansk Sprognævn netop har indledt. Gælder det mon også kommaet, som bliver sløvere og sløjere? I en grad så nogen ligefrem har foreslået helt at afskaffe det!


 Og 'nogen' er kommaets konge selv, Henrik Galberg Jacobsen. Jeg troede det var en forsinket aprilsnar. Der kan man tale om 'kill your darlings'. Det svarer til at en tømrer foreslår vi afskaffer søm fordi mange slår dem skævt i. Eller at en kok foreslår vi afskaffer salt fordi så mange doserer det forkert. For mig er det udtryk for kapitulation fra en fagmand der burde værne om sprogets virkemidler til professionelt nørdet overmål. Og så i en medietid hvor mængden af sproglig formidling eksploderer og derfor snarere kalder på finslibning.
Vi kan da ikke afskaffe et sprogligt virkemiddel fordi nogle har svært ved at få det lært! Skal vi så også afskaffe de bøvlede forholdsord? Eller det danske sprog som sådan fordi mange bruger det forkert?
Komma er ikke svært. Det er i virkeligheden det letteste håndværk at lære inden for dansk. Det er nemlig styret af logiske regler, mens alt andet i sproget er styret af ulogiske konventioner. Hvorfor hedder det f.eks. 'på Midtsjælland', men 'i Nordsjælland'? Det gør det bare.
Et andet argument lyder at islændingene og svenskerne stort set har skrottet kommaerne. At gøre noget fordi andre lande gør det, er muligvis meget moderne, men uendelig uselvstændigt og kolossalt kedsommeligt!
Og endelig fremføres det som argument at vi jo heller ikke har regler for punktum. Den påstand er da. Usand. Dér overtrådte jeg lige reglerne.
Man skal ikke underkende kommaets betydning. Kommaet er ikke bare et skriftligt tegn med visuel funktion. Kommaet har to væsentlige funktioner for tekstens mundtlighed. Dels som et formidlingsredskab der skaber overskuelighed og guider læseren, dels som et stilistisk virkemiddel der nuancerer teksten. Som professionel sprogbruger har jeg som minimum brug for den første funktion. Som kreativ sprogbruger ville jeg blive stækket og fattigere uden den sidste.
Kommaet giver overskue-lighed og eliminerer misforståelser. Forestil dig en verden uden det komma der afgrænser tiltaleord som i: »Tror I Villy stemmer på Helle eller Helle på Villy Lars og Lene?«
Eller uden det komma der adskiller hovedsætninger: »Jeg elsker at slå plænen og børnene kan også godt lide det«.
Hvad skal man vælge?
Men hvilken kommaregel skal vi så vælge? Nyt komma, som nu eksisterer som en option i form af 'valgfrit startkomma', har sine fortrin. Som det fremgår af disse linjer, har jeg personligt overgivet mig til nyt komma. Ikke fordi det - som nogle argumenterer - betyder færre kommaer. Processen at sætte kommaer bliver nemlig ikke lettere af at resultatet er færre kommaer. Man skal stadig for det første kunne spotte en sætning, for det andet kunne skelne en led- fra en helsætning og for det tredje have belæg for både det komma man sætter og det man undlader at sætte. Næh, nyt kommas fordel er at det understøtter læseflowet, mens det grammatiske komma i værste fald virker som snublesten som i f.eks.: Den, der tror, det er lettere at sætte nyt komma, tager fejl.
Gammeldags grammatisk komma er dog bedre end sit rygte. Kommaer der afgrænser indskudte relativsætninger kan bl.a. være til hjælp når læseren indstiller sin intonation. Prøv: 'Pausekomma, som jeg i øvrigt ikke er begejstret for, er igen på forslag'.
Det anarkistiske pausekomma kan virke besnærende, men fungerer i praksis uhensigtsmæssigt. De fleste der mener at sætte pausekomma, bruger det tilfældigt. Mange sætter det hvor det 'ser rigtigt ud'; fordi sætningen måske ellers 'bliver for lang'. Men komma er jo til for modtagerens skyld ligesom pausetegn og takttegn i et nodepartitur. Så da pausekomma ikke sættes efter anden regel end forfatterens forgodtbefindende, skaber det ikke nødvendigvis struktur for læseren, men i værste fald kaos.
Mange sætter f.eks. komma foran infinitiv-'at' fordi de mener at have lært 'altid komma foran at'. I det tilfælde risikerer læseren at gå galt i byen da udtalen af de to slags 'at' er forskellig. Ledsætnings-'at' udtales [at], mens infinitiv-'at' udtales som et 'og' der rimer på 'for', i lydskrift: [å].
Tjek selv forskellen: 'Det er vigtigt, at du sætter komma'. kontra 'Det er vigtigt at sætte komma'. Så hvis læseren forventer et grammatisk komma, som så mangler, kan hun kløjes grumt i det: 'Det er vigtigt at [å] du sætter komma'. og være nødt til at læse om igen: 'Det er vigtigt at [at] du sætter komma'.
Nu tænker du måske: 'Hun er godt nok ude i petitesser nu'. Ja. For sproget består af petitesser som hver især gør en forskel og tilsammen danner mening.
Opgiv derfor ikke, men kom ind i kommakampen! Ikke for rigidt reaktionært at ride kommakæphesten, men fordi det må være professionelle sprogfolks ansvar, kompetence og fornøjelse at besynge og bevare kommaet som nødvendigt og berigende virkemiddel.

Karin Skrydstrup Hegelund er retoriker og underviser i dansk for voksne

