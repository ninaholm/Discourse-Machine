Mediedanmark er et u-land
Trods tradition for at gå forrest i ligestillingskampen placerer Danmark sig i dag på niveau med en række sydafrikanske lande, når det gælder ligestilling i nyhedsmediernes ledelse. Mediernes magt gør ubalancen til et demokratisk problem
Danmark er slet ikke fremme i ligestillingsstiletten hvad angår kvinder i medieledelse. Her er Lisbeth Knudsen, chefredaktør på Berlingske Tidende og koncernchef for Berlingske Media, en undtagelse. Konsekvensen er blandt andet, at kun to ud af 10 kilder i de mest læste danske aviser kvinder.

Statsministeren er en mand med magt. Når han for eksempel sætter den kriminelle lavalder på den politiske dagsorden, ender vi alle sammen med at diskutere emnet i kantinen og over aftensmaden. Men én instans i samfundet ånder ifølge 95 procent af de danske folketingspolitikere statsministeren tungt i nakken i forhold til at kunne sætte den politiske dagsorden: Nemlig nyhedsmedierne. Ligesom statsministeren er størstedelen af lederne på disse magtfulde medier mænd. Mænd med magt.Faktisk er kun 22 procent af chefredaktørerne og redaktionscheferne på landets nyhedsmedier kvinder, viser en undersøgelse fra Dansk Journalistforbund og kvindenetværket K2. Endnu dårligere repræsenteret er det kvindelige køn, når man kommer højere op i ledelseslagene til de øverste administrerende direktørposter. Her udgør kvinderne kun 14 procent.Et demokratisk problemTallene afslører, at Danmark er blevet overhalet indenom af tredjeverdenslande som Swaziland, Botswana og Namibia, hvor 42 procent af ledelsesposterne i nyhedsbranchen for eksempel er besat af kvinder. Og det er paradoksalt set i lyset af, at de sydafrikanske lande kun har haft ligestilling på den politiske dagsorden i en brøkdel af de mange årtier, vi i Danmark har kæmpet for sagen og opfattet os selv som frontløbere på området.Mediernes stigende dagsordensættende magt herhjemme betyder, at den  skæve kønsfordeling i nyhedsmediernes ledelseslag ikke bare kan skydes til hjørne som et problem for kvindesagsforkæmpernes retfærdighedssans. I stedet bør den i højere grad betragtes som et demokratisk problem, at mere end 75 procent af dem, som sidder og har det øverste ansvar for at udvælge kilderne, historierne og vinklerne på dem, er mænd.Konkret eller abstraktDet er nemlig svært at forestille sig andet, end at den ubalancerede kønssammensætning i sidste ende har en eller anden form for betydning for det verdensbillede, vi som mediebrugerne bliver præsenteret for hver dag. For selv om journalister først og fremmest arbejder på baggrund af faglighed og tilstræbt objektivitet, spiller alt fra etnicitet over social baggrund til køn naturligvis også en rolle for de typer af historier og problemer, den enkelte journalist finder  interessante og vigtige at få sat på dagsordenen.Den erfaring har blandt andet Lisbeth Knudsen gjort sig på sin vej gennem mediebranchen til sin nuværende stilling som ansvarshavende chefredaktør på Berlingske Tidende og koncernchef for Berlingske Media. Helt konkret oplever hun, at kvinder generelt er mere fokuserede på konkrete historier og konsekvenser, mens mændene kan finde på at gå mere abstrakt til værks. Samtidig peger hun på, at de mandlige og kvindelige læsere også har forskellige prioriteringer og forventninger til deres mediers indhold. Og netop derfor er det vigtigt for  mediernes journalistiske indhold at have den mangfoldighed som kommer af, at de øverste beslutningstagere på nyhedsmedierne i højere grad end i dag har forskellige køn og livserfaringer.En af konsekvenserne af overvægten af testosteron i nyhedsbranchens topledelse kan man sandsynligvis få et fingerpeg om, hvis man nærstuderer de personer, journalisterne giver taletid eller spalteplads i medierne. I hvert fald var kun to ud af 10 kilder i de mest læste danske aviser kvinder, da den omfattende analyse 'Dagspressens Kilder' blev gennemført i 2006. Samtidig viste den seneste globale analyse af ligestilling i nyhedsmedierne, 'Who Makes The News 2005', at kvindelige kilder har mere end dobbelt så stor sandsynlighed for at blive fremstillet som ofre, end de mandlige af slagsen har. Danmark har endnu ikke deltaget i analysen, men er nu tilmeldt 2009-runden.Kvotering, nej takEn mulig forklaring på, at  u-landene giver Danmark baghjul i forhold til ligestilling i nyhedsbranchen kan måske være, at tidligere tiders forbilledlige landvindinger på området har forblændet os og givet os opfattelsen af, at vi stadig er helt oppe på beatet og fremme i ligestillingsstiletten. For selv om Danmark indtager en flot tredjeplads på listen over de lande, der var først til at give kvinder valgret, ændrer det ikke på, at vi i dag skraber bunden og indtager en helt anden og langt mindre flatterende tredjeplads. Nyhedsbranchen er nemlig ingen undtagelse fra den generelle tendens i erhvervslivet. Faktisk har Danmark Europas tredjelaveste andel af kvinder på ledelsestopposter - kun overgået af Cypern og Malta.Alligevel sværger den danske regerings ligestillingspolitik til frivillighedsprincippet. I Norge har kønskvotering i bestyrelserne betydet, at andelen af kvindelige bestyrelsesmedlemmer er steget fra syv til 40 procent på kun fem år, men alligevel hedder det 'ingen kvoter her, tak' herhjemme.Her har det mest iøjefaldende tiltag været Ligestillingsministeriets såkaldte 'Charter for flere kvinder i ledelse', der blev indført sidste år. Charteret skal få 100 større danske virksomheder til frivilligt at forpligte sig på at få flere kvinder i ledelse. Indtil videre er DR dog den eneste medievirksomhed, som har meldt sig til, og man kan derfor med rette tvivle på, at kurven pludselig vil vende, så charteret bliver bestormet af nyhedsmedier.Hvert år forsøger kvindenetværket K2 at skabe opmærksomhed omkring problemstillingen ved at uddele en næse til et medie, der ikke har gjort noget for at fremme den ligelige fordeling mellem kønnene i ledelseslagene. I september gik 2009-næsen til Jyllands-Posten, som udelukkende har mænd i chefredaktionen. Sidste år fik Politiken samme tvivlsomme ære, men avisen har siden udvidet ledelsen med to kvinder. Samme reaktion skal man dog næppe forvente fra Jyllands-Postens chefredaktør Jørn Mikkelsen. For som han så rammende symptomatisk for den generelle holdning til ligestillingsdebatten udtalte efter næseuddelingen:»Jeg ser relativt afslappet på det, at vi ikke har nogen kvinder i chefredaktionen. Om få år kan det jo være den omvendte situation, uden at nogen forhåbentlig vil problematisere det. Køn har givetvis en vis betydning, men den er nok mindre, end mange tror,« siger han.Mål og handlingsplanUdmeldingen er karakteristisk for samfundets generelle syn på ligestilling anno 2009, fordi det netop lader til at være problemopfattelsen - og derfor også handlingsviljen - som mangler. Først når vi begynder at se og anerkende en sag som den skæve fordeling af kønnene i nyhedsmediernes ledelseslag, er det muligt at opsætte mål og lægge handlingsplaner på området.Kerstin Bruun-Hansen er journalist hos den journalistiske strategi- og medieudviklingsvirksomhed Kontrabande
