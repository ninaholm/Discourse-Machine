Brevkassen: Mine venner er begyndt at score igen
Læserne spørger, og Informations skribenter svarer - så godt de nu kan


 Bo
Amager
I mange år har det være så nemt. Folk er blevet lykkeligt gift, har fået små børn og har haft travlt på jobbet, så det lidt hysteriske gå i byen- og score damer-liv har været lagt på hylden. Både af de mænd jeg kender og kvinderne.
Men efterhånden, som skilsmisserne er begyndt at tikke ind, og familien kræver mindre tid, er utroskaben også begyndt vokse. Mine venner omkring mig er begyndt at score igen. Det er ikke voldsomt, men det sker alligevel på jævnlig basis, at nogle af dem står og kysser med en kvinde eller ligefrem gå med en udenfor, og enkelte af dem har haft længerevarende affærer.
Én ting er, at de gør det, og jeg skal forholde mig til det, noget andet er, at jeg ikke selv gør det. For ja, selv om jeg er glad for min kone, har jeg har da også lyst til at gøre, som nogle af mine venner gør. Der er kvinder, jeg har set på og drømt om at hive tøjet af i 10 år, men det hele har været så nemt, fordi jeg var gift, og de var glade for deres mænd. Dengang kunne vi sagtens flirte og bare sige 'hvis vi levede i en anden verden' og 'tænk hvis vi var singler'.
Det var ukompliceret, men nu er de pludselig bragt i spil igen, og jeg kan ikke overskue det. Jeg kan ikke overskue at satse mit familieliv på at lægge an på dem, men jeg kan slet, slet ikke overskue, at nogle af mine venner med et andet forhold til utroskab skal gøre det. Jeg føler mig pludselig som ham, der ikke byder pigerne op til dans og derfor er overladt til sig selv og sin jalousi over for dem, der tør. Det er forfærdeligt at blive 40.
Svar I:
Mænd, selv om de er gift, har det med at kigge efter pigerne og måske ønske sig dem, men ægteskab er en alvorlig sag, og det er utroskab også. Førhen holdt man sammen, og skilsmisser var en sjældenhed, men da p-pillen kom, gik der hul på bylden, og i dag er situationen labil. Ægteskaber risikerer med tiden at drukne i kedsomhed, gentagelser og en slags metaltræthed ligesom den, der får flyvemaskiner til at falde ned. 
Alligevel er der en grund til, at det stadig er den livsform, de fleste drømmer om, og som mange realiserer. Og de, som holder sammen, er bestemt ikke ilde stedt. Enhver moderne psykolog vil nok sige, at hvis man så alligevel er utro, skal man holde sin kæft med det. 
Men utroskab er som en vild hest: ikke altid til at styre, og skilsmisser er næsten altid smertelige for mindst en af parterne. Tro derfor ikke, det er det bare sjov, når du ser vennerne score. Bundlinjen er, at det er et personligt dilemma, hvor gode råd ofte kommer til kort. Men tænk på det gamle, asiatiske ordsprog: Man kan ikke løbe efter to kaniner på én gang. Når man vælger noget til, vælger man noget andet fra.
Kristen Bjørnkjær
Svar II
Jeg forstår ikke helt på dit brev, hvad det er, du søger råd om. Du er blevet jaloux på dine venner, der tør leve det liv, du gerne vil. Er det jalousien, der er problemet, eller er de mulige konsekvenser af utroskab, der bekymrer dig? Dine venner lever klicheen. Børn, parforhold og sikkert også de materielle goder er på plads. Men der er gået rødvin og flimmer fredag aften i den, og man savner jagten og bekræftelsen. Den finder man så ude i byen. 
Jeg synes ikke utroskab per definition er noget skidt. Det ufede er fuldstændig ureflekteret at kaste sig ud i lidenskaben uden at tænke på konsekvenserne, der kan skade dem, man burde føle ansvar for og være tættest på. Et one-night stand? Ok. Og det behøver jo ikke at føre til brud, fordi man en enkelt gang eller to træder ved siden af. Men hvis man ikke er i stand til at kontrollere lidenskaberne og mere vil have mere, så har man balladen. Kontrol og lidenskab er naturligt modstridende, men det er vi nok en del, der skulle have tænkt over noget før. Det kræver sin mand at være voksen og ansvarlig. Det er også en smule kedeligt at være bænkevarmer, men vent bare til dine venner forlader konerne til fordel for den yngre model, for derefter ynkeligt at komme krybende tilbage. Måske du også kan se klicheen, det er da den, der er kedelig og forudsigelig. 
Mette-Line Thorup

