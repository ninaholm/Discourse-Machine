Tiden er moden til en legalisering af medicinsk cannabis
I dag stemmer Folketinget om at tillade cannabis til medicinske formål. Vi håber på et ja – for mange alvorligt syge danskere har brug for smertelindring
 Syv ud af 10 danskere mener, at cannabis bør legaliseres til medicinske formål, og hver 14. dansker har enten selv brugt cannabis til medicinske formål eller kender en, som har. Samtidig viser erfaringer fra Holland – hvor man har over 10 års erfaring med, at læger udskriver cannabis til medicinske formål – at der ikke er alvorlige bivirkninger ved at benytte medicinsk cannabis.


 »Danske politikere bør lytte til patienterne og de udenlandske erfaringer med medicinsk cannabis.« Så klar er Scleroseforeningens holdning til medicinsk cannabis. En holdning, der bygger på erfaringer fra Tyskland, Italien, Finland, Slovakiet, Schweiz og Holland.
I Alternativet er vi helt enige. Medicinsk cannabis bør indføres som et naturlægemiddel på recept, der skal udleveres på danske apoteker.
Syv ud af 10 danskere mener, at cannabis bør legaliseres til medicinske formål, og hver 14. dansker har enten selv brugt cannabis til medicinske formål eller kender en, som har. Samtidig viser erfaringer fra Holland – hvor man har over 10 års erfaring med, at læger udskriver cannabis til medicinske formål – at der ikke er alvorlige bivirkninger ved at benytte medicinsk cannabis.
Læs også: Hvorfor denne modvilje mod at forske i cannabis?
En lignende erkendelse har man gjort sig hos det amerikanske National Cancer Society, der for nylig offentliggjorde en oversigt over videnskabelige studier om cannabis til medicinske formål på kræftområdet. Disse studier viser helt tydeligt, at cannabispræparater har en smertelindrende, kvalmestillende og muskelafslappende effekt, og at det tilmed kan reducere kræftpatienters oplevelser af angst og depression.
Mere dansk forskning
I Alternativet mener vi, at det er ærgerligt, at danske patienter ikke kan nyde godt af et præparat, der kan være med til at nedbringe forskellige smerter i forbindelse med et sygdomsforløb. Vi mener, det er på tide, at der tages politiske skridt til at tillade medicinsk cannabis, og derfor har vi fremsat et beslutningsforslag i Folketinget, som behandles i dag, og som har til formål at gøre det muligt for patienter at få medicinsk cannabis på recept.
Kritiske røster peger på, at der fortsat mangler evidens for en fuldstændig legalisering af medicinsk cannabis. De røster anerkender vi. I Alternativet går vi bestemt ind for videnskabelig evidens, men som det også er beskrevet i gårsdagens kronik, »Hvorfor denne modvilje mod at forske i cannabis?«, er der efterhånden så meget overbevisende udenlandsk forskning om cannabis’ positive virkning på netop smerter, kvalme og muskelkramper, at vi bør spørge os selv, om vi ikke skylder patienterne at få glæde af disse positive virkninger nu?
Læs også: Mor til femårig: Min Frederik har gavn af cannabis
Læs også: ’Mange patienter har lige så stor gavn af cannabis som af traditionel medicin’
Sideløbende kan vi passende gennemføre forskning i Danmark. Vi mener blot, at det er på tide at lytte til de mange danskere, som efterspørger medicinsk cannabis, så ingen presses ud på det sorte marked, hvilket desværre er realiteten for mange i dag.
Hollandsk inspiration
Helt konkret handler Alternativets beslutningsforslag om at indføre en forsøgsperiode, hvor patienter kan få de hollandske præparater, som er statsligt producerede efter principper for god landbrugspraksis.
I Holland har læger mulighed for at udskrive præparaterne ud fra en symptomliste, som er udarbejdet på baggrund af observationer fra læger og patienter. Alternativet foreslår en lignende ordning i Danmark, og at vi sideløbende gennemfører en måling af virkningen blandt de patienter, der får præparaterne.
Dermed imødekommer vi ikke blot de mange danskeres efterspørgsel efter lovlige og kvalitetskontrollerede cannabisprodukter til medicinsk brug, men giver samtidig mulighed for at gennemføre en praksisbaseret evidensindsamling af præparaternes virkning, der, sammen med klinisk forskning, kan bruges til at vurdere, om ordningen bør gøres permanent.
Læs også: ’Jeg er blevet min egen læge på et illegalt marked’
Jeg har stor respekt for, at der er mange holdninger til dette område. Men jeg mener også, at vi ved at udelukke medicinsk cannabis står i vejen for at hjælpe mennesker, der er ramt af alvorlige sygdomme. Tiden er moden til en afprøvning af cannabis til medicinske formål sideløbende med en opnormering af den kliniske forskning.
Carolina Magdalene Maier er sundhedsordfører for Alternativet

