Nemt at være tolerant på afstand
Siden min tid på Blågård Skole har jeg generelt undret mig over privatskolernes succes, da jeg aldrig har kunnet se fornuften i at skulle betale for noget, man kunne få lige så godt, hvis ikke bedre, gratis. I dag går jeg selv i 3.g på Christianshavns Gymnasium, og her er der én ting, jeg er sikker på – at jeg ikke er fagligt dårligere stillet end mine klassekammerater fra privatskolerne.


 Til de forældre der overvejer, om de skal sætte deres børn på Blågård Skole, kan jeg som forhenværende elev fortælle, at jeg var yderst tilfreds. Jeg dimitterede i 2009, efter at have gået i en klasse med et højt fagligt niveau. Det resulterede i, at der i dag kun er 2-3 elever ud af 16 fra min gamle folkeskoleklasse, der ikke enten er ved at tage eller allerede har afsluttet en gymnasial uddannelse. 
Dengang under min skoletid husker jeg heller ikke at have hørt nogen tvivle på skolens værd. Den kritik som Blågård Skole siden har mødt i medierne, tror jeg kan føres tilbage til dengang, hvor årgang 2010’s gennemsnit blev offentliggjort. Her lå skolen nemlig exceptionelt lavt, med et gennemsnit på 3,6 og dermed en anden plads som landets dårligste skole.
Det var ikke noget at råbe hurra for, men samtidig var stemplingen som dårlig skole heller ikke rimelig. For kigger man på gennemsnittet på skolen i de seneste år, har det i 2008, 2009 og 2011 varieret mellem 5,0 og 5,7, mens snittet generelt i Københavns Kommune i de samme år har varieret mellem 5,6 og 6,3.
Jeg ser det faktisk som ganske urimeligt og rigtig ærgerligt, at en enkelt årgangs gennemsnit kan få så stor indflydelse for skolens omdømme. Det er ganske enkelt misvisende for det generelle niveau.
Tolerance kommer af forskellighed, ikke lighed
Selvom jeg elsker mit gymnasium, er der en ting, jeg altid vil savne fra min tid på Blågård Skole, og det er den etniske diversitet. På mit gymnasium går der nærmest kun etnisk danskere med samme baggrund. Af udseende ligner vi hinanden, og vi deler tilmed næsten de samme politiske holdninger.
I denne forsamling hvor folk ikke er særlig forskellige, er det nemt nok at sige, at man giver rum for forskellighed i samfundet. På en skole som Blågård Skole fungerer det anderledes. Her har vi at gøre med en skole, der, udover den kartoffeldanske, huser mange forskellige religioner, folkeslag og kulturer, som alle er blandet sammen og skaber et stort multikulturelt fællesskab.
Alle personlige holdninger og værdier bliver respekteret, og der er ikke nogen, der hører mere til end andre. Når man har været en del af et så mangfoldigt fællesskab, som er hverdag på Blågård Skole, kan man for alvor sige, at man respekterer forskellighed.
For mig afspejler Blågård Skole lokalområdet, og altså den del af indre Nørrebro jeg er vokset op i. Her har jeg i 14 år gået gennem gaderne og genkendt halvdelen af ansigterne, jeg mødte på min vej, hvor hvert eneste har haft en eller anden tilknytning til skolen. Lige meget hvor jeg kommer til at bo i løbet af de næste år, vil jeg altid føle mig hjemme her.
Forældre der vælger at sætte deres børn på andet end den lokale folkeskole, begår en stor fejl. De snyder deres børn for at blive en del af lokalområdet, herunder selv at kunne besøge sine venner uden voksenhjælp. For stedet du vokser op og går i skole, kan komme til at betyde rigtig meget for dig, som Nørrebro, takket være Blågård Skole, er kommet til at gøre for mig.
Maya Dalgaard er tidligere elev på Blågård Skole

