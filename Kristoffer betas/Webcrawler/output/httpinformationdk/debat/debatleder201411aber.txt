Aber med skrivemaskiner
LEDER


 Det bedste argument imod demokrati er fem minutters samtale med den almindelige internetdebattør. Sådan kan det i hvert fald føles, efter DR2’s dokumentarserie Ti stille, kvinde! har vendt projektørlyset mod de slimede hjørner af cyberspace, hvor sexisme og dødstrusler hamres tankeløst ud på tastaturet. I programmerne opsøger Michael Jeppesen flere af de vrede mennesker, der stivner som hjorte i billygternes – eller snarere computerskærmens – klare skær. Det var jo bare for sjov, ha, ha. Selvfølgelig vil jeg ikke slå Johanne ihjel, ha, ha.
Nu blæser en række danske medier til kamp for en ordentlig debattone i cyberspace – og tak for det! Enhver debat former sig efter samtalepartnernes sprog og etik, hvorfor det er kærkomment med lidt gensidig opdragelse i det 21. århundreds digitale forsamlingshus. Til gengæld er det at gå alt, alt for langt at indføre en decideret ’nethadslovgivning’, som blandt andet foreslås af musiker og debattør Henrik Marstal. For det første har vi i Danmark allerede lovgivning imod personlige trusler. For det andet så er en sådan lov nyttesløs, med mindre vi fjerner retten til anonymitet i det digitale rum. Republikanere i USA har længe flirtet med tanken – for eksempel ved at gøre anonyme debatindlæg ulovlige og retsforfølge de hjemmesider, der tillader det.
Det ville være et tab for menneskeheden, der allerede er ved at miste den sidste flig af privatliv til efterretningstjenester, der selv påberåber sig retten til total anonymitet. Det er værd at huske, at demokratiet ikke opstod af sig selv på åben gade og i dagslys. Gnisten til modstandskamp tændes under hemmelige samtaler mellem anonyme borgere, der mødes under falske navne på lyssky smugkroer. Væk fra magtens kritiske blik. I dag er internettet blevet det rum, hvor aktivister fra hele verden anonymt kan udveksle ideer og planlægge handling. Også dem, der ikke huer magthaverne. I et langt mere jordnært perspektiv giver internettet os muligheden for at afsøge vores mørkeste indre, uden det får konsekvenser i det virkelige liv. Det er ikke tilfældigt, at omkring 13 pct. af alle internetsøgninger handler om sex, som det fremgår af et 2010-studie i Forbes. Pornografi fylder også meget på den udskældte hjemmeside 4chan, der blev portrætteret i lørdagens udgave af Information. Men brugerne skriver også om ensomhed. Om selvmordstanker. Om at føle sig anderledes end alle de andre. Det er svære indrømmelser – selv når man er helt anonym.
Internettet lægger et filter over virkeligheden, som en 4chan-bruger beskrev det i lørdagsavisen. På samme måde som når man bander og svovler over de andre trafikanter i køen, sikkert afskærmet fra virkeligheden på den anden side af bilruden. I DR’s programmer undskylder flere netdebattører sig med, at de var rasende i ’gerningsøjeblikket’. Andre gange fjerner internettet et filter og afslører folks virkelige holdninger. Dermed bliver internettet også et spejl på vores samfund. Danskerne er næppe blevet mere hadefulde med årene, vi er bare aldrig før blevet konfronteret med dem, hvis had afviger fra vores eget. Internettet har på den måde demokratiseret massekommunikationen, så ethvert menneske nu kan give sin mening til kende over for offentligheden. Det kan være et trist bekendtskab at finde ud af, hvad mange danskere rent faktisk mener, eller hvor lidt de rent faktisk ved. Men når internetdebatten er bedst, udfordres vores egne grundholdninger – vi rives ud af vores små fællesskaber med politisk korrekte sand- og selvfølgeligheder. Vi tvinges til at lytte til alternative visioner for fremtiden, som ryster vores eksistens. Det kan ofte gøre mere ondt end en tilsvining på Ekstra Bladets nationen!-forum. Og det er vigtigt i en tid, hvor de konventionelle massemedier er ved at droppe omnibusmodellen til fordel for en segmentpresse, hvis fornemste opgave er ikke at skræmme kernelæserne væk ved at give dem noget, de ikke kan lide.
Når internettet er værst, føles det som uendeligt mange aber, der skriver tilfældige ting på deres skrivemaskiner. Når det er bedst, deler en af dem William Shakespeares komplette værker på Facebook eller bruger anonymiteten som terapeutisk værktøj. Internettet er hverken godt eller ondt – det er bare internettet. Præcis lige som mennesket.

