Singler er og bliver tabere
At påstå, at singlestatus er et 'powerbrand', er at gøre en dyd ud af nødvendigheden. Singlen er fortsat en taberfigur til trods for de enliges forsøg på at overbevise sig selv og omverdenen om det modsatte


’All the single ladies, all the single ladies – all the single ladies, all the single ladies. Now put your hands up – up in the club, we just broke up, I’m doing my own little thing’.Sammen med adskillige andre singlekvinder har jeg stået med hænderne oppe til mangen en cocktailfest og skrålet Beyoncés omkvæd på repeat i en art fælles empowerment. Insisterende – eller nok snarere chantende som i en bøn. En bøn om ikke at blive blød om hjertet, når festen slutter. Om ikke at få æderen på i chili nuts og pizza med ekstra ost, fordi jeg alligevel skal hjem og sove alene. Ofte er der én, der siger: »Du er så sej, du ikke har skrevet til ham endnu!«. For nu har man lagt ham bag sig, og nu skal man til New York alene, og det bliver simpelthen så fedt bare at kunne give den gas og starte på et nyt kapitel uden kæreste. I’m doing my own little thing. Ifølge Danmarks Statistik har vielsesraten de sidste par år været for nedadgående, og skal man troInformations serie om singlekultur, er singlestatus blevet »et powerbrand, der signalerer overskud, netværk og et frit liv«. »Singlelivet er blevet et attraktivt alternativ til kernefamilien.« Serien synes at støtte tesen om, at vi lever i en singlekultur, hvor parforholdet forkastes til fordel for personlig frihed. Ikke bare lever et stadig voksende antal vesterlændinge som singler, men selve singletilværelsen er blevet ophøjet til ideal, forstår man.Døden klæder LillyDet budskab dukker op igen og igen. F.eks. skrev Berlingskes Anna Sophia Hermansen i et indlæg sidste år: »Det er næppe singlerne, der græder juleaften, men snarere staklerne i de selvdøde forhold rituelt i færd med at udveksle termosokker, evige søndage og udstyr til camp­letten. Livet alene er klart at foretrække, hvis døden klæder Lilly.« Tilsvarende forsøger en artikel i Time fra 2007 med overskriften ’Who needs a husband?’ at dokumentere, hvordan singlen har bevæget sig fra særling til en anerkendt figur i den sociale bevidsthed. Der er simpelthen tale om et attitudeskift, hedder det, som indebærer, at kvinder ikke længere betragter ægteskabet som et middel til overlevelse og anerkendelse. Det er da også i en sådan fortolkningsramme, man kunne fristes til at læse Beyoncés ’All the single ladies’. Men faktisk forholder det sig med denne sang som med de fleste andre sange: ofte kan man kun huske få brudstykker – måske endda kun omkvædet. Men teksten fortsætter: »If you liked it, then you should have put a ring on it«. Og Beyoncé, der i sangen har fundet en ny date efter et brud med sin partner, fortsætter i sin opsang til sidstnævnte: »Here’s a man that makes me, then takes me – And delivers me to a destiny, to infinity and beyond. Pull me into your arms, say I’m the one you own«. Når alt kommer til alt, er idealet om at gøre sin egen lille ting altså blot et pseudo­ideal, en måde at gøre en dyd af nødvendigheden på.Læren fra Carrie &amp; co.I virkeligheden drømmer langt de fleste om den skæbnebestemte eneste ene. Det gælder ikke kun i ’All the single ladies’. Efter Sex and the City’s første sæsoner, var blevet udråbt som en hyldest til en ny singlekultur, skete der noget i sidste sæson: Den ellers selvstændige og ikke særligt romantisk anlagte Miranda fik sin Steve (og baby), Charlotte fik sin Harry (+ børn), Carrie fik Mr. Big – og selv om Samantha fortsat hårdnakket afviste den kontrakt- og troskabsbaserede tosomhed, virkede hun bestemt ikke lykkelig. I filmen er der grums i kaffen i privaten hos Carrie og Big, men de kæmper og beholder skindet på næsen. Selv sidespringet med Aidan tjener til at proklamere budskabet: Utroskab sker, men det er bestemt ikke noget ekstra krydderi; tværtimod medfører det moralske kvaler og bekræfter blot kærligheden til den eneste ene. Hos Beyoncé såvel som hos Carrie &amp; co. viser det sig, at det, der først tager sig ud som en besyngelse af friheden til at gøre og kneppe som det passer den enkelte, faktisk ender som en besyngelse af det stik modsatte: Os to til døden os skiller. Det virkelige livs Sarah Jessica Parker fortæller da også i ovennævnte artikel i Time, at hun tit fortæller sine singlevenner, hvor kedeligt og begrænsende hun oplever ægteskabet, men på spørgsmålet ’mener du virkelig det?’ svarer hun: »Nej, det er bare noget, jeg siger for sjov for at få singlerne til at få det bedre.« Singlekulturen er stendød. I det omfang den eksisterer, er det kun som coping-strategi og sølle erstatning. Hør blot hvad den unge kvindelige vinder af årets danske mesterskaber i kartoffelavl svarede, da en journalist fra Politiken spurgte til hemmeligheden bag succesen: »Jeg er single, så alle mine kartofler har fået kærligheden.«Familiedrømmen leverDet kan godt være, at der indgås færre ægteskaber, og at flere kvinder vælger manden fra, men der er som bekendt ofte en diskrepans mellem virkelighed og ideal. Således viser de europæiske værdiundersøgelser da også, at især kernefamilien gennem de seneste 30 år er blevet stadig mere populær. Skal man lade vores bedømmelse af kongehusets gøren og laden være et hint, er det ganske sigende, at den svenske prinsesse Madeleines brud med sin forlovede sidste år blev omtalt med følgende formulering i Berlingske: »Den brudte forlovelse vil utvivlsomt kaste mørke skygger ind over sommerens helt store blågule attraktion: kronprinsesse Victorias bryllup med Daniel Westling.« Singlen Madeleine fremstilles som taber, den gifteklare Victoria som vinder. Men hvorfor har sådanne tilsyneladende anakronistiske værdier overlevet kvindefrigørelsen? Hvorfor optræder de med fornyet styrke i en æra, hvor personlig frihed står i centrum? Hvorfor er det så ulideligt at gøre sin egen lille ting, når nu de økonomiske betingelser – i modsætning til tidligere – tillader det? For at finde svaret må man gøre op med en udbredt fejlfortolkning af begrebet personlig frihed. Personlig frihed forstås ofte som det at være selvberoende. Dvs.: Jo større uafhængighed af andre og mulighed for at tilfredsstille egne behov, desto bedre kan man leve i overensstemmelse med sig selv. Det paradoksale er imidlertid, at der ikke findes noget ’selv’, uden at det anerkendes som et sådant af den anden – i form af en livsledsager. Det var netop pointen, da forfatteren Lone Hørslev i et interview i Weekendavisen definerede kærlighedens mirakel som: »Når man føler, at man virkelig bliver set og gennem det blik bliver til den person, man gerne vil være.« Hørslev tilføjede, at livet grundlæggende er ensomt uden en livsledsager, »fordi man ikke har noget menneske, der ser én ind i øjnene, og forstår hvem man er.«Befriende lænkerEn tilsvarende pointe finder man hos filosoffen Hegel, ifølge hvem der består et paradoks i, at den selvbegrænsning, som parforholdet udgør samtidig er den enkeltes befrielse: »Kærlighedens første moment er, at jeg ikke vil være en selvstændig person for mig, samt at jeg – hvis jeg alligevel var det – ville føle mig mangelfuld og ufuldstændig. Det andet moment er, at jeg vinder mig selv i en anden person, at jeg har gyldighed i denne person, ligesom vedkommende har gyldighed i mig. Kærligheden er dermed denne monstrøse selvmodsigelse«. Det er i det lys, man bør se den boomende parterapiindustri. Den livslange kærlighed er en indsats værd, for det er først igennem den, at den personlige frihed får validitet. Af samme årsag er datingscenen et marked i vækst. Når flere ikke desto mindre fravælger ægteskabet skyldes det bl.a. to forhold. For det første, at kvindernes uddannelsesforspring gør det sværere at finde en kvalificeret mandlig partner, som matcher deres behov. For det andet er det ikke moderne at gå på kompromis. Hertil kunne man føje nye værdiorienteringer på det seksuelle område. De kan være svære at forene med monogami og intimitet. Men gokkesokken udgør i længden ikke noget attraktivt alternativ til termosokken, selv hvis den skal byttes. Med Anne Dorte Michelsens ord: »Synd for dem, der ingen har.«Ulla Holm er specialestuderende ved Sociologisk Institut, Københavns Universitet.
