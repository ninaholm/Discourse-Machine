EU-modstand er tværpolitisk
EU-modstanden forener demokrater fra hele det politiske spektrum og på tværs af landegrænser


 Information bragte 28. og 29. november en artikel og en leder om, at EU-modstanden har skiftet farve. Men EU-modstanden har altid været tværpolitisk. I Folkebevægelsen mod EU er der folk fra mange partier, og vi arbejder på et tværpolitisk og ikke-racistisk grundlag.
Der er radikale f.eks. mig selv og Sven Skovmand, radikalt hovedbestyrelsesmedlem og tidligere medlem af EU-parlamentet for Folkebevægelsen, og før det radikal MF. Enhedslisten er som parti tilknyttet Folkebevægelsen på linje med De Grønne og Retsforbundet.
Vores EU-Parlamentsmedlem Søren Søndergaard har været folketingsmedlem for Enhedslisten, og hans suppleant er Ditte Staun, radikalt byrådsmedlem i Skive.
I vores ledelse har der også altid været borgerlige medlemmer. Ved sidste landsmøde blev Hans Henrik Larsen, konservativ fra Hørsholm, valgt til landsledelsen, og da VU for mange år siden demonstrerede foran Folkebevægelsens landsmøde blev VU’erne inviteret inden for af Folkebevægelsens Niels Petersen, der er Venstremand.
At EU-modstanden enten er rød eller blå, er en popsmart analyse. For en reel analyse af EU-modstanden bør forholde sig til EU’s fundament og politik. Jeg mener ikke, at man kan beskylde EU’s landbrugspolitik for at være enten rød eller blå.
Modstand forener
Det er de rigeste landmænd (dem med mest jord), der får mest støtte, og det strider da imod alle opfattelser i det politiske spektrum, og hvad med EU-støtte til tobaksindustrien, EU’s våbenhandel med diktaturstater, EU’s overfiskeri i Afrika, EU’s rod i regnskaber gennem 17 år og så videre. Er det rød eller blå politik? Og hvad med det forringede demokrati og centraliseringen af magt?
EU-modstanden forener demokrater fra hele det politiske spektrum og på tværs af landegrænser. Socialister, grønne, liberale og konservative kan faktisk dele værdier og samarbejde. Tværpolitiske bevægelser er der tradition for i Norden.
Jeg har selv de sidste par år været til møder med VU’ere og KU’ere, som jeg deler mange holdninger med, og sjovt nok er flere af disse holdninger også holdninger, som jeg deler med Enhedslisten. EU-modstanden er tværpolitisk.

