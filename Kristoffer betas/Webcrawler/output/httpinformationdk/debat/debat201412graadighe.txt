Grådighed truer trygheden
En række bankdirektører og store virksomheder forsøger at gøre kraftigt indhug i TrygFondens 37 milliarder kroner, der ellers bidrager til almennyttige tryghedsskabende projekter. Det er endnu et slag i kampen om, hvorvidt grådige finansfolk skal have lov at rane værdier, vi har skabt i fællesskab over generationer
TrygFonden bidrager med 550 mio. kroner om året, bl.a. til trygheden på de danske strande, hvor TrygFondens 200 livreddere er på stranden hele badesæsonen og deltager i flere end 60.000 redningsaktioner. Den indsats er truet. Her Rørvig strand.


 Livreddertårne, hjertestartere, trafiksikkerhedskampagner. De fleste danskere kender TrygFonden gennem de mere end 1.000 tryghedsprojekter, fonden støtter. Men det er de færreste, der er klar over, at TrygFonden er i fare for at blive udhulet af en samling finansfolk, der ønsker at tømme fonden for værdier.
Til januar skal Tryghedsgruppens og TrygFondens repræsentantskab i Region Hovedstaden vælges af regionens omtrent 370.000 medlemmer.
Her bliver fondens skæbne afgjort, og kampen om 37 milliarder kroner skydes i gang. Her vil en gruppe af bankdirektører og store virksomheder forsøge at trække millioner af kroner ud af fonden til dem selv – alt sammen under påskud af at tjene almindelige småsparere i Nordea Liv og Pension og kunder i Tryg.
Finanskrisen har tydeligt vist, hvor meget skade uregulerede markedskræfter og grådighed kan påføre samfundet. Alligevel er begge dele accelereret i kølvandet på krisen, med en stadigt større grådighed og markedsliggørelse af alt mellem himmel og jord som konsekvens. Vi har set, hvordan alt fra energiselskaber til lufthavne kan blive en handelsvare.
Opskriften synes klar. Værdier oparbejdet over mange generationer afhændes for at skabe indtægt for kapitalfonde eller forretningsfolk.
Resultatet er, at kollektive værdier gøres til individuelle værdier med stor fortjeneste til i forvejen velhavende selskaber eller personer.
Nu er turen så kommet til milliarderne i Tryghedsgruppen. Tryghedsgruppen er et medlemsejet selskab med en formue på omkring 37 milliarder kroner. Et beløb, der nærmer sig det årlige driftsbudget i Københavns Kommune. Formuen er primært opbygget gennem børsnoteringen af Tryg og stammer derfor fra den værdi, der er opbygget i forsikringsselskabet Tryg. Et forsikringsselskab, der voksede ud af de københavnske brande i begyndelsen af 1700-tallet. Gennem tiden har et sted mellem ni og 10 millioner danskere været kunder i Tryg.
10 generationers formue
I dag er formuen i Tryghedsgruppen delt mellem cirka 21 milliarder kroner i Tryg-aktier (60 procent af aktierne), tre milliarder kroner i investeringer i andre selskaber og cirka 13 milliarder kroner i kapitalberedskab. Formuen forvaltes ved, at afkastet fra Tryg-aktierne og investeringerne bruges til at opbygge et kapitalberedskab til at sikre et aktivt ejerskab af Tryg og til stabile og stigende udbetalinger gennem TrygFonden.
Det er forsikringskunderne i Tryg og Nordea Liv & Pension, der ejer Tryghedsgruppen, og de bestemmer over den ved at vælge et repræsentantskab, bestående af 70 medlemmer, valgt i hele landet med udgangspunkt i regionerne og for fem år af gangen med valg i en ny region hvert år.
Igennem en årrække er formuen i Tryghedsgruppen vokset, og det har åbenbart lokket den del af finansverdenen frem, som ikke kan se så stor en formue, uden på den ene eller den anden måde at ville gøre indhug i den.
Først var det tidligere bankdirektør Jørn Astrup Hansen, der i 2009 førte et personligt søgsmål for at få udbetalt en del af Tryghedsgruppens formue til sig selv, fordi han som kunde mente at kunne gøre personligt krav på en del af midlerne. Søgsmålet gik helt konkret på at opløse selskabet, og dermed også TrygFonden, for at udbetale formuen til de nuværende kunder i Tryg og Nordea Liv & Pension. Et søgsmål Højesteret efterfølgende afviste med forklaringen om, at det er medlemmerne af Tryghedsgruppen, der ejer gruppens formue, og derfor bestemmer, hvad der skal ske med den.
Finansforbundets krumspring
Siden har Finansforbundets formand, Kent Petersen, forsøgt at lave flere krumspring for at få adgang til Tryghedsgruppens formue. I februar i år udtalte han, at han ville få advokater til at se på konstruktionen og på, om han juridisk kunne gøre krav på godt 10 milliarder kroner af Tryghedsgruppens formue.
Tilsyneladende uden held, for nu vil Kent Petersen fortsætte jagten på milliarderne i Tryghedsgruppens repræsentantskab.
Kent Petersen lancerede sit kandidatur med et krav om at få op til 13 milliarder kroner udbetalt til Nordea Liv & Pensions kunder og for at få udbetalt Tryghedsgruppens fremtidige aktieafkast til kunderne i Tryg.
Det nuværende medlem af repræsentantskabet, den tidligere bankdirektør Henrik Vad, har hen over sommeren foreslået en lignende ordning, hvor 35 procent, eller hele Tryghedsgruppens kapitalberedskab, flyttes over i Nordea Liv & Pension, og hele afkastet fra Tryg-aktierne udbetales til forsikringsselskabets kunder i form af bonuschecks. Ifølge Henrik Vads regnestykke vil der være cirka 150 millioner kroner tilbage til deling mellem TrygFonden og administration af Tryghedsgruppen og fonden, uden fremtidig tilførsel af værdi.
I den model vil midlerne til uddelingerne i fonden derfor hurtigt slippe op og i øvrigt være en skygge af det nuværende niveau.
Den løsning vil i bedste fald barbere TrygFonden ned til under en tredjedel af, hvad den er i dag, og i værste fald tage livet af fonden.
Umiddelbart kunne det måske lyde tilforladeligt at lade kunderne nyde godt af de mange penge. Men reelt vil der blive tale om meget beskedne udbetalinger til almindelige kunder, mens kunder med stort engagement, som f.eks. tidligere bankdirektører eller store virksomheder, vil kunne se frem til at modtage millionbeløb i bonus og udbetalinger.
Med andre ord er det småpenge i hånden til alle almindelige kunder, som nyder godt af TrygFondens projekter i hverdagen, men store beløb til nogle få mennesker og virksomheder, der har deres på det tørre i forvejen.
Tryghed eller bonus
Men hvad er det egentlig, der er i fare, når TrygFonden er i fare? Det er konkret tryghed for mere end 550 millioner kroner om året. Det er trygheden på de 36 danske strande, hvor TrygFondens 200 livreddere er til stede i hele badesæsonen, og sidste år havde mere end 60.000 redningsaktioner. Det er overlevelseschancen for mennesker, der bliver ramt af hjertestop, som de 52 mennesker, der de seneste otte år har overlevet takket være en hjertestarter doneret af fonden. Det er projekter som besøgshunde til ældre, der giver tryghed og livsglæde, støtte til nabohjælp mod indbrud, hospitalsklovne til børn, der er langtidsindlagt på hospitaler, og Børneforskningscentret, der forsker i børn, sundhed og tryghed. Og det er bare et lille udsnit af de aktiviteter, som fonden støtter. Listen tæller mere end 1.000 projekter. Valget til Tryghedsgruppens repræsentantskab og kampen om milliarderne er en kamp om trygheden i Danmark.
Det er valget mellem at forgylde en række rige pensionskunder og udbetale bonusser til forsikringskunder, over for et arbejde, der er med til at gøre Danmark til et bedre og mere trygt sted for os alle sammen.
I virkeligheden er kampen om Tryghedsgruppens milliarder og valget til repræsentantskabet et meget klart valg. Skal vi nu og her uddele værdier skabt over næste 300 år, eller skal vi lade dem blive i Tryghedsgruppen og arbejde for fællesskabet og hele samfundet.
Mit valg er at bevare TrygFonden. Mere end 10 generationer har opbygget formuen i Tryghedsgruppen, jeg vil gøre, hvad jeg kan, for at min generation ikke bliver den, der formøbler den.
Jonas Bjørn Jensen er medlem af Københavns Borgerrepræsentation (A) og kandidat til Tryghedsgruppens repræsentantskab

