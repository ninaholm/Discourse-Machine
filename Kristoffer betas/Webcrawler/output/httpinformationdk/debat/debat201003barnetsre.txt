Barnets Reform hjælper børn



 I denne måned fremsætter regeringen hele lovforslaget om Barnets Reform. Barnets Reform styrker udsatte børns rettigheder, den tidlige og forebyggende indsats og bidrager til at sikre udsatte børn nære og stabile omsorgsrelationer.
Jeg hæfter mig ved de mange positive ord i Per Schultz Jørgensens kronik i Information 1. marts, og jeg kan heldigvis klart afvise, at børns rettigheder med Barnets Reform skulle blive forringet.
Det har været en ambition for regeringen, at reformen skal styrke børnenes rettigheder på flere måder. Og det er lykkedes!
Vi sænker bl.a. alderen for, hvornår et barn kan klage, så børn, allerede fra de er 12 år, kan klage over afgørelser, der vedrører dem. Kommunen skal desuden besøge anbragte børn mindst to gange om året frem for som nu én gang om året, og børnene taler med deres sagsbehandler, uden at personale fra anbringelsesstedet er til stede. Kommunen skal også hjælpe anbragte børn med at finde en person i barnets netværk, som kan være støtteperson under anbringelsen.  Det er derfor ikke korrekt, at reformen svækker børnenes rettigheder - tværtimod!
Det er rigtigt, at vi nu fjerner en række overflødige krav og giver kommunerne frihed til at tilrettelægge indsatsen for de udsatte børn ud fra de lokale forhold. Det gør vi for at sikre en mere hensigtsmæssig sagsbehandling, så kommunen kan reagere effektivt, når et barn ikke får den nødvendige omsorg i hjemmet. Det er et ønske fra både regeringen og oppositionen.
Per Schultz Jørgensen er utilfreds med, at undersøgelsen af barnets forhold kan iværksættes, efter at barnet har fået hjælp. Det er vigtigt at understrege, at formålet udelukkende er at sikre, at barnet så hurtigt som muligt kan få hjælp og ikke skal vente på, at kommunen bliver færdig med undersøgelsen af forholdene i familien. Det skal sikre, at barnets problemer ikke forværres, mens forholdene undersøges, og det ændrer i øvrigt ikke ved, at undersøgelsen altid skal udarbejdes.
Per Schultz Jørgensen er også uden grund bekymret for kommunernes tværfaglige grupper.
Regeringen prioriterer tværfagligt samarbejde højt. Og det ved jeg, at kommunerne også gør. Vi har ladet os inspirere af SSP-modellen og styrker det tværfaglige samarbejde ved at lempe reglerne for tavshedspligt og gøre det lettere at tale sammen om børnene på tværs af faggrupper. Vi har heller ikke fjernet kravet om de sammenhængende børnepolitikker, som Schultz Jørgensen ellers skriver, men vi har rigtigt nok fjernet kravet om tværfaglige grupper, men vi lader bare  kommunerne selv bestemme, hvordan de organiserer det tværfaglige samarbejde.  
Barnets Reform er derfor en styrkelse af rettighederne for udsatte børn og et fremskridt for kvaliteten i den sociale indsats. Barnets Reform er som navnet siger barnets reform.

