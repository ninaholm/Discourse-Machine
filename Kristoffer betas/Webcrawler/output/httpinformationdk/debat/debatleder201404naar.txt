Når krudtrøgen lægger sig
LEDER


 
	Det var politikerne, der skabte krigen i 1864, men folket, der tabte den. Sådan er det med krig. Den er ikke en abstraktion. Den koster menneskeliv, og i 1864 kostede den ikke bare liv, den kostede også identitet. Det er det, vi mindes i disse dage, i 150-året for stormen på Dybbøl.

	Det at leve i Danmark efter krigen betød ikke længere det samme, som det gjorde inden krigen, hvor den danske helstat var multinationel. Indtil krigen i 1864 havde den politiske elite haft definitionsretten.

	Det var den nationalliberale elite, der i 1848 forberedte det enevældige styre på og havde succes med at få det til at acceptere, at styreformen ikke kunne overleve de revolutionære strømninger i Europa. Og det var politiske stridigheder, der gjorde det umuligt at efterleve den fredsaftale, man havde indgået i London i 1852, og som skulle bevare Danmark som helstat og ikke indlemme hertugdømmerne i folkestyret. Det var den politiske elites egenrådighed, inkompetence, grove selvovervurdering og hovmod, der førte til, at Preussen invaderede hertugdømmerne i 1864. Men efter det svidende nederlag overtog folket definitionsretten. Tyskerne blev opfattet som den undertrykkende aggressor, og med det som modbillede opstod adskillige nye folkelige fællesskaber.

	Danskerne havde travlt med at definere, hvad det nu ville sige at være dansk, og det ville i vid udstrækning sige ikke at være tysk.

	1864 er på mange måder år nul for Danmark. Det var efter tabet af de frugtbare hertugdømmer, at heden blev omlagt til landbrugsjord, forbindelsen til Tyskland blev minimeret, og infrastrukturen mellem de danske landsdele blev i stedet styrket. Så vi kan altså ikke kun forklare den danske slingren mellem storhedsvanvid og småstatsmentalitet på den storpolitiske scene med 1864, men må også i høj grad medtage opbyggelsen af det, vi i dag er stolte af: den danske fællesskabsfølelse og sammenhængskraften, som endda er blevet et socialdemokratisk løsen. Men er det, der gjorde os stærke dengang, også det, der gør os svage i dag? Hvordan opererer et indadvendt stærkt fællesskab i en global verden?

	Hvis nederlaget i 1864 kan lære os noget, er det, at den politiske elites egenrådige regeren er netop det: egenrådig. Og det er der masser af historiske lektioner i. Tag Christian 7’s livlæge, Johann Friedrich Struensees, vej til og forvaltning af magten: som illustreret i en fantastisk scene i Nikolaj Arcels film En kongelig affære, hvor Struensee forfærdet må konstatere, at Fælledparken er fyldt med folk, der er kommet for at overvære hans henrettelse. Først i det øjeblik går det op for ham, at i alle de systemændringer, han gennemførte til folkets fordel, havde han ikke folket med sig. Det var et elitært skrivebordsprojekt.

	Det var den slags, danskerne begyndte at gøre op med efter 1864, og i kombination med at man ikke længere havde magten til at påvirke verden, måtte man i fællesskab finde ud af at håndtere den påvirkning, man så blev udsat for. Det gjorde man ved at tale om tingene. Inddrage organisationer og flere politiske partier i beslutningsprocesser.

	Men spørgsmålet er, om vi her i lugten af røgen fra jubilæumskanonerne virkelig tager nederlaget i 1864 alvorligt som andet end et historisk drama. Det er de store begivenheder, der fordrer skelsættende beslutninger, men det er hverdagen, der afgør beslutningernes bæredygtighed.

	I forlængelse af 1864 begyndte det danske folk at forme sig selv, efter at den politiske elite havde måttet tage ansvaret for nederlaget. Den danske velfærdsstat er i vid udstrækning et resultat af dette – på godt og ondt. Den er en stat bygget på homogenitet og konsensus. Det er en udfordring for en moderne politiker at lede den i en verden, der er global og konfliktfyldt. Men historien lærer os om noget, at man ikke kan lede et land, hvis grundlag og folk man ikke forstår og lytter til – hvad enten man kan lide det, man erkender og hører, eller ej.

