Duellen: Liberalisme skal ikke frigøre os fra kulturer og normer
Staten skal sikre lige rettigheder, ikke bedrive social ingeniørkunst, siger Camilla-Dorthea Bundgaard, ansvarshavende redaktør på den liberale netavis Vox Liberalis
Camilla-Dorthea Bundgaard


 Selv om kønnene i dag er lige for loven, betyder normer og kulturer vel, at kvinder og mænd reelt ikke har samme grad af frihed?
»Der er forskel på ufrihed og kulturel påvirkning. Mænd og kvinder har den samme grundlæggende frihed, men kønnene bliver påvirket af kulturen. Eksempelvis læste jeg for nylig en artikel, hvor Dansk Arbejdsgiverforening siger, at manden går mere målrettet efter løn, mens kvinden går efter andre parametre såsom fleksible arbejdstider og mulighed for at gå klokken 12 om fredagen. Hvis der er den gængse fordom blandt danske arbejdsgivere, så er det klart, at man sætter kvinden i en sværere situation i forhold til eksempelvis lønforhandling og forfremmelse. Sådan en tilgang er problematisk. Men kvinder har samme muligheder som mænd, og de bør skifte arbejdsgiver, hvis denne ikke behandler kønnene lige.«
– Er det ikke et ligestillingsproblem, at tre ud af fire topledere er mænd, og at kvinder tager sig af langt størstedelen af arbejdet i hjemmet?
»Hvor man kan påvise konkret diskrimination af kvinden eller manden, er der et ligestillingsproblem, men en traditionel arbejdsfordeling er i sig selv ikke et problem. Kvinder er juridisk ligestillede, og de må selv finde ud af, hvordan de vil forvalte friheden. Man skal ikke stå i vejen for, at mand og kvinde derhjemme bliver enige om, at kvinden skal tage sig af børnene, og manden skal gå på arbejde. Men jeg er glad for, at vi er mange, der har ambitioner på arbejdsmarkedet.«
– Handler det ikke om mere end frigørelse fra staten – eksempelvis om frigørelse fra normer og kulturer?
»Jeg vil ikke udlægge liberalismen sådan, at den i sin ideologi også skal frigøre mennesker fra kulturelle normer. Det er for firkantet. Liberalismen handler grundlæggende om forholdet mellem individ og stat. Borgerne skal stilles frit. Kønnene skal have fri og lige adgang til eksempelvis at ytre sig og forsamle sig. Så vi kæmper for den frihed, og spørgsmålet er efterfølgende, hvordan individet forvalter den. Som liberal feminist mener jeg dog, at kulturelle kampe er vigtige. Men staten skal ikke regulere kultur og normer. Særbehandling er diskrimination. Og det er dér, forskellen mellem den liberale feminisme og den socialistiske feminisme ligger.«
– Bør liberale ikke kæmpe for, at mennesker ikke bliver forhindret i at leve det liv, de ønsker, uanset om det er forhindringer fra omverdenen, lovgivning eller kulturelle begrænsninger?
»Liberale skal kæmpe for, at både mand og kvinde er fri for tvang. Man bør forholde sig til kulturelle normer og begreber som eksempelvis voldtægtskultur i det amerikanske militær. Det er en kultur, der påvirker de kvindelige soldaters frihed. Her skal man kæmpe for, at der er en retsinstans, som sørger for, at borgerne er sikre og ikke bliver truet. Der skal være retsinstanser og ingen tvang, men vi skal ikke lave særbehandling. Vi skal ikke diktere kvindekvoter og den slags. Det er social ingeniørkunst og bestemt ikke liberalt.«

