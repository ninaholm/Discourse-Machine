Blasfemien i fri dressur
Ved udsigten til en omstridt paragrafs forsvinden


 
	Denne signatur havde i underskolen i yngre jernalder en ellers dygtig lærerinde, der foruden sine pædagogiske færdigheder var kristen, så det gjorde noget. Om morgenen indtog hun katedret, foldede hænderne, lukkede øjnene og bad højt hviskende morgenbøn, hvilket var et krav, børnene gjorde ligervis – synkront og unisont. Derefter morgensang. Salmer. Endevæggen i skolens aula var påsmurt en mandshøj fresko af Adam i Edens have, før Der Grosse Macher havde tænkt på udtagning af kotelet med skaft og paradis vedføjet modsat køn. Eva måtte beskuerne således tænke sig til. Det hele og mere til på denne frederiksbergske skole i 1950’erne, hvor inspektøren var konservativt medlem af kommunalbestyrelsen, blev sovset ind i synd og soning, skyld og straf favnet af den blegsottige nordiske Jesus i falsk marmor a la Thorvaldsen, som også lagde navn til gaden udenfor.

	Signaturen var ikke religiøst opdraget, det lå ikke i generne, og morgenbønnen føltes som et overgreb. Sidekammeraten havde det på samme vis; søn af en kendt arkæolog der ikke stak op for bollemælk, men først lettede hatten, når spånen i Danmarks jord bar håndfast vidnesbyrd om dem, der byggede riget. Der sad vi morgen efter morgen med fader vor du som er i himlen og fri os fra det onde og slå så op på side 18 og læs højt. Og det var også om Jesus, der gjorde undere og vand til vin. Hvad skulle man dog stille op med det!

	Stille protest

	Ved morgenbønnen stillede vi faktisk dét op, at vi gjorde oprør, begyndende i det små ved ikke at folde hænderne rigtigt, men kun samle dem i trods. Dristigheden blev med tiden større: hænderne på bordet, men uden at fingrene havde indbyrdes kontakt. Til sidst blot hænderne i bordpladen langt fra hinanden, men stadig uden at vække opsigt. Denne handling, denne trods, denne protest mod tvang i troslivet var ikke uden omkostninger. Selvfølgelig bemærkede frøken L opsætsigheden, selvfølgelig gjorde hun det, man ser alt fra et kateder, også med lukkede øjne og i religiøs ekstase, eller hvad sindsstemningen nu var. Et eller andet sted holdt hun sig imidlertid i skindet, vidste vel misbilligende, at heste kan trækkes til truget, men drikke gør de kun af egen drift. Ligefrem tvinge eleverne til oprigtig bøn må hun have ment alligevel var for meget.

	Der skete altså ikke noget særligt ved denne stille protest. Ikke andet end at arkæologens søn – hvis motto på Holbæk-sjællandsk jævnligt lød: Det er ik’ nå’t for os, Georg – samt signaturen af samme navn til stadighed trissede rundt med halvdårlig samvittighed. På en eller anden måde forbrød vi os mod den Gud, vi ikke troede en disse på, og hvis formidlede påstande om vore uafvaskelige synder krænkede retfærdighedssansen. Vi var sgu ikke særligt syndige. Dyppede ved en uforglemmelig lejlighed den foran siddende Inger Lises fletning i vort fælles blækhus, fristelser kan også blive for store. Men ellers ikke. Var faktisk flinke og flittige om end med måde og hverken sloges med nogen eller stjal og ikke løj mere end til husbehov. Men syndsbevidstheden var ikke desto mindre en evigt ubelejligt påtrængende følgesvend. Bevidstheden om at vi ikke bad morgenbøn, at vi ikke troede på ammestuehistorierne; samt at vi skulkede fra den halvårlige fælles kirkegang med hele skolen på slæb, hvor den politiske inspektør også sad og lukkede øjnene og sikkert pønsede på rævekager, den bevidsthed var en pæl i kødet. I stedet gemte vi os i Landbohøjskolens Have, når de andre drog af sted; kirken var bestemt ikke nå’t for os. Det ene med det andet.

	Dyrkede blasfemien

	Det lykkedes lærerindens faste tro og skolen at udstyre os med en art samvittighedskonflikt med falsk fornemmelse af at krænke universet og omegn ved ikke at dele andres følelser for det overjordiske. Vi burde måske, men ville ikke. Om fænomenet har en teologisk betegnelse er uvist, men det var virkeligt nok. For at få lidt valuta for denne omkostning begyndte vi så så småt at dyrke blasfemien, hvad vi ikke vidste det var. Ikke i storformat som en anden Jens Jørgen Thorsen. Vi malede ikke Jesus kønsligt opstemt på skolens mur. For det første fordi vi ikke var klar over hvad dét var for noget, og – skønt vi begge var gode tegnere – hvad et sådant motiv krævede kunstnerisk; for det andet fordi vi ikke turde. Et blasfemisk billede på en skolemur på Frederiksberg i 1956 ville svare til, at Kurt Westergaard havde malet Muhammed med turban og lunte på kabaen i Mekka.

	Vores blasfemi trivedes i det små: ved rim og remser, som ganske vist ikke konkurrerede med verdenslitteraturen, men markerede en frihed fra ensretningen – samt ved tegninger til mappe og skuffe ikke beregnet for uvedkommende. Vi gødede vores egen lille gysende blasfemiske tilfredsstillelse og udviklede et sprog, som ved inkvisitionen ville have sendt os i torturkamrene. Den rene undergrundsbevægelse, men uanset det fordækte blev blasfemien vores redning fra troens fristelser som et sandt udtryk for trangen til den blafrende ytringsfrihed om så i det skjulte trods tvang og censur.

	I den ånd kan man håbe, at flertallet i Folketinget nu vil ophæve paragraffen. Men håbet er tvetydigt. Det handler nok snarere om at skaffe legal rygdækning til at udtrykke sig offentligt ringeagtende om én religion, læs islam, frem for en anden, læs folkekirkekristendommen. Det skal man ikke være professor i demagogi for at gennemskue. Men i betragtning af, at ingen mere benytter paragraffen, og at der først igen bliver brug for den, når det er for sent, og der er sket store ulykker som før i historien, men som sikkert var sket både med og uden, kan man lige så godt sløjfe den.

