Frigør man kvinden ved at nedgøre manden?
I den danske køns- og ligestillingsdebat er der en tendens til at tegne et miskrediterende billede af den umodne drengerøv. Dermed er mange såkaldte feminister desværre med til at understøtte et undertrykkende kønsideal for både mænds og kvinders livsførelse


 I vores professionelle liv som ph.d.-studerende såvel som i vores private liv færdes vi ofte blandt mænd og kvinder med sundheds- og samfundsfaglige uddannelser. I disse sammenhænge konfronteres vi ofte med et dominerende populærfeministisk, men uigenkendeligt billede af den tidstypiske mand og hans rolle i parforholdet.
Ofte hører og læser vi både mænd og kvinder klassificere manden som et ukultiveret individ, der står i et modsætningsforhold til kvindens kulturelle dannelse og indsigt. Han fremstilles som et uansvarligt og umodent barn, der går liderligt rundt iført barnagtigt tøj og prutter i svært beruset tilstand uden hensyn til sine sociale forpligtelser over for sine børn, sit parforhold og sin partner.
Ikke alene er denne brede populærfeministiske klassifikation af manden usmagelig, miskrediterende og naiv, men den reflekterer en idealiseret organisering af parforholdet, som reelt set både er undertrykkende for mænd og kvinder og deres udfoldelsesmuligheder. Tendensen har længe været toneangivende i den danske køns- og ligestillingsdebat. Tilbøjeligheden til at klassificere barnemanden som en »bøv« eller en »Peter Pan« blev allerede beskrevet tilbage i 2007 i artiklen Gamle infantile oprørske hængerøve i nærværende avis. Og for nylig blev klassifikationen af denne »børnevoksen« præsenteret igen. Den 3. juli bragte Information således kronikken Hold nu kæft, hvor er jeg træt af drengerøve, hvori Susan Liebe skrifter om sit kuldsejlede ægteskab. Her tjener den toneangivende karikatur af barnemanden til at miskreditere eksmanden og give hende skyldsforladelse for bruddet ved at fremstille mandens karaktertræk i modsætning til hendes.
’Hele pikpakken’
Det idealiserede billede af Liebe som kvinde forudsætter ukritisk, at hun fremstiller manden som hendes modsætning. Manden beskrives som et uansvarligt, familiemæssigt uengageret, ukultiveret og fordrukkent barn, der drives af sit umiddelbare begær og »knalder løs«. Da Liebe retorisk forudsætter, at kvinden forstås som det modsatte af ham, må kvinden forstås som et selvopofrende, asketisk, men velklædt voksenindivid med et undertrykt begær.
Derved præsenteres hun som et dydigt menneske uden prioritering af egne behov; det moralske menneske. Mandens og kvindens roller i familien organiseres derfor som følge af fremstillingen af deres træk, hvor manden må forstås som et menneske, der »hærger familielivet«, hvis han ikke deler kvindens definition af et »harmonisk« og »stabilt« liv.
Som familiens ansvarlige og moralske individ tager hun selvfølgelig barslen og barnets første sygedage, selv om hun er utilfreds med, at der opstår et ligestillingsmæssigt paradoks i kølvandet på denne ideale forestilling om hende som kvinde. Det omfatter, at forståelsen af den dydige og dygtige kvinde kun muliggøres af at fremstille mandens omsiggribende begær efter sex, prestige eller byture med drengene. Kvindens stræben efter lige adgang til arbejdsmarkedet, fritidsinteresser og sex med videre forudsætter altså begæret, som hun netop afviser.
Modsat mandens direkte stræben efter sex og succes uden for hjemmet, fremstiller Liebe desuden kvinden som et individ, der passivt begærer at blive opdaget eller forført. Jeg vil have en mand, »der interesserer sig for mig. Og jeg vil også gerne have hele pikpakken, hvis den sidder på en mand, der er sød ved mig,« skriver hun. Der er tale om et kuldsejlet feministisk frigørelsesprojekt, da karikaturen af denne dominerende kvindes begær og lyst tragikomisk nok afhænger af mandens begær efter og interesse i hende. Når paradokset så indebærer, at kvindens eget handlerum reduceres, kan man spørge, hvorfor kvinden og manden forstås som hinandens modsætninger?
Undertrykkende familieideal
Paradokset hviler på den naive idé, at forholdet mellem mænd og kvinder skyldes deres naturgivne begær. Her forstås det mandlige begær som vildt og utæmmet. Dermed skal det inddæmmes af forskellige sociale foranstaltninger. Det kvindelige begær er derimod skrøbeligt og bør passes på og beskyttes af samme sociale foranstaltninger. Denne forestilling har i århundreder tjent til at hæmme kvinders og mænds frie udfoldelse af deres begær og liv.
Det gør os kede af det at se, at selvsamme forestilling er central i mange såkaldte feministiske debatindlæg. For hvorfor er en frisættelse af kvindens begær afhængig af en nedgørelse og kritik af en forestilling om mandens? Hvorfor skal kvinden afhænge af manden for at være et frit, begærende menneske? Burde en reel feministisk retorik ikke fremhæve kvindens magt og ret til at gribe i egen barm og give udtryk for sit begær, uanset om hun oplever, at manden giver plads dertil? Og hvorfor fremstilles kvinden som et menneske, der kun indirekte står ved, hvilke idealer og drømme hun selv drives af?
Det miskrediterende billede af den umodne barnemand signalerer måske netop et dominerende, men undertrykkende kvinde- og familieideal. Idealet bygger på et usolidarisk rationale om, at kvindens samlede sociale position kræver en polarisering af kønnene, hvor det er afgørende, at kvinden både har privilegiet at definere ideen om et godt familie- og arbejdsliv og muligheden for at tilsidesætte mandens såkaldt barnagtige ideer herom. Problemet er, at denne idé vedligeholder og måske opfordrer manden til at forene sig med at være en arbejdsliderlig, uansvarlig og barnagtig horebuk. Det kan belaste hende, ham og dem, da situationen i så fald nærmest tvinger kvinden til at tage hele ansvaret for hjemmet, selv om hun måske ønsker og samtidig forventes at gå på arbejde.
Askese og selvudslettelse
For os er det interessant, hvorfor såkaldt feministiske debattører ikke tolker adfærd, der kategoriseres som uansvarlig eller barnlig, som et udtryk for en kritik af tidstypiske idealer for mennesket, familien og samfundet. Billedet af manden som en ansvarsforflygtigende og barnliggjort horebuk reflekterer jo nogle helt særlige normer for, hvad det vil sige at være en god voksen, partner og forælder. Men hvorfor er det legitimt at definere voksenlivet, forældreskabet og ægteskabet sådan, at det partout skal betyde et liv i askese og selvudslettelse? Hvorfor hopper så mange feministiske repræsentanter med på en logik om det gode (familie)liv, der forudsætter, at den livsførelse, vi havde før børn og ægteskab, totalt skal udraderes af familielivet?
Hvorfor er det ansvarsløst at ønske at deltage i aktiviteter, der ikke rummer plads til børnene eller ens partner? Hvorfor handler det at være voksen ikke om at skabe rum til at leve i overensstemmelse med ens drømme? Og hvorfor handler det ikke om, at man tør stoppe op og spørge sig selv og sin familie, om vi lever et godt liv sammen, eller om vi aktivt vedligeholder en samlivsform, som vi bliver skilt og syge af?
Frem for at klassificere manden og hans postulerede maskuline karaktertræk som patologiske og som et samfundsmæssigt problem må vi i stedet opfatte de mennesker, der klassificeres som bøv’en, Peter Pan og drengerøv som de nutidige feminister, fordi de i modsætning til populærfeministerne yder aktiv kritik og modstand mod en undertrykkende kønsidealisme og organisering af familielivet.
Jeppe Oute og Christian van Randwijk er begge ph.d.-studerende ved SDU

