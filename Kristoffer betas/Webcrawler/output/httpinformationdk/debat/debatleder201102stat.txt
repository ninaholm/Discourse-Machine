Staten ejer Staden



 Christianitterne er gået hele vejen for at bevare deres brugsret til fristaden, men med gårsdagens klare dom satte Højesteret en stopper for det årelange juridiske slagsmål mellem staten og stadens beboere: Det er staten, der ejer Christiania.
Heller ikke det opsigelsesvarsel på 18 måneder, hvormed Slots- og Ejendomsstyrelsen opsagde christianitternes brugsret i 2004, er der noget galt med, lyder det i dommen: Højesteret finder, at beboerne og virksomhederne har fået et passende varsel, og at de således ikke har krav på et længere varsel end det, de har fået. 40 års brug har altså ikke medført brugsret. Christianias advokater har i løbet af retssagen fremført, at statens ønske om at normalisere fristaden og legitimiteten i statens indgreb ikke har været »tilstrækkeligt tungtvejende«, som det blev formuleret. Da Slots- og Ejendomsstyrelsen i 2005 opsagde rammeaftalen om brugsret, skete det med henvisning til, at lovliggørelsen af Christiania var gået i stå. Det gjaldt hashhandlen, og det gjaldt overholdelsen af bolig- og planlovgivningen.
Hashhandlen har altid været politiets bord. Men i 2010 viste det sig, at 90 procent af de 130 påståede ulovlige byggerier var fuldt ud lovlige. Men hverken Østre Landsret eller Højesteret valgte at tillægge de lovlige byggerier vægt. At Christiania overhovedet er blevet en sag for juraen er trist. Først og fremmest for christianitterne, fordi fristaden formentlig ville kunne have opnået mere ved at forhandle. Men det ideologisk betonede angreb på fristaden har heller ikke været kønt. Nu kan man imidlertid håbe, at omstændighederne kan frembringe en fornuftig fremtid for fristaden.
Boligmarkedet er med finanskrisen ikke længere et sted, hvor hurtige gevinster kan hentes, mens statskassen heller ikke har overskud til de store renoveringsprojekter for tiden. Staten har tilmed solgt en af områdets store bygninger, Fredens Ark, til Fællesskabet Christiania for en krone. Hvis det er en fremtidig tilgang til fællesskabet, og de ting fællesskabet har frembragt, tegner det godt.

