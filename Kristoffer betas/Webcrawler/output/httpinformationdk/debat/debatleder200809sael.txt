Sælg SAS



 ET SALG AF SAS er rykket et skridt nærmere. Den norske regering - der ellers traditionelt har været den største modstander af at sælge det fællesejede skandinaviske luftfartsselskab - meldte i går ud, at Norge ikke længere afviser at sælge luftfartsselskabet. Med weekendens tiltagende rygte om, at tyske Lufthansa på et bestyrelsesmøde den 24. september skal tage stilling til et køb af SAS, kombineret med SAS-ledelsens egen udmelding om, at den overvejer andre "strukturelle løsninger", er et salg nu det mest sandsynlige. 
ARVESØLVET. Det er der ingen tvivl om, at SAS er, og går Danmark, Sverige og Norge med til at sælge deres andel på 51 procent af SAS-aktierne, sælger landene ud af arvesølvet. Luftfartsselskabet var jo ved etableringen, efter Anden Verdenskrig, en fælles nordisk drøm om at lette og binde Skandinavien sammen med resten verden. En drøm, der også fløj højt i mange år. SAS voksede, hoteldrift blev en del af porteføljen, og selskabet fik en størrelse, der kunne udfordre de største i verden. Kulminerende med udnævnelsen til verdens bedste flyselskab i 1983. Der var noget at være stolte af. Ikke mindst for danskerne, der jo som en del af den kulturelle bagage havde Grundtvigs formanede ord: "Vi er ikke skabt til højhed og blæst/ ved jorden at blive, det tjener os bedst".
I de følgende år begyndte det at gå galt. SAS formåede hverken - med strategi-guruens Michael Porters ord - at "effektivisere eller differentiere" tilstrækkeligt. Ledelsen bar en stor del af ansvaret. Den ville for meget og kunne for lidt. For de ansatte i SAS var det lige omvendt. De kunne for meget og ville for lidt. Dygtigt havde de ansatte nemlig fået enestående indflydelse på deres ansættelsesvilkår, men for sent indså de, at det var nødvendigt at gå på kompromis med deres lukrative vilkår.
Siden kom de stigende brændstofpriser, 11. september, det ene større SAS-underskud efter det andet og dårlige håndteringer af kriser som episoderne med Dash-8 nødlandingerne, hvor SAS blev til Skandale Airlines. I sidste uge gjorde SAS så status: Underskuddet efter første del af 2008 er på den forkerte side af en milliard kroner, og SAS bliver nødt til at afskedige næsten 2.000 medarbejdere. 
FLERE AFSKEDIGELSER bliver en af konsekvenserne af et SAS-salg, men som flere eksperter også har peget på, drejer det sig med stor sandsynlighed om færre afskedigelser, end hvis SAS bevarer den nuværende ejerstruktur. Hvis et salg samtidig kan blive betinget af en længerevarende plan for udviklingen af Københavns Lufthavns position i den internationale luftfart, er det svært at se, hvad der taler imod et salg. Ikke en gang den gamle fællesnordiske drøm. For den er der jo ingen, der drømmer længere. I hvert fald ikke de skandinaviske flypassagerer, der i stigende grad vælger drømmen fra til fordel for lavprisselskaberne. Arvesølvet er støvet til, og tilbage står bare en virksomhed med underskud. SOS.

