Noter om forældreskab og arbejdsfordeling på en flyvetur fra Mallorca til København – sådan skal den muffin skæres
To timer efter flyet er lettet, har forældrene byttet plads, og arbejdsfordelingen er straks så ren, som den nok hele tiden var tænkt, men ikke kunne realiseres


 Så fyldte man 33 år og er omgivet af venner, der laver flere børn, end Kidd laver damer, så selvfølgelig strejfer tanken, om man mon selv en dag får sådan en lille størrelse, og hvordan det er at være far, og hvilken far man gerne vil være, og hvilken far man bliver.
Tanken strejfer mig for eksempel her på flyet mellem Mallorca og København, hvor jeg i skrivende stund befinder mig på sæde 1A ved siden af faren til to af de sødeste små pus, Aksel i lyseblå Lacoste-polo, han er vel fire år gammel, og lille Anne, et par år yngre med lyserød sut i munden. De sidder på rækken bag mig sammen med deres mor, som ellers sad heroppe ved siden af mig de første to timer af flyveturen, mens far tog sig af børnene. Eller rettere, forsøgte at tage sig af børnene.
Nu kender jeg ikke den lille rejsende familie, men jeg forestiller mig, at det var en sædefordeling baseret på ønsketænkning. Tanken var sikkert, at han skulle tage sig af børnene under flyturen, én skulle jo gøre det, og mon ikke det føltes som hans tur.
Hun sad heroppe foran, drejet rundt i sædet, med hovedet mellem stoleryggene og detailstyrede hele familieforestillingen på afstand. Af en eller anden grund var det hende, der bestilte pizzaer til børnene, salater til hende og ham, og bagefter en muffin, som hun delte i to og rakte tilbage til Aksel, som konstant henvendte sig til mor:
»Hvornår kommer maden?« »Jeg er tørstig.«
»Har far ikke noget vand?« sagde mor til Aksel.
Jo, det havde far, som blev aktiveret til at vande det tørstige barn.
To timer efter flyet er lettet, har forældrene byttet plads, og arbejdsfordelingen er straks så ren, som den nok hele tiden var tænkt, men ikke kunne realiseres. Han sidder i sine vintage Adidas-sneakers, sort habitjakke over blåstribet skjorte og gråmeleret strik, han løser sudoku på iPad’en efter en omgang kabale, han er i fred.
Ingen henvender sig til ham. Omme bagved læser mor højt for Aksel og Anne. Så er det tid til en toiletpause. Mor tager Anne på armen, og Aksel går med, ud i midtergangen og op forbi række 1, forbi fars plads.
»Hej far!« siger Aksel, der ser helt overrasket ud – er far her?
»Hvad laver du?«
»Jeg spiller.«
For nylig læste jeg den amerikanske forfatter Michael Chabons essaysamling Manhood for Amateurs – The Pleasures and Regrets of a Husband, Father and Son. Han skriver et sted, at livet som far er et liv fyldt med følelsen af utilstrækkelighed.
»Jeg mislykkes hver dag i forsøget på at gøre arbejdet ordentligt, at gøre en forskel, at være på forkant og udholde kedsomheden og virkelig se, virkelig mærke alle de små farer, der truer mine børn. Hvordan skulle jeg ikke mislykkes, når jeg kan checke ud, så snart jeg har lyst, vel vidende at min kone stadig vil være der til at huske på tandlægeaftalen og sørge for en indpakket, alderspassende gave til festen på lørdag,« skriver Chabon, der undrer sig over – og irriteres af – hvor lidt der skal til for, at omverdenen ser ham som en dygtig far.
Han husker at stå i køen til kassen i supermarkedet med sin 20 måneder gamle søn på armen, tyggende på et stykke plastik, mens han betalte for varerne, da kvinden bag ham storsmilende kiggede på ham og sagde:
»Du er sådan en god far. Jeg kan se det.«
Chabon takkede hende og tænkte over, hvad der skulle til, for at hans kone ville få et lignende kompliment. Hans kone, der evig og altid knokler rundt for at tilgodese deres børns behov, mens hendes følelser af tvivl og uformåen langt overgår hans.
»Jeg behøver bare at holde mit barn i supermarkedskøen – jeg behøver bare at være der og blive hængende – for at verden belønner mig og sender smil i min retning.«
Omme på sædet bag mig har mor fundet en ny bog at læse højt af for Aksel og Anne. »Miaaauw,« siger de alle tre og bladrer videre. Børnene er helt fortabt i fælleslæsningen.
»Hvor er I gode begge to,« siger mor.
Her oppe på forreste række har far slukket iPad’en. Den ligger i skødet på ham, hænderne hviler over kors, han har lukket øjnene og lænet hovedet tilbage. Han sover, og ingen savner ham.
 
Anders Haahr Rasmussen er kulturjournalist

