I gymnasiet er der ikke plads til fejl og skæve tanker
Hvordan skal der nogensinde komme selvstændige og idérige unge mennesker ud af gymnasier, der insisterer på stramme tøjler og firkantede bokse?


 Jeg begyndte i gymnasiet med en forestilling om, at jeg de næste tre år skulle færdes i et trygt læringsmiljø med plads til nysgerrighed og nytænkning. Det skulle være en del af min almene dannelse og klargøre mig til det virkelige liv på den anden side. Det udgangspunkt havde jeg taget med mig fra folkeskolen, hvor stort set al læring foregik i et kreativt og åbent miljø.
Jeg må nu, halvvejs igennem 3.g, konstatere, at denne forestilling ligger langt fra virkeligheden. Det eneste tidspunkt i hele min gymnasietid, hvor jeg rent faktisk har oplevet at skulle stå helt på egen hånd med frie tøjler, var da jeg skulle skrive mit studieretningsprojekt i december. Resten af tiden er jeg blevet trænet i at være et konkurrenceminded individ med en uselvstændig tankegang.
Læs også: Mr. 12-tal har brug for afvænning
I gymnasiet er der ikke plads til skæve tanker. Der er ikke plads til fejl, medmindre man viser, at man har opdaget dem selv. Der er ikke plads til udfoldelse, hvis denne udfoldelse ikke kan rygdækkes af en teoretiker. Der er ikke plads til spørgsmål, medmindre man selv kender svaret. Der er ikke plads til dårlige dage, hvis de ikke straks efterfølges af gode.
Lige inden de første standpunktskarakterer i 3.g opfordrede vores lærer os til at sige mere i timerne. Ikke for at motivere vores lyst til at lære. Det handlede selvfølgelig om, at vi skulle forbedre vores karakterer.
Fake it
Det er ikke ligefrem et motiverende grundlag for indlæring, og jeg har i længden mistet lysten til at lære for min egen lærings skyld. Klassen er ikke længere et læringsrum, men et sted hvor man skal præstere. Præstationsangst er ikke en mulighed. Vi tager en bid af det sure æble og gør, hvad der bliver sagt, fordi vi ved, der venter en studenterhue, nye tider og den hårdt tiltrængte frihed rundt om hjørnet. Gymnasiet er blevet noget, der ’bare skal overstås’.
Denne indstilling har gjort os til mestre i at fake. Hvis man ikke har styr på tingene og kan pensum på rygraden, er man nødt til at fremstå som én, der har – ellers er det bare ærgerligt. Men er you gotta fake it ’till you make it-mentaliteten virkelig det, som vores samfund har brug for?
Læs også: Lad os stoppe karakterkrigen
Hvis vi vil nå toppen af karakterstigen i denne survival of the fittest-kultur, er det i hvert fald dét, der skal til. Og det er da egentlig ret sørgeligt. Vi har gennem hele gymnasietiden fået at vide, at vi har ansvar for egen læring. Men alligevel bliver vi pisket, hvis ikke vi gør en indsats. Det forventes, at vi investerer al vores tid og energi i skolen. Det gør det næsten umuligt for os at udvikle de kompetencer, som ligger uden for skolens rammer, men som vi måske ville komme længst med i det virkelige liv.
Gymnasiet er nemlig ikke kun krævende, når man er i skole. Det fylder også meget i ens fritid. Hvis vi skulle lave alle de lektier og afleveringer, som der reelt kræves af os, ville vi ikke have særlig megen tid tilovers. Og når vi så endelig har lidt tid, er overskuddet til at gøre noget af ren lyst tæt på at være ikke-eksisterende.
Jeg var i folkeskolen vant til at gå til dans to gange om ugen, guitar en gang om ugen, bruge adskillige weekender på dansekonkurrencer og læse en masse bøger af egen lyst. Det er ikke længere en mulighed for mig. Det har det ikke været de seneste to år, fordi gymnasiet er så tids- og energikrævende. Og det har i den grad været imod min vilje, da det er i fritidsaktiviteterne, jeg førhen har hentet glæde, overskud og inspiration.
Læs også: Jeg er glad og gennemsnitlig
Hvordan kan det forventes af os, at vi skal være selvstændige og idérige unge mennesker med disse stramme tøjler og firkantede bokse? Vi er den næste generation, som indtager arbejdsmarkedet, men med dette fantasiløse, uinspirerende og overfladiske grundlag af en gymnasieuddannelse er vi da langtfra forberedte.
Jeg synes, at synet på uddannelse er på vej i den helt forkerte retning. Jeg ville ønske, at gymnasiet var et sted, hvor man fik lov til at være undersøgende, nysgerrig og frit tænkende. Men lige nu er der kun plads til én uselvstændig form for tankegang – og til fejlfrie toppræstationer og perfektion.
Molly Gerlow Tornbjerg er gymnasieelev på Christianshavns Gymnasium

