Kontanthjælpsreformen – en opvisning i bureaukratisk rundforvirring
Det kræver stort overskud at kæmpe med kontanthjælpsreformen. Sagsbehandlingen er ekstremt individuel, og det betyder desværre, at det er noget nær umuligt at få et hurtigt og præcist svar på selv simple spørgsmål. Det er utrygt for mennesker med få ressourcer


 
	Det offentlige system er så bureaukratisk, at det spænder ben for de svage i samfundet. Og det er ikke blevet bedre af, at kontanthjælpsreformen er trådt i kraft. Jobcentrene bliver kimet ned. De ansatte er på overarbejde. Især unge under 30 år er frustrerede. Kan de betale alle deres regninger? Hvilke rettigheder har de? Hvilke krav stilles der? Kan man få kontanthjælp, hvis man er hjemløs?

	I forbindelse med kontanthjælpsreformen har jeg mødt mange mennesker, der er bekymret for deres fremtid. Jeg blev gjort opmærksom på en historie om en ung hjemløs kvinde, der har fået at vide, at hun ikke har ret til kontanthjælp, og jeg satte mig for at undersøge, om det kunne være rigtigt. Det var begyndelsen på en besynderlig rundtur i en forvirret kommunal verden.

	Først kontaktede jeg et jobcenter, hvor jeg fik flere valgmuligheder for at blive stillet om. Alt afhængig af mit ærinde skulle jeg ringe enten til den ene afdeling mellem klokken 10 og 12 eller til den anden mellem klokken 12 og 14.

	Ventetiden var lang, og jeg blev viderestillet utallige gange. Så fik jeg at vide, at jeg kunne informere mig på kommunens hjemmeside – for der stod alle de vigtige informationer, jeg skulle bruge. Man kan mærke, at de ansatte på jobcentrene har travlt, og det er tydeligt, at de gør deres bedste for at hjælpe dem, der ringer. Men opgaven er så stor, at de ikke kan følge med. Det øger frustrationen hos den enkelte borger.

	Lang sagsbehandling

	For at få svar på mine spørgsmål ringede jeg til den sociale retshjælp. De ville gerne undersøge sagen, men endte med at henvise til Socialministeriet, som vist har flere juridiske eksperter siddende, der burde kunne hjælpe mig. Af Socialministeriet blev jeg bedt om at kontakte Beskæftigelsesministeriet, da det er deres ansvarsområde. Men her fik jeg at vide, at jeg i stedet skulle kontakte jobcentret.

	Igen ringede jeg til jobcentret, blev stillet over for de samme valgmuligheder som sidst, men svar fik jeg ikke.

	Kontanthjælpsreformen er så kompleks, at den er svær at gennemskue. Der skal vurderes så mange faktorer. Sagsbehandlingen bliver godt nok meget individuel, men det betyder samtidig, at behandlingstiden bliver meget lang. Det efterlader mange kontanthjælpsmodtagere i en uvis og belastende situation.

	Hvor skal man henvende sig for at få et konkret svar på, om man kan få kontanthjælp, hvor meget man kan få, og hvad skal man gøre for at få den ydelse, man har ret til? Jeg undrer mig over, at man i implementeringen af denne reform åbenbart ikke har taget højde for, at mange af de unge, der bliver ramt af reformen, har andre problematikker end det faktum, at de er på offentlig ydelse. Hele denne proces med at finde ud af ydelser, rettigheder og forventninger kræver overskud og ressourcer. Det er ikke alle i besiddelse af.

	Manglende forståelse

	Min oplevelse har været, at rådgiverne de forskellige steder meget gerne vil hjælpe, men fordi kontanthjælpsreformen er kompleks, og hver sag kun kan behandles individuelt, ender de i afmagt. Ikke just en tillidsvækkende begyndelse på 2014.

	Jeg er stærkt forundret over, at man ikke allerede i løbet af 2013 udarbejdede en mere skudsikker plan for implementeringen af reformen.

	Det virker nærmest, som om det kommer bag på regeringen og det kommunale system, at der her er tale om borgere med begrænsede ressourcer. Nu overlades det til de rådgivende kræfter bag skranken at få det hele til at fungere, og også deres ressourcer er begrænsede.

	Gad vide, hvilke rådgivere regeringen har sparret med i forbindelse med udarbejdelsen af denne reform? Jeg tvivler på, de har haft de rigtige eksperter med ved bordet. Eksperter, der reelt har kendskab til socialt udsattes livsvilkår, kompetencer og ressourcer. Havde de haft det, var vi næppe endt i dette kaos.

	Heldigvis endte min rundrejse ikke kun i frustration. Til sidst fik jeg også svar på mit spørgsmål: Alle har ret til kontanthjælp eller anden ydelse, også hjemløse. Hvor meget man kan få, og hvilken ydelse man kan få, afhænger af sagsbehandlerens vurdering af den enkelte sag.

Ilona Gondesen er studerende

