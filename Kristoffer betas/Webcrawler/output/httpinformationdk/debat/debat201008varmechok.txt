Varmechok for klimaforandringsbenægtere
En kold vinter, klimakrakket i København og lækket forskerkorrespondance overbeviste mange om, at den globale opvarmning var opreklameret hysteri - nu står det fast, at 2010 bliver det varmeste år nogensinde, og det forudsagde videnskaben faktisk allerede for 10 år siden


 Livet kan være meget barsk i Moskva. Den russiske hovedstad har i ugevis stønnet under rekordtemperaturer tæt på 40 grader. Tørvemoserne omkring byen er tørret ud og brudt i brand. Moskva er indhyllet i kvælende smog. Vagtskiftet på Katedralpladsen er aflyst - gardisterne i deres uldne uniformer besvimer af varmechok. Over 2.000 russere- mange berusede - meldes druknet under forsøg på at finde kølighed i søer og floder. 10 millioner hektar afgrøder er ødelagt. 23 regioner har erklæret undtagelsestilstand.
Rusland er ikke alene. Også det østlige USA døjer med tropisk varme og høj luftfugtighed. Offentlige kølecentre har måttet oprettes, og besvimelsesanfald er almindelige. I Arktis svinder havisen fortsat, mens en rapport i sidste måned kunne afsløre, at niveauet af planteplankton - grundlaget for havets fødekæde - styrtdykker som følge af den globale opvarmning.
Verden syder, mens et stigende niveau af drivhusgasser lukker stadig mere solvarme inde i den nedre atmosfære - en udvikling, der blev bekræftet, da Storbritanniens meteorologiske institut (The Met Office) oplyste, at sensorer fra hele verden tyder på, at 2010 bliver det varmeste år, der er målt.
Ikke desto mindre overbeviste en bitterlig kold vinter i det meste af Europa i kombination med sammenbruddet i klimaforhandlingerne i København og de lækkede climategate-emails mange om, at global opvarmning er et opgejlet fænomen. Var det bare så vel.
Forbløffende præcision
Den stigning i de globale temperaturer, der nu er registreret, var så langt fra uventet - den blev forudsagt i januar, da The Met Office forudsagde, at dette år ville blive rekordvarmt. I lyset af at store dele af Europa dengang var begravet under dyner af sne, var forudsigelsen dristig.
Og dog holdt den stik. Vesteuropa, Østeuropa og det østlige Nordamerika oplevede en barsk og kold vinter, men andre områder - herunder Asien og det vestlige Nordamerika - havde uventet varmt vejr. Den overordnede tendens var forøget opvarmning. Alligevel kom provinsialismens verdenssyn - kun lokale begivenheder tæller - til at dominere avisartikler og blogs. Global opvarmning var opreklameret hysteri, insisterede flere.
I dag turde det være indlysende, at benægterne tog fuldstændig fejl, mens klimaforskere har fået en spektakulær bekræftelse på deres forudsigelse.
Det er værd at bemærke, hvor nøje deres forudsigelser har holdt stik. I 1999 offentliggjorde The Met Offices ledende klimamodelforsker, Peter Stott, en artikel om de sandsynlige konsekvenser ved udledning af drivhusgasser. Med afsæt i temperaturdata fra 1946 til 1996 fremsatte han en række skøn om den fremtidige globale temperaturudvikling fra 2000 til 2040. En stiplet linje på en graf anskueliggjorde den mest sandsynlige udvikling. For året 2010 angav den stiplede linje en stigning på 0,8 graders celsius siden Anden Verdenskrig - og det er eksakt, hvad vi oplever i dag.
Så forskerne forudsagde altså ikke kun for et halvt år siden, hvor varmt dette år ville blive - de forudsagde for 10 år siden med høj grad af nøjagtighed, hvor niveauet for den globale opvarmning ville ligge i dag.
For så vidt er den forbløffende præcision i klimaforskernes forudsigelser opmuntrende. Den tyder på, at de ved, hvad de taler om. På et dybere niveau er den stærkt foruroligende, for det står klart, at kun få mennesker tager deres budskab alvorligt.
Hvorfor kan forskerne ikke trænge igennem? En typisk forklaring lyder, at det er svært at formidle dette stof, fordi det er behæftet med usikkerhed og forbehold. Vel er atmosfærefysik og meteorologi komplekse størrelser, men der findes imidlertid en anden og mere dyster forklaring, og det er den, som står i Merchants of Doubt ('Tvivlens kræmmere'), som de amerikanske forfattere Naomi Oreskes og Erik Conway i denne måned udsender på forlaget Bloomsbury. Deres analyse af amerikanske højrekræfters kampagne mod videnskaben viser, hvordan en håndfuld personer aktivt har formået at tilsløre sandheden om spørgsmål, der spænder fra faren ved rygning til global opvarmning. Disse højrekræfter tæller bl.a. tænketanke som Heritage Foundation og Marshall Institute.
Finansieret af selskaber og konservative fonde er disse tænketanke sat i verden for at bekæmpe enhver statsindgriben og regulering af borgernes adfærd. Derfor bekæmpede og forhalede de lovreguleringer mod rygning i 1970'erne, selv om lægevidenskaben havde fastslået kræftrisikoen som et faktum. Og lige siden har de kæmpet for at bremse love, der vil begrænse syreregn, hindre nedbrydning af ozonlaget og afværge den globale opvarmning.
Kendt taktik
Den anvendte taktik er hver gang den samme: miskreditér videnskaben, spred forkerte oplysninger, øg forvirringen og skab tvivl. Som forfatterne noterer: »Små grupper mennesker kan forårsage store, negative konsekvenser, især hvis de er velorganiserede, beslutsomme og har adgang til magten«.
I Europa er forbindelserne mellem benægtere og storkapitalen mindre indlysende. Men det er klart, at også her drager benægterne lære af de amerikanske erfaringer og kopierer deres succesrige taktik. Det viste deres overreaktionerne på de lækkede climategate- e-mails og et fejlagtigt tilføjet afsnit i IPCC's seneste klimarapport, der hævdede, at Himalayas gletschere smelter hurtigere, end der er belæg for. Begge dele skabte furore og blev af klimaforandringsbenægtere udbasuneret som afsløringer af »en massiv svindel«, der repræsenterede »det sidste søm i kisten for teorien om global opvarmning«.
Den påstand viste sig som rent nonsens, men det tog tre udredninger at få fastslået den pointe. Den samlede virkning af affæren var altså at sprede forvirring i befolkningen og så øget tvivl om klimaændringernes realitet. I betragtning af, at de lækkede e-mails blev tilvejebragt ved computerhacking, må man konkludere, at dette var den specifikke målsætning ved det elektroniske 'indbrud'.
Sådan gik det altså til, at forskernes advarsler blev tilsløret af en lille gruppe ideologer, der anser den personlige frihed for vigtigere end alle andre hensyn. Vores planet kan brænde og millioner dø, byer som Moskva og New York kan ulme, men i det mindste bliver vi fri for statsreguleringer og bureaukrati. Men til hvilken pris?

Robin McKie er videnskabsredaktør for The Observer
© The Observer og Information
Oversat af Niels Ivar Larsen

