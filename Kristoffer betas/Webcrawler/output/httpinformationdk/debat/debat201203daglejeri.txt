Daglejeri spreder sig på universiteter



 For nylig udtalte Morten Østergaard (R) at danske studerende skal undervises af forskere og ikke af deltidsansatte, som det ofte er tilfældet i dag. På mange studier varetages mindst halvdelen af undervisningen timelærere uden overenskomst.
De er et akademisk proletariat, skønt evalueringer og eksamensresultater viser, at timelærerne opnår lige så gode resultater som deres fastansatte kolleger.
Det er godt, at universiteterne indkøber ekspertise i form af eksterne lektorer, men det er betænkeligt, når de lader en stor del af deres regulære undervisningsbehov dække af timelærere.
For at omgå EU’s direktiv om tidsbegrænset ansættelse, ansætter universiteterne ofte den samme underviser til at levere den samme undervisning på skiftende kontrakter som ekstern lektor, lektorvikar, videnskabelig assistent, undervisningsassistent eller lignende.
Det handler kun om at få mere undervisning for færre penge, og det demonstrerer, at universiteterne regner med, at timelærernes undervisning er på niveau med de fastansatte forskeres. Alt andet ville gå ud over produktionen af årsværk.
Pinligt formandsskab
Aalborg Universitet besluttede for nogle år siden, at kun 10 procent af den udbudte undervisning må varetages af timelærere, og det princip så vi i Akademiske Daglejere gerne udbredt til resten af landet.
Hvor mange timelærere der på landsbasis er berørt af de uansvarlige ansættelsesforhold, universiteterne byder dem, vides ikke med sikkerhed, idet Finansministeriets Personalestyrelse under henvisning til timelærernes mange ansættelsesforhold konsekvent har afvist at kunne opgøre deres antal. Det virker uforståeligt, da de ligger inde med personnumre på alle ansatte.
Det er vores overbevisning, at den danske stat ved at godtage universiteternes misbrug handler i direkte modstrid med EU’s intentioner, som kommer til udtryk i direktiverne om deltidsansættelse, tidsbegrænset ansættelse og vikaransættelse. Direktiverne har til hensigt at sikre samtlige lønmodtagere i EU ensartede rettigheder, og det er da, ikke mindst under vores formandskab for EU, direkte pinligt, at det endnu ikke er sket i Danmark.
 
Morten Hjelt, formand, Akademiske Daglejere

