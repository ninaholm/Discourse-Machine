Hvad blev der af integrationen?



 Indvandrerforældre skal have hjælp til at være forældre, foreslår social- og integrationsminister Karen Hækkerup (S) på baggrund af en ny undersøgelse, der igen fremhæver indvandrerdrengene fra ikke-vestlige lande i en uheldig statistik.
Denne gang er det en ny undersøgelse fra Rockwool Fondens Forskningsenhed, der viser, at risikoen for, at de bliver anbragt uden for hjemmet i familiepleje eller på døgninstitution, er næsten dobbelt så stor for indvandrerdrenge som for andre børn og unge.
Forskerne bag rapporten peger på, at en anbringelse er en indikator på, at det vil komme til at gå disse drenge dårligere senere i livet. Men de ved ikke, hvad der ligger til grund for, at der anbringes oftere i denne gruppe. Det vil en anden ekspert dog gerne give et bud på i Jyllands-Posten. Her siger Marianne Skytte fra Aalborg Universitet, at fattigdom er den afgørende årsag.
En stor svensk undersøgelse viser nemlig, at hvis man korrigerer for socioøkonomiske faktorer, fattigdom og det at leve på overførselsindkomst, så forsvinder overhyppigheden.
Dén forskningsmæssige kendsgerning ønsker socialministeren ikke at hæfte sig ved. Godt nok siger hun til politiken.dk, at mange af forældrene til de anbragte børn er traumatiserede og har massive sociale problemer. Men når det kommer til handling, er det forældrene, der fokuseres på. For børnene er forældrenes ansvar, og det »dur ikke, at man tror, at man kan starte med at opdrage børnene, når de kommer i puberteten.«
Der er selvfølgelig intet i vejen med dialog med indvandrerforældre. Men hvis regeringen virkelig ønsker at gøre en forskel for de socialt udsatte familier, hedder det uddannelse, uddannelse og uddannelse og job, job, job.
At integrationsproblemer ikke længere er en politisk kampplads, betyder jo ikke, at de sociale problemer i denne gruppe forsvinder af sig selv. Men det er, som om SRSF-regeringen helst vil glemme integrationspolitikken. Måske fordi partierne indbyrdes er alt for uenige til virkelig at gøre en styrket integrationsindsats til den naturlige prioritering, det burde være for en centrumvenstre-regering.

