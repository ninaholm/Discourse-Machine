Feministen Hillary
LEDER


 Den demokratiske præsidentkandidat Hillary Clinton modtager tæv, som ingen af hendes mandlige modstandere gør. En amerikansk præsidentvalgkamp er beskidt, det rammer alle. Men pointen med Hillary er, at hun ud over alle kommentarerne om sit udseende og moderskab også skal stå til regnskab for sexanklagerne mod sin mand, tidligere præsident Bill Clinton. Det er sexisme af værste skuffe. Selvfølgelig er det rimeligt, at hun svarer på spørgsmål om, hvordan hun behandlede de kvinder, der stod frem med anklagerne i 1990’erne, når hun selv kører en kampagne om, at man skal »lytte« og »tro« på voldtægtsofre.
Men nu som dengang er anklagerne omstridte og desuden en del af en politisk kampagne – også i forhold til, hvad Hillary selv skulle have kaldt de kvinder, der rettede anklager mod hendes mand. Dertil kommer, at hun igen ligesom i 2008, hvor hun stillede op mod Barack Obama, skal kæmpe for at blive ’likable’ nok.
Mange vælgere har det svært med Hillarys troværdighed. Det handler ikke om hendes køn, men personlighed og politiske prioriteringer. Til gengæld er der også bred anerkendelse blandt amerikanske feminister – der tidligere støttede Obama frem for Hillary – for at hun i 2016 er trådt i karakter som progressiv og feminist. Et flertal af amerikanerne siger tilmed, at de nu er klar til en kvinde som præsident.
Derfor kan det undre, at der ikke er mere entusiasme (heller ikke blandt kvinder) at spore med udsigten til, at amerikanerne har gode chancer for at slå et stort og symbolsk hul i glasloftet og få en kvinde på verdens mest magtfulde post. En kvinde, der har konkrete og finansierede forbedringer af amerikanske kvinders forhold på sit program som betalt barsel, fri abort og ligeløn.
Hendes modkandidat, socialisten Bernie Sanders, bliver anklaget for at være tonedøv, når det gælder køn, mens andre til gengæld mener, at hans politik vil være bedre for kvinder. Men kan han få den gennemført. Kan Hillary? Feministen og venstrefløjsdebattøren Katha Pollitt forudser en »fest af kvindehad«, hvis Hillary Clinton vinder. Det er muligt. Men samtidig er det værd at minde om – og blive begejstret for – at amerikanerne er tættere end nogensinde på at vælge en kvinde. Store forandringer er mulige – uden at man kalder det en revolution.

