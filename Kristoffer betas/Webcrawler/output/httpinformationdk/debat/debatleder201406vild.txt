Vildfarne embedsmænd i søgelyset
LEDER


 
	Ak, der var en gang, hvor Danmark var skandalefrit. Så godt som. Denne idyltilstand har været genstand for global beundring. Men noget har ændret sig. Politiske skandaler er blevet hyppige, og i mange af dem optræder embedsmænd i pinlige roller: Helle Thorning-Schmidts skattesag, GGGI-sagen om fejlagtige oplysninger til udviklingsminister Christian Friis Bach, sagen om den lovede social-million til Lisbeth Zornig, Birthe Rønn Hornbechs statsløsesag, nødløgnen om en sikkerhedstrussel ved Retsudvalgets Christiania-besøg.

	Umiddelbart kan det derfor opfattes som glædeligt, at embedsmændenes organisation, DJØF, nu har nedsat et udvalg om »rammerne for samarbejdet mellem politikere og embedsmænd«. Det mindre glædelige er måske, at det netop er embedsmændenes egen organisation, der nedsætter udvalget. Det kan vække frygt for hvidvaskning og indfejning under gulvtæpper.

	Man må trøste sig med, at DJØF erklærer: »Udvalget arbejder helt uafhængigt af DJØF. Det kan i sit arbejde og konklusioner ikke modtage nogen form for instruktion fra DJØF. Udvalget fastlægger selv sit nærmere kommissorium.«

	Respektabel er da også medlemslisten for udvalget. Den omfatter fhv. minister Bertel Haarder (V), overborgmester Frank Jensen (S), forvaltningsretseksperten Jørgen Grønnegaard Christensen og Berlingskes chefredaktør Lisbeth Knudsen. Udvalgsformanden er Bo Smith, der fra 1998 til 2013 var departementschef i Beskæftigelsesministeriet. Samme Bo Smith er også formand for det udvalg om partistøtte, som regeringen nedsatte i marts i år. Det kan jo give Bo Smith lejlighed til at overveje en mulig sammenhæng mellem de politiske skandaler og den flom af penge, som staten siden 1996 har ladet flyde over partierne. Måske skulle Bo Smith indkalde Venstres Lars Løkke Rasmussen som kronvidne i begge sine udvalg.

	Den svulmende portefølje af ministerielle skandalesager har som én af sine årsager departementschefernes svækkede stilling. I klassisk dansk centraladministration har departementscheferne været garanten for pletfri forvaltning. Departementschefen havde som regel en forudgående karriere i ministeriets eget system, således at denne kendte alle regler og krinkelkroge og tillige nød sine kollegers tillid. Departementschefen vogtede ikke alene over sit ministerium, men også over sin minister. Næsten enhver kontakt mellem ministeren og ministeriet og mellem ministeren og omverdenen gik over departementschefens bord. Var ministeren dygtig og energisk, glædede det departementschefen, for det sikrede ministeriet gennemslag på ministermøderne og fordelagtig omtale i medierne. Savnede ministeren disse egenskaber ... nå ja, så skulle departementschefen nok sørge for, at det hele kørte alligevel. Sådan i al stilfærdighed.

	Nu om stunder bliver departementschefer hyppigt skiftet ud, fordi medie- og selvbevidste ministre gør deres egne mangler til departementschefens. De fleste departementschefer er ikke længere rundet af ministeriet, men kommer – i et hektisk karriereforløb – andetstedsfra. Tit fra Finansministeriet, hvad der vækker mistanker om, at de er sat ind som trojanske heste. Samtidig har departementschefen fået indskudt et fremmedelement i forholdet til ministeren: Ministerens personligt udnævnte spindoktorer, som sammen med ministeren leger røvere og soldater på Christiansborg og i medierne. Det kan friste departementschefen til at gå ind i gråzoner for at undgå, at luskerierne løber amok. Resultatet kan blive, at departementschefen ender som en del af den efterfølgende skandale.

	Ærlig tale om embedsmændenes ændrede rolle kan ikke føres uden en kritisk inddragelse af uetisk adfærd fra politikere og spindoktorer. Spørgsmålet er, om DJØF-udvalget har det fornødne vovemod.

	Stærke partipolitiske kræfter søger at udnytte embedsmændenes fadæser som påskud for at sætte endnu flere politisk udpegede ’rådgivere’ ind omkring ministeren. ’Statssekretærer’ og ’juniorministre’ har været nogle af de ministerialstillinger, som partierne har luftet forestillinger om at oprette og sætte sig på.

	Snarere end den rette medicin er det vist mere af sygdommen.

