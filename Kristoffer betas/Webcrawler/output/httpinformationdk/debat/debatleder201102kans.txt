Kan man sikre sig mod en bedrager?



 SAGEN OM stjerneforsker Milena Penkowa nåede torsdag sit foreløbige højdepunkt, da hendes tidligere arbejdsgiver, Københavns Universitet (KU), politianmeldte hende på mistanke om falskneri. Men det står også klart, at Penkowa-skandalen er en sag med mange forgreninger, som offentligheden måske vil få større indblik i i den kommende tid. Således forsøges Helge Sander, der var videnskabs- minister, da Penkowa blev tildelt EliteForsk-prisen, og desuden er personlig ven med hende, nu inddraget i sagen af oppositionen. Den kræver hans rolle undersøgt, hvilket afvises af Dansk Folkeparti med henvisning til, at ministeren ikke har indflydelse på, hvem der ender med at modtage den 1,1 mio. kroner store sum.
DERNÆST ER DER det spanske spor. Hvem var den person, KU's rektor, Ralf Hemmingsen, eller nogle af hans medarbejdere ringede til i Spanien, da man eftersøgte de rotter, Penkowa påstod, hun havde brugt til sin forskning? En person ansat i et ifølge Weekendavisens afdækning ikke-eksisterende firma.
Penkowas rolle er efter alt at dømme udspillet, men hvilke skeletter kan stadig nå at vælte ud af skabet? Forskningsverdenen er forståeligt nok rystet over en skandale uden historisk sidestykke. Men offentligheden sidder med langt større spørgsmål end blot undren over, hvad der kan drive en person som Penkowa. Kan man sikre sig mod en bedrager? Eller er der mekanismer i finansieringssystemet, hvor mulighederne for at bedrive prestigefyldt og banebrydende forskning i høj grad afhænger af eksterne fondsbevillinger givet til stjerneforskere, som får et universitet til at vende det blinde øje til?
KU's kontrolorganer har været inddraget løbende i anklager mod Penkowa. Alligevel var det en journalist, der afslørede, at der angiveligt er tale om snyd og bedrageri. En forsker, der mistænkes for videnskabelig uredelighed, får skader på karrieren. Men i fakturaforskning er der, hvad angår troværdighed, penge og prestige, for meget på spil til, at universiteter kan sidde på hænderne for ikke at få dem snavset til. meth

