I boblernes verden
Det er en del af mennesket natur at leve i bobler, men vor tids boble består i at udsætte virkeligheden til fremtiden
Modellen for vores tids   bobler er den globale finanskapitalisme På billedet ses børsmæglere på arbejde på New York Stock Exchange.


 Jeg læser med jævne mellemrum, at vi befinder os i en boble af en eller anden slags. Boligboblen er den mest indlysende. Men der er også frygt for en råvareboble, en obligationsboble, en guldboble, en ny finansboble og så videre. Så er der selvfølgelig Euro-boblen, som ingen forudså, da verdens økonomiske magthavere for et år siden samledes i Davos. Med en boble mener man en virkelighed, der ikke kan tåle at blive draget i tvivl eller punkteret.
Euro-boblen
Euroen var lige fra starten en boble, som bevidst havde til formål at fremtvinge en virkelighed, der endnu ikke fandtes. Den umiddelbare bobleeffekt af Grækenlands indtræden i eurozonen var, at den græske stat fik mulighed for at låne penge på vilkår, der ikke blev modsvaret af statens økonomiske kapacitet, hvilket grækerne udnyttede ved at snyde med regnskabet i stedet for at tilpasse sin formåen til vilkårene.
Hvis Grækenland havde gjort det, ville boblen ikke være bristet og havde tjent sit formål. Hensigten med at indføre en fælleseuropæisk valuta var at gennemtvinge en bedre koordinering af medlemslandenes offentlige finanser og i sidste ende en koordineret finans- og skattepolitik. De fleste indså, at det kun var et spørgsmål om tid, før forskellene mellem Eurolandenes økonomier ville gøre en sådan påkrævet.
Magten over statsfinanserne, som eurolandene ikke frivilligt kunne få sig selv til at lægge i fælleseuropæiske hænder, ville forsvaret af den fælles valuta i sidste ende tvinge dem til at overføre til EU.
Euroen var et luftkastel, som blev bygget på håbet om, at jorden ville nærme sig himlen. En konsekvens af det finanspolitiske sammenbrud i Grækenland og Irland kan blive, at jorden rent faktisk nærmer sig himlen, og at Grækenland og Irlands statsfinanser bliver bundet sammen med Tysklands, så tilliden til euroen kommer til at afhænge af tilliden til Europas statsfinanser som helhed.
I det omfang, at dette stadig betragtes som en utopisk idé, forbliver euroen et utopisk projekt. En ikke helt usandsynlig følge af den nuværende krise er, at hele luftkastellet falder til jorden (med gældskriser i Portugal, Spanien osv.).
Det er derfor tiden ingen, der kan forestille sig, hvilket er en del af boblens natur. Så længe boblen ikke brister, er der ingen, der kan eller ønsker at forestille sig noget andet.
Drømme
Bobler er til en vis grad naturlige eller i det mindste dybt menneskelige, fordi vi mennesker ikke lever i virkeligheden, som den er, men derimod i vores forestillinger om, hvordan den er. Eller rettere i en boble af forventninger, drømme, planer og visioner. Normalt betragter vi ikke dette som en boble, fordi vi i bedste fald er i stand til at tilpasse vores forventninger til vores erfaringer eller i det mindste formår at undvige, før vi støder hovedet mod væggen. Boblerne får vi først øje på i bakspejlet og vælger undertiden at kalde dem for tidsånden.
De bobler, der brister, er dem, der ikke tilpasser sig, men mister jordforbindelsen og bryder forbindelsen mellem forestillinger og erfaringer. Det 20. århundredes totalitære ideologier og systemer var sådanne bobler, enorme i deres omfang og ødelæggende, da de faldt til jorden.
Det, der især karakteriserede disse bobler, var forestillingen om, at en radikalt anderledes virkelighed (Tusindårsriget, det klasseløse samfund osv.) kunne gennemtvinges her og nu.
Et karakteristisk træk ved vor tids bobler, de som allerede er bristet eller virker faretruende bristefærdige, synes derimod at være troen på, at de radikale tilpasninger til radikalt nye erfaringer kan udskydes på ubestemt tid.
Der er bobler, som tilsyneladende opstår af en svækket sammenhæng mellem det kort- og langsigtede, mellem de nulevende generationer og de fremtidige, mellem gældsætning og afbetaling. Sjældent har udtrykket »efter os syndfloden« (Madame Pompadour) været mere passende end i en tid, hvor de nutidige generation gennem sine handlinger eller sin passivitet bogstavelig talt truer med at drukne fremtidige generationer.
En ny planet
Modellen for vores tids bobler er den globale finanskapitalisme, der kun lige når ramme jorden, før den som en Fugl Fønix stiger til vejrs igen. De banker og finansinstitutioner, som for kort tid siden satte vores samfundsorden på spil, tjener nu igen penge som aldrig før og udbetaler bonusser, som om intet var hændt og bevilger boliglån på vilkår, der er stadig er uholdbare.
I stedet for at lade en radikalt ny erfaring (faldet) ændre vores billede af virkeligheden, overlader vi mødet med virkeligheden til fremtidige generationer. Vi står i en bristet boble og er ved at skabe en ny.
Den ultimative boble er forestillingen om, at vi kan forlade Jorden og fortrække til en anden planet. NASA er efter sigende i fuld gang med at finde en ny planet til os: »Det er ligesom at bygge store katedraler, det er en opgave, der går i arv fra generation til generation,« siger en af planetforskerne (International Herald Tribune, 1. februar 2011).
Men når opgaven, som går i arv fra generation til generation, er at betale af på gælden fra byggeriet og udbedre skaderne, er det dog ikke en katedral, der bliver opført, men derimod et luftkastel.

Göran Rosenberg journalist, forfatter og klummeskribent
© Dagens Nyheter & Information 2011
Oversat af Mads Frese

