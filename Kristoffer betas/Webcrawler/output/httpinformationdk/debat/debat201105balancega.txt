'En balancegang mellem at uddanne generalister og specialister'
Professionshøjskolen UCC anerkender daginstitutionerne, der efterspørger en større faglig viden om anormal seksuel adfærd blandt børn. Men en opprioritering risikerer at ske på bekostning af andre væsentlige områder, lyder vurderingen fra eksperter


 Et af de vigtigste elementer i den pædagogiske grunduddannelse på landets professionshøjskoler er at kunne identificere mistrivsel blandt børn.
Men den nye undersøgelse Doktorleg i børnehaven viser, at mange daginstitutioner savner viden om, hvilke lege og seksuelle adfærdsformer blandt børn, der er normale og unormale. Dermed mangler pædagoger faglige værktøjer til at kunne spotte unormal seksuel adfærd blandt børn i daginstitutioner, der kan indikere overgreb i hjemmet.
Henrik Pedersen, direktør for grunduddannelse ved Professionshøjskolen UCC, anerkender problemet, men mener, der er grænser for, hvor meget faglig viden man kan nå at proppe ind i hovedet på de pædagogstuderende i løbet af den toårige grunduddannelse.
Et nyt, obligatorisk undervisningsforløb i børns seksuelle udvikling vil formentlig stjæle timer fra andre prioriterede fagområder på den pædagogiske grunduddannelse, vurderer han.
»Man kan med rette spørge, om pædagoger ikke også burde få en grundigere obligatorisk undervisning i at spotte tegn på anoreksi eller andre alvorlige tegn på mistrivsel hos børn? Det er en generel udfordring for pædagoguddannelsen, og de politiske udmeldinger har de senere år været, at vi skal leve op til flere og flere faglige krav. Derfor er der et enormt fagligt pres på en mellemlang uddannelse som vores, og det er hele tiden en balancegang mellem at uddanne generalister og specialister,« siger Henrik Pedersen.
Reform uden betydning
I 2007 gennemførte VK-regeringen en reform af pædagoguddannelsen, der blandt andet betyder, at pædagogstuderende ikke længere modtager obligatorisk undervisning i faget 'børns sundhed', der principielt gav mulighed for at få undervisning i børns seksuelle udvikling.
Det nye fag 'sundhed, krop og bevægelse' er derimod blot et linjefag, de studerende kan til- eller fravælge, og her er et af emnerne 'seksualitet og kropslighed'. Heller ikke på linjefaget er undervisning i børns seksuelle udvikling obligatorisk. Men det skyldes ikke reformen af pædagoguddannelsen, at pædagogerne i dag efterlyser flere faglige værktøjer til at spotte unormal seksuel adfærd hos børn, mener Henrik Pedersen.
»Hvis undersøgelsen Doktorleg i børnehaven holder stik, tyder det på, at der heller ikke har været nok fokus på børns seksuelle udvikling på den gamle uddannelse. På landsplan er der stadig relativt få færdiguddannede pædagoger, som blev uddannet efter den nye pædagoguddannelse. Problemet må derfor også have gjort sig gældende på den tidligere pædagoguddannelse,« siger han og påpeger, at selvom man med uddannelsesreformen i 2007 reducerede antallet af såkaldte småfag, er et vigtigt mål med det nye obligatoriske fag 'pædagogik', at de studerende skal lære at arbejde med identifikation af mistrivsel hos børn og unge.
Men uanset uddannelsens indhold har pædagoger vel et fagligt ansvar for at kunne spotte anormal seksuel adfærd hos børnene?
»Ja, helt bestemt, og enhver pædagog føler også det ansvar. Det er et kerneområde i den pædagogiske profession at arbejde med børnenes udvikling og trivsel og kunne identificere mistrivsel, og som fagfolk har de bestemt også en etik og en standard. Generelt tror jeg ikke, du kan finde en gruppe inden for professionsfagene, der ønsker mere viden og efteruddannelse end pædagogerne, men i sidste ende er det jo et spørgsmål om økonomi og dermed også et politisk spørgsmål.«
Hurtig indsats
Hvordan kan professionshøjskolerne løse problemet fremover?
»Hvis man ønsker en hurtig løsning, skal man målrette en uddannelsesindsats mod de fungerende pædagoger i institutionerne. Ellers vil det komme til at tage alt for lang tid, før alle pædagoger har tilegnet sig de efterspurgte fagkundskaber. Det vil tage over 30 år, før samtlige af de nuværende 80.000 pædagoger i landets daginstitutioner bliver udskiftet med nyuddannede pædagoger. Så en ændring af grunduddannelsen er kun en løsning på den lange bane,« siger Henrik Pedersen.
Hvad vil I konkret gøre for at løse problemet?
»Jeg vil drøfte det med de relevante personer i vores organisation, både undervisere og lederne inden for pædagoguddannelsen. Og så vil jeg undersøge, hvordan vi helt præcist arbejder med det her område på uddannelsen. Selv om jeg er sikker på, at vi arbejder med børns seksuelle udvikling i en eller anden form, er spørgsmålet, om temaet fylder tilstrækkeligt på uddannelsen. Vi kan i hvert fald konstatere, at mange fagfolk efterlyser mere faglighed på området, Og selvom vi udbyder et linjekursus med temaet 'seksualitet og kropslighed', er spørgsmålet, om vi kun arbejder med normal og dermed ikke unormal seksuel adfærd blandt børn.«


