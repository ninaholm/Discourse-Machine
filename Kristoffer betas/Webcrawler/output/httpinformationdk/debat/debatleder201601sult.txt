Sult som våben
LEDER


 Omtrent hvert halve år gentager den samme triste nyhed fra Syrien sig: Mennesker sulter ihjel i belejrede byer som følge af regimets og oprørsstyrkernes kyniske udmattelseskamp. De seneste dage har historierne handlet om byerne Fua, Kefraya og især Madaya, hvor billeder af udmagrede børn og voksne har vakt forfærdelse og forargelse verden over. Mandag fik nødhjælpskonvojer for første gang siden oktober adgang til de tre byer med forsyninger af mad, medicin og tæpper. Men det ændrer ikke ved, at sult fortsat bliver brugt som våben i krigen i Syrien. Nødhjælpsforsyningerne rækker til en måned, og hvad sker der så?
Det syriske regimes og Hizbollahs belejring af Madayas 40.000 borgere har stået på siden juli. Læger uden Grænser oplyser, at 28 mennesker er døde af sult siden december. Iagttagere siger til avisen Libération, at byen ikke engang er af særlig militær interesse, der kan retfærdiggøre den langvarige belejring.
I stedet har udsultningen af de mange tusinde mennesker formentlig haft til hensigt at ramme de oprørsstyrker fra gruppen Ahrar al-Sham, der havde søgt tilflugt i Madaya som led i kampen om en helt anden by, den nærliggende grænseby Zabadani.
Det understreger kun krigens beskidte spil, at Ahrar al-Sham som modydelse for nødhjælpen til Madaya samtidig gav adgang til de to shiitiske byer i det nordlige Syrien, Fua og Kefraya, som de selv belejrer. Selve operationen med at levere nødhjælp har ifølge Internationalt Røde Kors været stor og kompleks, da hjælpen skulle nå frem præcis samtidig til de tre byer.
Alle åndede vel lettet op, da det trods alt lykkedes at få hjælpen frem til de sultende befolkninger. Men som hjælpeorganisationerne skyndte sig at understrege, er det her ingen holdbar løsning. De har vedvarende problemer med at få adgang til mennesker i nød over hele Syrien. Ifølge FN lever op mod 400.000 syrere under belejring, omkring halvdelen af dem under regimets åg. Nødhjælpskonvojerne har anslået adgang til 10 pct.
For regimet har Madaya været en kærkommen lejlighed til at vise sin velvilje op til fredsforhandlinger i Genève den 25. januar. For oprørsgrupperne har det været en chance for at udstille regimets brutalitet. For alle os andre er det en grusom påmindelse om, at vi ikke kun skal bekymre os om Islamisk Stat i Syrien.

