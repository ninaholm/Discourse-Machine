Her går det godt, Malthus
Det er det rene plat, når O'Neill fremturer med Malthus' 200 år gamle teori som argument for, at der ikke er grund til bekymring. Malthus kunne ikke have nogen anelse om, hvordan benzin- og dieselmotoren ville forandre verden


Som det første store debatindlæg om verdenssituationen efter klimakonferencen valgte Information at bringe kronikken med overskriften 'For mange mennesker? Nej, for mange dommedagsprofeter' . Malthus tog fejl: »Vore dages kulttilbedelse af det begrænsede og opfattelse af planeten som et spisekammer af knappe ressourcer, som menneskene æder op, vidner om en tænkning, der selv er dybt begrænset og uden fremtidsorienteret fantasi,« skriver en Brendan O'Neill i en lomborgensisk kritik af Malthus, som Information har downloadet og oversat fra en af de her anti-miljøbevægelse, her-går-det-godt, discount hjemmesider ved navn Spiked (tilspidset).Der plejer ikke at være mangel på uhonnorerede kronikforslag, så redaktionen må have anset denne kronik for at være et så vigtigt indslag i debatten, at det var værd at betale både for tilladelse til at bringe den og for oversættelsen. Ud fra det journalistiske princip, at når nogle siger, at to og to er fire, skal der også gives plads til dem, der siger, at to og to er fem. Men der er grænser for, hvor meget vrøvl man som abonnent på Information er parat til at betale for. Især lige nu, hvor vi efter COP15- miséren mindst af alt har brug for flere sådanne virkeligheds-manipulerende debatindslag.O'Neill konkluderer: »Vi opbruger ikke bare endelige ressourcer. Vi er i stand til at skabe uendelige idéer og muligheder. Vi 6,7 milliarder mennesker på Jorden har ikke voldtaget og ødelagt planeten, vi har menneskeliggjort den. Og får vi bare en halv chance - og lægger vi os i selen for at overvinde fattigdom og udvikle nye fremskridt - vil vi menneskeliggøre den endnu mere.«Det kunne Information ganske gratis have fået CEPOS-direktør Martin Ågerup eller Bjørn Lomborg til at skrive.KendsgerningerneDet er imidlertid en kendsgerning, at det er de fossile brændsler - især olie - der muliggjorde den eksponentielle vækst i Jordens befolkning (stærkest i de fattigste landes slumbyer), i antallet af oliedrevne biler, lastbiler, traktorer og fly, i verdens fødevareproduktion og i det hele taget i den udvikling af vores bysamfund, transportinfrastrukturer og landbrug, der er sket i det sidste århundrede.Det er også en kendsgerning, at denne udvikling ikke er resultatet af menneskelig genialitet i det 20'ende århundrede, men af den tilfældighed, at der fandtes store, men dog endelige mængder af lettilgængelig olie og naturgas i olie- og gasfelter rundt om i verden. De stempelmotorer, der i biler, lastbiler og skibe kunne forbruge den billige olie, der strømmede op af oliebrøndene og dermed forandrede verden, var opfundet allerede i 1800-tallet. Kun jet-motoren kom til som erstatning for stempelmotorer i fly.Og det er en kendsgerning, at ingen har nogen anelse om, hvordan syv og måske snart ni milliarder mennesker vil kunne overleve på denne planet uden olie og naturgas.»Vi opbruger ikke bare endelige ressourcer.« Nej, vi ødsler dem bort. Og vi bruger dem til at tømme havene for fisk og til at fælde regnskovene. Vi i de rige lande nyder denne ødselhed, så længe det går, samtidig med at vi udsætter vores efterkommere for ødelæggende klimaændringer. Og samtidig med, at snart en milliard mennesker ikke har nok at spise.»Vi 6,7 milliarder mennesker på Jorden har ikke voldtaget og ødelagt planeten.« Hvad skal man så kalde det, én af de 6,7 milliarder har udrettet?»Vi er i stand til at skabe uendelige idéer og muligheder.«(sic!) Det er den indsigt i menneskehedens historie, O'Neill har tilegnet sig. Men det vi ved er, at verden med dens rigdom og fattigdom har udviklet sig til det, den nu er, i kraft af de fossile brændsler, og at vi nu desperat forøger at finde ud af, hvordan menneskeheden kan overleve uden dem. Og vi ved fra COP15, at den platte 'Hopenhagen'-attitude ikke rækker til at skabe fælles fodslag i fremskridt mod det fælles bedste - især ikke når lille Danmarks statsminister ikke har begreb om, hvordan der forhandles i FN - det eneste internationale forum der findes, hvor de 'uendelige idéer og muligheder' kunne komme til udfoldelse.Det er det rene plat, når O'Neill fremturer med Malthus' 200 år gamle teori som argument for, at der ikke er grund til bekymring. Malthus kunne ikke have nogen anelse om, hvordan benzin- og dieselmotoren ville forandre verden. Ligesom O'Neill ikke har nogen anelse om, hvordan verden vil udvikle sig efter olietiden. Men de foreliggende kendsgerninger taget i betragtning, er det ikke usandsynligt, at Malthus får ret.Klaus Illum er M.Sc., ph.d. og ejer af analysefirmaet ECO Consult
