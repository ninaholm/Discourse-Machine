Fra ugens netdebat - brugerbetaling på universiteter?



 af Espen Fyhrie
I den forgangne uge blev et velkendt emne på ny taget op i den offentlige debat, da professor i økonomi ved Aarhus Universitet Nina Smith udtalte, at de danske universiteter i de kommende år kan blive nødt til at kræve delvis brugerbetaling for kandidatuddannelser. Det er ifølge hende den eneste måde, universiteterne kan undgå fortsat at være nødsaget til at kanalisere penge, som er allokeret til forskning, videre til undervisning - med mindre der er markant forhøjede statslige tilskud i vente. Desuden tilføjer hun, at der foregår en urimelig fordeling, når uddannelse er rent skattefinansierede, eftersom det som oftest resulterer i omfordeling fra de fattigste til de rigeste i samfundet.
Naboerfaringer
Frej Klem Thomsen synes, at det er interessant, at alle fortalerne for at afskaffe gratis uddannelse mener, at emnet er tabubelagt, samtidig med at den helt indlysende præmis for deres argumenter er, at skattestigninger til at finansiere de underfinansierede universiteter ikke bare er utænkelige men også unævnelige. Marie Spliid Clausen tilføjer, at hvis man virkelig kerer sig så meget om hvem, der kommer til at betale, så kunne man jo passende begynde at beskatte folk her i landet efter deres faktiske formueforhold.
Der lyder en selverklæret jamren fra Henrik Jensen, som uddyber: »Der har vi den igen; et forslag, som overhovedet ikke inddrager erfaringerne fra vores nabolande.«
Han forklarer, at man i visse tyske delstater har haft studiegebyrer i nogle år: »Gæt selv om universiteterne har brugt dem til at gøre undervisningen bedre,« skriver han og linker til en artikel fra Der Spiegel, der fortæller, at de tyske ordninger ikke har haft den ønskede effekt.
Janus Agerbo mener i øvrigt, at ideen med at lånefinansiere uddannelserne kun tjener det formål at skaffe renteindtægter til  finansverdenen. Selv med en forrentning på to pct. ÅOP, bliver en uddannelse op mod 50 pct. dyrere for den studerende, der skal låne pengene, frem for en, der kan betale selv, argumenterer han.
Et andet løsningsforslag kommer fra Gert Sørensen. Han er sikker på, at veluddannede økonomer  - med Nina Smith i spidsen - vil kunne udvikle en model, der tilrettelægges sådan, at ikke kun de der har lært at regne godt, men især de, der understøttet af en liberalistisk samfundsorden, viser gode evner for at 'regne den ud', tilbagebetaler mest til universitetskassen.
Information bringer hver fredag på denne plads et uddrag af ugens mest interessante kommentarer fra debatten på information.dk

