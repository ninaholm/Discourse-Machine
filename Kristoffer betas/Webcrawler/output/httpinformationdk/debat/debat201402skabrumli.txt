Skab et rumligt arbejdmarked
Læserbreve


 
	Landets socialøkonomiske virksomheder kan se frem til både en økonomisk håndsrækning og en lovændring. Det vil blandt andet gøre det muligt at lade en virksomhed registrere som ’socialøkonomisk’ og dermed blive mere synlig for omverdenen.

	Det kunne man læse den 17. februar i artiklen »Sociale virksomheder får ny støtte til udsatte ledige« og det var, set fra min socialpædagogiske stol, rigtig positivt. For der er ingen tvivl om, at socialøkonomiske virksomheder hver dag gør en enorm forskel for de mange udsatte borgere, de har ansat.

	At have et arbejde giver mening for rigtig mange mennesker. Det er et sted, vi hører til, hvor vi deltager i et fællesskab, hvor vi gør en forskel og bruger os selv sammen med andre.

	Det giver kort sagt bedre livskvalitet. Og det gælder også for den psykisk syge, den fysisk eller den mentalt handicappede borger. Så der er alle gode grunde til at støtte udvikling af de socialøkonomiske virksomheder.

	Vi spurgte sidste forår et repræsentativt udsnit af private virksomheder om deres holdning til det rummelige arbejdsmarked. Undersøgelsen viste tydeligt, at erhvervslivet kan se muligheder i at åbne dørene for udsatte medarbejdere.

	45 procent af dem svarede eksempelvis, at det bliver en mere mangfoldig og spændende arbejdsplads. Og 38 procent pegede på, at det giver virksomheden mulighed for at profilere sig som socialt ansvarlig.

	Viljen er der

	Jeg er glad for at ministeren har øje for at det kræver lidt støtte. Både økonomisk og organisatorisk.

	Vi mener, at der vil være god mening i, at organisere nogle fleksible ansættelsesforløb, der er målrettet den enkelte. Og med en socialpædagogiske støtte som bindeled mellem den udsatte og virksomheden kan man sikre, at borgeren holdes fast i forløbet, og at virksomheden kan få hjælp til at finde rundt i regler og muligheder.

	På den måde bliver det også nemmere for virksomheder at sige ja.

	En fjerdedel af de virksomheder, vi spurgte, svarede, at de mener, der er brug for en støtteperson, for at det kan lykkes. Og 44 procent mener, at der er brug for mere fleksible tilskudsordninger.

	Disse forespørgsler fra erhvervslivet håber vi, at ministeren vil imødekomme.

Benny Andersen, formand for Socialpædagogerne

