Genopbygning som krigsstrategi
I krigen mod Taleban går NATO-styrken langt for at vinde befolkningen over på sin side. Det kan bringe lokalbefolkningen i yderligere fare og mindske humanitære aktørers evne til at nå dem
Når Taleban og lokalbefolkningen ser NATO-styrken udføre humanitære aktiviteter, er det svært at opretholde skillelinjen imellem politisk og neutralt engagement. Konklusionen, der ofte drages, er at når soldater kan være hjælpearbejdere, ja, så kan hjælpearbejdere lige så vel være soldater.


 "Nogle gange er det kun 30 minutter efter afslutningen på en kamphandling, at vi går ind i et område," fortæller Anne-Cathrine Riebnitzsky, der indtil for et par måneder siden var CIMIC-soldat for NATO-styrken i den sydlige Helmand provins. 
"På det tidspunkt har Taleban forladt området. De lokale er ofte rådvilde og bange. Men vi forklarer, at vi vil udbedre skaderne efter kampene i deres område. Det er ikke altid, de vil snakke med os første gang, men så kommer vi tilbage senere og forklarer vores intentioner." 
CIMIC står for civil-militært samarbejde og udgør en del af NATOs militære indsats i Afghanistan. For at opnå 'goodwill', udbedrer soldaterne eksempelvis krigsskader efter kamphandlinger i området, tilbyder lægehjælp, uddeler radioer eller aflønner befolkningen for at tildække en forladt Taleban-skyttegrav. Disse aktiviteter udføres for at opnå befolkningens tillid. Uden den bliver det nemlig farligere for soldaterne at operere i området. 
Mindre realiseringer
I Afghanistan skal NATO bane vejen for civil genopbygning. I mere end 20 steder i landet foregår sådanne tiltag i afgrænsede 'genopbygningszoner'. Disse områder beskyttes af NATO-styrken eller den amerikanske koalition. De militærpolitiske mål med områderne er fremme af sikkerhed og stabilitet. 
I Helmandprovinsens genopbygningsområde er civile eksperter fra det engelske og danske udenrigsministerium ansvarlige for udviklingen af projekter, der koordineres tæt med den militære strategi. Indtil videre er det kun mindre projekter, der er realiseret. Disse omfatter oprettelse af et sportsstadion, støtte til flere kvindeprojekter, rehabilitering af skoler og forbedring af vandforhold.
Men NATO-styrkens 'genopbygningsprojekter' er oplagte angrebsmål for Taleban. Sidstnævnte anser projekterne som bevis på fjendens, altså NATO's uønskede tilstedeværelse. Det bremser den egentlige genopbygning. Det er også medvirkende årsag til, at man primært har gennemført projekter i og omkring Helmandprovinsens to større byer, hvor koncentrationen af NATO-styrken er størst. Her kan man bedst beskytte den lokale administration og lokalbefolkning, der deltager i projekterne, mod angreb fra Taleban. Det er nødvendigt, da Taleban anser lokale, der samarbejder med NATO, for forrædere. 
At NATO-styrken bruger civile og humanitære midler til at vinde befolkningens sympati er der intet nyt eller overraskende i. Det er et kendt faktum, at krig mod oprørere vindes via lokalbefolkningen. Men når imødekommelse af humanitære behov på en gang skal skabe tillid og indfri sikkerhedspolitiske mål, risikerer lokalbefolkningen at blive trukket dybere ind i NATO's kamp mod Taleban. 
I mere end 20 år har det internationale Røde Kors (ICRC) arbejdet i Afghanistan. ICRC's humanitære mandat er at hjælpe konfliktens civile med mad, vand og sundhedstiltag, besøge krigsfanger samt overvåge at krigens parter overholder Genève-konventionerne. Ifølge organisationens folkeretsekspert Raj Rana er der på vegne af lokalbefolkningen grund til bekymring for konsekvensen af det civil-militære engagement: "Goodwillkampagner og genopbygningstiltag indlejrer humanitær hjælp i en militær- og sikkerhedsmæssig strategi, hvor det at afhjælpe dele af befolkningen kan udgøre en del af en strategi til at nedkæmpe en fjende." Med andre ord, når NATO bruger humanitære midler som et militært instrument i deres kamp mod Taleban, gøres dele af befolkningen yderligere sårbare overfor Talebans modangreb. De lokale, der samarbejder med NATO om genopbygningsprojekter er kun sikre, så længe NATO kan beskytte dem militært fra udefrakommende angreb. Det sætter i sig selv spørgsmålstegn ved bæredygtigheden af NATOs genopbygningstiltag i områder som Helmand-provinsen. 
Vælger at samarbejde
CIMIC-officer Anne-Catherine Riebnitzsky bekræfter faren: "De lokale løber en enorm risiko på grund af deres oprigtige ønske om stabilitet og udvikling. De er derfor mest interesseret i at vide, hvor længe vi bliver i området. - Men når det så alligevel er gået galt, og Taleban har dræbt lokale er det vores held, at de lokale ikke lader deres frustration gå ud over os. De kunne lige så godt pege på vores tilstedeværelse som årsag til Talebans drab og destruktion. Men det gør de ikke. De vil hellere leve med truslen om selvmordsbomber end med Taleban." 
Trods faren vælger dele af befolkningen altså samarbejdet med NATO. Det sker især i genopbygningszonerne, hvor NATO's militære kapacitet er stor. Udover at kunne drage humanitær fordel deraf, (lægehjælp, forbedrede vandforhold) får de lokale løn for at arbejde på projekterne i genopbygningszonen. 
For NATO-styrken er den lokale befolknings tilslutning afgørende. Ud fra en militær betragtning er tanken den, at færre lokale så vil støtte Taleban i området. Uafhængigt af militære og civile eksperters reelle intentioner om at hjælpe lokalbefolkningen i Helmand, så er samme befolkning altså også et instrument i Vestens militær-politiske kamp mod Taleban og lignende terrorister. 
Taleban har behov for lokalbefolkningen til at dække sine fysiske behov. Nægter de, bliver det tolket, som om de har valgt at være på NATOs side i konflikten og dermed bliver de en modstander, som Taleban kan dræbe. Derfor støtter mange lokale ufrivilligt Taleban med ly og mad. 
Faldende respekt
I kraft af at kampen mellem NATO og Taleban intensiveres, bliver det stadig sværere for de lokale at indtage en neutral position. De ender i stedet med at blive gidsler i en hårdt optrukket konflikt. Franz Rauchenstein, der er underleder ved ICRCs delegation i Kabul beskriver, hvor hårdt pressede de civile er: "Typisk bliver de opsøgt om natten af Taleban, der kræver, at de skal brødføde dem og give dem ly. Ikke sjældent bliver de om dagen opsøgt af NATO styrker eller den amerikanske koalition, der så kan beskylde dem for at være Taleban, fordi de er blevet set have kontakt til Taleban. Det fører til, at civile i stigende grad er på flugt i landet."
De mindre projekter, som civile og militære eksperter planlægger i Helmands genopbygningszone, ses som forstadiet til den egentlige genopbygning. Med andre ord; den civile genopbygning er altså ikke et mål i sig selv. Der er i stedet tale om politiske genopbygningsinitiativer, der er del af en militær kamp mod terrorister. 
At det er en politisk funderet bistand NATO-styrken forestår, kan blandt andet aflæses i måden man tænker projekter og genopbygning på. Dele af lokalbefolkningen, der af forskellige årsager ikke har deltaget "på den rigtige side" i krigen, får deres humanitære behov underkendt. Dette står i skarp modsætning til humanitære organisationer, der opererer efter universelle principper, hvor alle som udgangspunkt har ret til at få dækket deres humanitære behov. Mens humanitære organisationer uafhængigt af politiske og etniske skel uddeler hjælp efter behov, er NATO-styrkens civile aktiviteter med til at politisere hjælpen i området. Det betyder ikke bare, at en stor del af befolkningen ingen adgang får til hjælpen, men at den kommer med en politisk 'bagage', som forudsætter, at de lokale har bekendt kulør udadtil.
Når Taleban og lokalbefolkningen ser NATO-styrken udføre humanitære aktiviteter, er det svært at opretholde skillelinjen imellem politisk og neutralt engagement. Konklusionen, der ofte drages, er at når soldater kan være hjælpearbejdere, ja så kan hjælpearbejdere ligeså vel være soldater. Derfor er Taleban og andre i stigende grad kommet til at opfatte neutrale humanitære aktørers arbejde som del af NATO-styrkens militær-politiske engagement. Det gør det svært for uafhængige aktører at insistere på, at deres hjælp til lokalbefolkningen er neutral og ikke del af 'krigspakken'. Af den årsag er mange humanitære aktører blevet dræbt af Taleban i områder som Helmand-provinsen. Den faldende respekt for organisationernes neutralitet gør det kompliceret for hjælpeorganisationer at nå den ellers hårdt trængte lokalbefolkning. 
Charlotte Kjørup er MS.s i International Udvikling

