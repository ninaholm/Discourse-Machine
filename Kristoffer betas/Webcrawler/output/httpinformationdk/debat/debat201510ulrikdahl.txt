Ulrik Dahlin, du kan selv være en klaphat



 Under overskriften »Klap hatten, Khader« hævder Ulrik Dahlin i Information den 12. oktober, at jeg bryder de grundlæggende frihedsværdier i Danmark.
Det gør jeg, fordi jeg ikke vil give dansk statsborgerskab til en ung mand, der er israelsk statsborger med palæstinensisk baggrund, erklæret islamist, hader demokratiet og aktivt arbejder for at undergrave det med sit ønske om overgang til et muslimsk kalifat.
Men et statsborgerskab er ikke jura – det er politik.
Det var et rødt flertal, der satte den unge mand på lovforslaget, som her i efteråret tildeler statsborgerskaber.
Men nu er der et nyt flertal i Folketinget. Og det er netop Folketinget, der på demokratisk vis tildeler statsborgerskab. Statsborgerskab er med andre ord politik.
Man gør sig fortjent til at blive dansk statsborger. Det er ikke en ret, man har, blot fordi man lever op til visse kriterier. Det er en politisk beslutning.
Selvfølgelig skal man kunne forsørge sig selv, være ustraffet, beherske sproget mv. Mange udlændinge lever – fuldt lovligt – i Danmark uden at imødekomme disse krav.
Men de er ikke nødvendigvis danske statsborgere. Statsborgerskabet er en gave, som de demokratisk valgte politikere i et retssamfund stemmer om. Ellers kunne man lige så godt trække sit pas i en automat eller udfylde en blanket på internettet. Det fremgår af grundloven, og det ved Ulrik Dahlin, Johanne Schmidt-Nielsen (EL) og resten af venstrefløjen udmærket.
Læs også: Klap hatten. Khader
Men de sætter retssamfundet over demokratiet. De mener, at statsborgerskab er en rettighed uden forpligtelser.
Men de to ting kan ikke skilles ad. Ulrik Dahlin, Schmidt-Nielsen og mange andre på venstrefløjen har rodet sig ud i en temmelig uhellig alliance med islamisme. Og det er – for at bruge Ulrik Dahlins egen formulering – nærmest en tragisk pointe, at han i sin iver for at udvise tolerance argumenterer for at åbne dørene på vid gab for mennesker, som uden at blinke kræver særbehandling og bekender sig til ekstremisme, islamisme og omdannelsen af samfundet til et kalifat efter Koranens forskrifter.
Ulrik Dahlin og Schmidt-Nielsen vil nok indvende, at vi allerede har givet andre antidemokrater dansk statsborgerskab. Men vi har nok idioter. Vi behøver ikke have flere. Ulrik Dahlin, du kan selv være en klaphat. Den grænseløse tolerance er intakt.
Naser Khader, Folketingsmedlem (K)

