Skal alle være patienter?

Effekten af forebyggelse af forhøjet blodtryk med statiner til raske patienter er begrænset.


 Professor Ole Færgeman kritiserer i Information 26. juli Institut for Rationel Farmakoterapi (IRF) for at skrive om problemerne med at forebygge blodprop i hjertet hos raske med kolesterolsænkende medicin, de såkaldte statiner.
Det er flere gange vist, at statiner nedsætter dødeligheden og risikoen for nye blodpropper i hjertet, når det tages af personer, som tidligere har haft blodprop i hjertet og af personer med høj risiko for at få blodprop i hjertet fx personer med hjerte-karsygdom og med sukkersyge. Når det drejer sig om at forebygge hos personer uden særlig risiko for at få blodprop i hjertet, er det en anden sag.
Der er foretaget undersøgelser af problemet, og disse undersøgelser er samlet i det man kalder metaanalyser. Der er blot det problem, at undersøgelserne meget ofte også omfatter personer med sukkersyge og andre hjerte-karsygdomme.
Færgeman beskylder IRF for at »vende dokumentationen på hovedet«; her er det er Cochrane-analysen, han hentyder til. Cochrane fandt 14 undersøgelser med i alt 34.272 raske personer, men disse undersøgelser omfattede også personer med sukkersyge og erkendt hjerte-karsygdomme.
Data om den samlede dødelighed fandtes i otte af de 14 undersøgelser: I ingen af disse undersøgelser fandt man nedsat dødelighed ved statin, men samlet fandt man, at statin nedsatte den samlede dødelighed i ringe grad.
Da undersøgelserne ikke var 'rene', konkluderede forfatterne at man skulle udvise påpasselighed. Altså at den nedsatte dødelighed ikke kan tages som udtryk for entydig effekt af statin til raske mennesker. Der er også foretaget andre metaanalyser, som ikke har fundet effekt af statin til raske mennesker.
Ikke mirakelkur
Vi er enige i, at statin nedsætter dødeligheden hos personer med høj risiko for at få blodprop i hjertet, og at en del personer, som vil have gavn af statinbehandling, stadig ikke er sat i behandling.
På den anden side er det ikke sådan, at personer, der får statin, ikke kan få blodprop i hjertet. I det berømte Scandinavian Simvastatin Survival Study blev personer, der havde haft blodprop i hjertet og derfor havde høj risiko for igen at få blodprop i hjertet, sat i behandling med sinvastatin eller placebo.
I løbet af fem år døde 11,5 procent i placebogruppen mod 8,2 procent i simvastatingruppen. Dødeligheden blev nedsat med 3,3 procent. Det er effekten af statin, når det gives til hjertesyge personer. Med andre ord skal 30 hjertesyge personer behandles i 5 år for at 1 dødsfald undgås.
Hjerteforeningen har meldt ud, at kolesterol bør være under 5 mmol/l. Men 80 procent af befolkningen har kolesterolværdier over dette niveau. Der er ikke videnskabelige holdepunkter for, at det vil gavne raske mennesker at få statin.

