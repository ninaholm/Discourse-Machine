Stenene kommer susende ud af det amerikanske glashus
Syriens brug af giftgas truer med at undergrave de internationale normer om forbud imod kemiske våben, siger Obama. Her er en mand, der ved, hvad han taler om! At undergrave internationale normer er en sport, som USA mestrer til fuldkommenhed


 
	Man må have ondt af disse mennesker. I 67 år har amerikanske regeringer bekæmpet ethvert forsøg på at reformere FN’s Sikkerhedsråd. I stedet har de forsvaret et system, der giver fem nationer vetoret i alle verdens anliggender og reducerer andre nationer til afmægtige tilskuere.

	Hele 83 gange har USA nedlagt veto, heraf 42 gange for at værne Israel mod repressalier for dets behandling af palæstinenserne. Selv om vetoretten er brugt mindre hyppigt siden Sovjetunionens kollaps i 1991, har USA vetoet 14 gange siden da, mens Rusland har vetoet ni gange.

	I kraft af dette tyranniske dispensations-prærogativ har de sidste 60 års største krigsmagere båret ansvaret for at forvalte den globale fred. De største våbeneksportører har stillet sig i spidsen for global nedrustning. De, som tramper på folkeretten, har kapret kontrollen over den internationale retspleje.

	Men fordi to andre permanente medlemmer, Rusland og Kina, har varslet et veto mod de amerikansk-franske tilløb til at hælde benzin på endnu en mellemøstlig storbrand, erklærer USA nu hele systemet for illegitimt. Obama udtaler: »Ender det her med, at FN’s Sikkerhedsråd ikke længere bliver brugt som et redskab for at håndhæve internationale normer og international ret, men som barriere, tror jeg, at folk med rette vil blive ret skeptiske over for systemet.« Så sandt, hr. præsident!

	Hverken Obama eller hans forgængere har nogensinde forsøgt sig med seriøse reformer af systemet. De har aldrig udvist interesse for at ville erstatte det nuværende korrupte globale oligarki med et ægte demokratisk organ. Og har de beklaget sig over den uretfærdige orden, er det kun, for så vidt den har vist sig uanvendelig til at fremme amerikanske interesser.

	Verdensmester i normbrud

	Obama advarede i sidste uge om, at Syriens brug af giftgas »truer med at undergrave de internationale normer om forbud imod kemiske våben«. Her er en mand, der ved, hvad han taler om! At undergrave internationale normer er en sport, som USA mestrer til fuldkommenhed.

	I 1997 gik USA f.eks. ind på, at det inden for 10 år skulle have afviklet 31.000 tons sarin, VX, sennepsgas og andre kemiske kampstoffer fra sine våbenlagre. I 2007 bad USA så om at få rykket tidsfristen med de maksimale fem år, som Konventionen om Kemiske Våben tillod. Men sidste år lød det, at først i 2021 vil arsenalet kunne være afviklet. Nu opfordrer Rusland Syrien til at stille sine kemiske våben under international kontrol. Burde man ikke presse USA til det samme?

	I 1998 forbød Clinton-administrationen internationale inspektører at tage prøver af kemikalier i USA og at komme på uanmeldt inspektion. I 2002 fik Bush-regeringen José Maurício Bustani, generaldirektør for Organisationen for Forbud mod Kemiske Våben, fyret på grund af to utilgivelige forbrydelser: Bustani havde dels anmodet om inspektion af amerikanske faciliteter, dels presset Saddam Hussein til at underskrive Konventionen om Kemiske Våben. Det sidste truede med afspore forberedelserne til den krig, som George W. Bush brændte for at føre.

	USA brugte kemiske våben i Vietnam, Laos og Cambodja og under sin knusning af Falluja i Irak 2004. Reagan-regeringen bistod Saddam Hussein med Iraks krigsførelse mod Iran i 1980’erne, vel vidende, at han brugte både nerve -og sennepsgas. (15 år senere kunne Bush-administrationen så henvise til dette ’barbari’ som del af legitimationsgrundlaget for at angribe Irak.)

	Bacillefabrik

	Kopper er lykkeligvis udryddet i menneskelige populationer. Men to nationer – USA og Rusland – holder fortsat smitstoffet på køl. Angiveligt med det formål at kunne udvikle forsvar mod mulige angreb med biologiske våben – en forklaring, de fleste eksperter anser for nonsens. Selv om de gerne erklærer sig bekymrede over modpartens besiddelse af smitstoffet, har de ingen problemer med at tryne de øvrige medlemmer af WHO, når de forgæves forsøger at overtale dem til at destruere deres lagre.

	I 2001 rapporterede New York Times, at »Pentagon har opført en bacillefabrik, der kan producere mikrober nok til at udslette hele byer« – vel at mærke uden om Kongressens tilsyn. Pentagon hævdede, at sigtet var defensivt, men da anlægget er forbudt i henhold til Konventionen om Biologiske Våben, er det folkeretsstridigt. Bush-regeringen forsøgte også at udhule samme konvention som effektivt kontrolinstrument ved at sabotere og forhale forhandlingerne om udformningen af en verifikationsprotokol.

	Hertil kommer USA’s konsekvente dække for Israels masseødelæggelsesvåben. Ikke nok med at Israel (som ikke vil ratificere Konventionen om Kemiske Våben) har brugt hvidt fosfor som våben i Gaza. Det forholder sig, som Washington Post anfører, også sådan, at »Syriens kemiske våbenlagre bygger på en stiltiende gentlemanaftale om, at så længe Israel har atomvåben, vil Syriens kemiske våbenprogrammer ikke blive kritiseret eller omtalt«.

	I mellemtiden fritager USA stadig sig selv fra Den Internationale Straffedomstols jurisdiktion ved at erklære sine borgere immune mod retsforfølgelse. Samtidig opretholder man Guantánamo Bay – en veritabel hån mod enhver forestilling om retfærdighed mellem nationer.

	USA’s dobbeltmoral frikender under ingen omstændigheder Bashar al-Assads regering – eller visse syriske oprørsgrupper – for deres hæslige forbrydelser, herunder brugen af kemiske våben. Jeg antyder heller ikke, at der findes nogen let løsning på rædslerne i Syrien. Men det uærlige spil fra amerikansk side gør ikke denne krise nemmere at løse. Det nærer kun den brutalitet og kynisme, som præsident Obama siger, han vil til livs.

© The Guardian og Information Oversat af Niels Ivar Larsen

