Fremmede fortrolige
’Hvad rager det dig?’ røg det ud af munden på mig, da en telefonsælger spurgte, om jeg selv kendte nogen, der har eller har haft kræft. Hvilken anmassende forloren fortrolighed fra en fremmed


Forleden aften ringede telefonen, og en venlig kvindestemme fra foreningen Familier med Kræftramte Børn præsenterede sig og fortalte om sagen: 160 danske børn under 14 år får hvert år konstateret kræft, det betyder store omvæltninger for familien, der ikke altid har overskud til at gøre ting, familier plejer at gøre sammen, som at gå i biografen eller Zoologisk have – og derfor støtter foreningen de mange, der har brug for nogle lyspunkter …Oplysningerne blev afleveret med den let rablende rytme, der afslører højtlæsning af en tekst. Hendes uudtalte formål med samtalen var ikke svært at gætte. Hun ringede selvfølgelig for at få mig til at støtte foreningens arbejde, og jeg overvejede i stilhed et beløb, da hun efter en kort pause – hun skulle vel trække vejret –pludseligt i et inderligt tonefald spurgte: »Pia, har du selv kendt nogen, der har eller har haft kræft?«Så røg det ud af munden på mig: »Hvad rager det dig?« – hvert enkelt ord udtalt meget tydeligt.Overrasket svarede hun: »Hov, hov, lad os lige bevare den høflige tone … hvorfor må jeg ikke spørge om det?«»Fordi du ikke kender mig,« begyndte jeg at forklare – men telefonsælgeren var så oprevet, at hun, inden min sætning var fuldendt, erklærede, at det nok var bedst, at vi sluttede samtalen her, og så lagde hun røret på.Hallo! Om jeg begriber, at nogen kan finde på at ringe et vildt fremmed menneske op og i et fortroligt tonefald spørge, om de kender nogen, der har kræft.Ikke fordi det er en hemmelighed, at min far døde af leverkræft, min faster og moster af kræft i tarmen, min farmor, svigerinde og adskillige veninder har haft brystkræft, gode venner testikelkræft –og mine familiemedlemmer og venner er vel at mærke ikke ekstraordinært hårdt ramt af den sygdom: Hvert år bliver der registreret godt 34.000 nye kræfttilfælde, og hvert år dør godt 15.000 af kræft.Men fordi man mærker hensigten og bliver forstemt. Netop fordi kræft er så forfærdende almindeligt, må det være tæt på umuligt at ringe til en tilfældig dansker, spørge, om de kender nogen, der har eller har haft kræft og få et benægtende svar. Det ved telefonsælgeren fra Familier med Kræftramte Børn selvfølgelig godt, og netop derfor var hendes spørgsmål til mig så intimiderende: En forloren fortrolighed og simuleret interesse i mine personlige erfaringer med kræften, der var beregnet på at bringe mig i et emotionelt, gavmildt lune.Fy! Jeg finder den fremgangsmåde helt utilstedelig.Ovenstående er det absolut værste tilfælde af telefonsælgere, jeg har oplevet, men den forlorne, intime tone er en irriterende tendens blandt telefonsælgerne, som tilsyneladende er en stærkt voksende erhvervsgruppe. I perioder bliver jeg næsten dagligt ringet op af folk, der vil have mig til at købe kontorartikler, aviser, medlemskab af bogklubber, billig elektricitet eller særlig naturvenlig elektricitet (den hoppede jeg på), telefonabonnementer – eller støtte gode formål med en pengeoverførsel. Mange af dem er som burrer, og man bliver – jeg gør i hvert fald – i momentant dårligt humør af at skulle være rå i røret for at slippe af med de mest ihærdige.Det sære er, at intimiteten – »Pia, du vil kunne spare flere tusind om året«, »Pia, naturen har brug for din hjælp«, »Pia, vi tilbyder markedets billigste papir til kopimaskiner« – kun flyder over i telefonen, mens unge sælgere i københavnske bagerforretninger, tøjbutikker og supermarkeder tilsyneladende i de senere år er blevet opdraget til at tiltale kvinder i min aldersklasse med ’De’ og ’Frue’. Det intime tonefald og sprog bruges altså kun til at skabe nærvær i den ansigtsløse samtale – mens en mere formel og distancerende tiltaleform vinder frem, når salget foregår ansigt til ansigt.På postkassen har jeg i mange år haft mærkater med ’Reklamer – nej tak!’ Det begrænser mængden af papiraffald en del, men tilbudsaviserne har det med at smutte gennem brevsprækken alligevel. I min mailboks vælter det ind med reklamer for alt mellem himmel og jord, inklusive viagra, som jeg faktisk ikke har brug for, men de mails kan man dog spam-melde og lade være med at åbne.Hvem opfinder en smartphone app, der får opkalderens display til at blinke ’ingen reklameopkald, ingen salgsopkald, tak!’, når de trykker mit nummer? Jeg er sikker på, at markedet for sådan en App er enormt!Pia Fris Laneth er forfatter og foredragsholder
