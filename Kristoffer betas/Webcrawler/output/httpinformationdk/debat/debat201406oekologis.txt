Økologisk landbrug er ikke bæredygtigt
Konventionelt landbrug er blevet stadig mere miljøvenligt over de seneste årtier. Det samme kan man ikke sige om økologisk landbrug, der snarere er præget af irrationalitet


 ’Bæredygtig’ er blevet et af det 21. århundreds trylleord. I april deltog en lang række velkendte multinationale virksomheder inden for landbrugs- og fødevaresektoren på konferencen Sustainable Product Expo, der var gjort mulig af Wal-Mart, USA’s største detailkæde.
Men, som med så mange andre vage feel good-begreber, rummer ’bæredygtighed’ en god del sofisteri. Bæredygtigt landbrug bliver f.eks. ofte sat lig med økologisk landbrug, hvis fortalere påstår, at økologi er en bæredygtig måde at brødføde Jordens voksende befolkning.
Men hvad betyder bæredygtighed overhovedet, og hvordan er det forbundet med økologiske fødevareproduktionsmetoder?
Den økologiske bevægelses påstand om bæredygtige metoder er tvivlsomme. For eksempel viste en undersøgelse fra Israels Ben-Gurion Universitetet for nylig, at potentiel grundvandsforurening kan reduceres kraftigt, hvis gødningen fordeles gennem vandingssystemet ud fra planternes skiftende behov; økologisk landbrug derimod hviler på kompostering, som ikke bliver frigivet i et tempo, der matcher planternes behov.
Derudover producerer kompostering, omend det ofte bliver rost for at være en grøn praksis, betydelige mængder drivhusgasser (og er ofte en kilde til bakteriedannelse i afgrøderne).
Undersøgelsen viste også, at »intensivt økologisk landbrug, der hviler på fast organisk materiale såsom møg, der bliver blandet op i jorden forud for plantning, fører til omfattende frigivelse af nitrat« til grundvandet. Stigende nitratindhold i grundvandet er næppe et tegn på bæredygtighed, særligt ikke når mange af verdens mest frugtbare landbrugsområder i forvejen er tørkeplagede.
En grundlæggende årsag til, at økologisk fødevareproduktion er langt mindre ’bæredygtig’ end mange former for konventionelt landbrug er, at økologisk landbrug, omend det muligvis let kan tilpasses lokalmiljøer i lille skala, har langt mindre afkast i forhold til, hvor meget jord og vand, der bliver brugt. Økologisk landbrug producerer typisk 20-50 procent mindre en konventionelt landbrug, og belaster landbrugsjorden særligt i forhold til vandforbrug.
En britisk metaanalyse offentliggjort i 2012 i Journal of Environmental Management identificerede nogle af de belastninger, som er større inden for økologisk end inden for konventionelt landbrug. F.eks. vurderede undersøgelsen, at »udslippet af ammoniak, nitrogen og nitritholdige oxidanter pr produktenhed er højere inden for økologisk landbrug«.
Lavere afkast er i det store og hele uundgåeligt på grund af det økologiske landbrugs ulogiske afvisning af forskellige former for avancerede metoder og teknologier. Økologiske praksisser har begrænsede redskaber til skadedyrsbekæmpelse og har vanskeligt ved at opfylde gødningsbehovet under spidsbelastede perioder, ligesom det indebærer en afvisning af enhver form for genetisk bearbejdede sorter.
Hvis økologisk landbrug blev udvidet væsentligt, ville det lavere udkomme øge presset for at inddrage yderligere jordområder til landbrug og øge produktionen af dyrehold for at skaffe gødning nok, for slet ikke at nævne det øgede pres på vandforsyning – alt sammen faktorer, som udgør udfordringer for bæredygtigheden.
Jorden forstyrres
En anden begrænsning ved økologisk produktion er, at den modarbejder den bedste måde at forbedre jordkvaliteten på, nemlig ved at minimere forstyrrelsen af jorden (såsom at pløje den) i kombination med brugen af efterafgrøder.
Den type landsbrugssystemer har mange miljømæssige fordele, især hvad angår begrænsning af erosion og udvaskning af gødning og pesticider.
Økologiske producenter planter ganske vist ofte efterafgrøder, men i mangel af effektive ukrudtsmidler benytter de ofte jordbearbejdningsredskaber eller sågar arbejdskraftintensiv lugning.
Samtidig bruger økologiske producenter faktisk insektmidler og svampebekæmpelse til at beskytte deres afgrøder, selv om den grønne myte fortæller os det modsatte. Flere end 20 kemikalier (hvoraf de fleste indeholder kobber og svovl) bliver ofte anvendt i økologisk landbrug, og er alle godkendt under amerikansk mærkning af økologi.
Det måske mest ulogiske og mindst bæredygtige ved økologisk landbrug i det lange løb er eksklusionen af genetisk bearbejdede (også kendt som genetisk modificerede eller GM) planter – men vel at mærke kun dem, der er modificeret med de mest præcise metoder og med de mest forudsigelige resultater. Med undtagelse af vilde bær og vilde svampe er stort set alle frugter, grøntsager og kornsorte, som indgår i europæisk og amerikansk kost blev genetisk forbedret gennem en eller anden teknik – ofte som resultat af, at såsæd bliver bestøvet eller parret med andre planter på måder, som ikke ellers ville forekomme i naturen.
Det giver ingen mening, at de teknikker, der udelukkes inden for økologisk landbrug, alene er dem, der er udviklet med de bedste moderne teknikker. Det forhindrer ikke blot landmænd i at forbedre deres afgrøder, men også forbrugerne af økologiske varer i at få adgang til næringsforbedrede produkter som f.eks. olie med forøget indhold af omega-3-fedtsyrer.
I løbet af de sidste par årtier er konventionelt landbrug blevet stadigt mere miljøvenligt og mere bæredygtigt end nogensinde før. Og det er resultatet er videnskabeligt funderet forskning og god gammeldags entreprenørånd fra landmændenes og agrobusiness virksomhedernes side, ikke irrationel modstand mod moderne insektmidler, ukrudtsmidler, genetisk bearbejdning og såkaldt industrielt landbrug.
Henry I. Miller er fysiker og molekylær biolog og har grundlagt det amerikanske Food and Drug Administration’s Office of Biotechnology. Han er desuden tilknyttet forsker ved Scientific Philosophy and Public Policy ved Stanford University’s Hoover Institution. Richard Cornett er kommunikationsdirektør for Western Plant Health Association
© Project Syndicate og Information
Oversat af Nina Trige Andersen

