Lad krisen kvæle købermanien
Finanskrisen tvinger os brutalt til at spare, hvilket ikke alene kan komme begrebet ’shopaholics’ til liv – men det kan også gavne vores miljø, at vi forbruger mindre


 Optakten til klimakonferencen har medført en strøm af forslag til besparelser på en række områder med henblik på nedsættelse af energi­forbrug, CO2-udslip og miljøbelastning. Der er grund til at rette opmærksomheden mod de store muligheder, der ligger i en generel nedsættelse af forbruget og samtidigt bekæmpe den udbredte købemani, der giver stress og miljøbelastning og er så graverende for mere end 300.000 individer, at der kan sætten en medicinsk diagnose derpå. 
Krisen og miljøets krav kan rydde banen for nogle af de hindringer, der ligger i vejen for en rimelig håndtering af det overforbruget. Krisen kan virke som en renselsesproces – en slankekur med vægt på motivation på samme måde som de populære kure mod overvægt. 
Svage sjæle lokkes
Betegnelsen shopaholic er nok nyere af dato, men debatten derom er gammel. 
Den amerikanske sociolog og økonom, John Kenneth Galbraith, satte for 50 år siden fokus på overforbruget med The Affluent Society. Hans bog vakte megen diskussion med påstanden om, at hårdhændet markeds­føring pressede forbrugerne til unødvendige indkøb. Hans ræsonnement gik ud på, at den moderne industriproduktion i starten var til fordel for forbrugerne, idet den gav overkommelige priser, som gjorde væsentlige forbrugsgoder såsom køleskabe tilgængelige for brede befolkningslag. Der kom imidlertid et vendepunkt, hvor de basale behov var dækket og aggressive salgsfremstød blev sat ind for at holde produktionen oppe og generere oppustede, ligegyldige behov hos køberne.
Trods bred tilslutning har disse synspunkter som bekendt ikke haft større indflydelse på dagligdagen. Reklamebrøl vælter stadig ind over os fra alle kanter, selv postvæsenet er mobiliseret for at hjælpe os med at få begrænset mængden af papir i vores brevsprækker. 
Svage sjæle lokkes til lån, kreditter og køb på afbetaling ud over deres formåen. Markedsføringens magi får købere til at lukke øjnene for den soleklare konsekvens af deres købemani. 
National lykke
Nogle hylder BNP-orgasmen og mener, at stigende produktion er ubetinget saliggørende uanset nytten af det producerede, og at det er berettiget at lade markedskræfterne, udtrykt ved folks købevaner, være styrende, selv om disse vaner i høj grad er resultater af markedsføringens manipulation. 
Det er opmuntrende, at kritikken af BNP-fokuseringen nu har ført til, at man i Frankrig efterspørger nye parametre at vurdere efter, i retning af ’Gross National Happiness’ (national lykke, red.).
Begrænsning af forbruget bringer virksomheder og arbejdspladser i fare. Dette ellers tungtvejende argument må nu ses i lyset af de indskrænkninger, der følger af finansmarkedets kollaps. Byrden er flyttet, bankkrisen har overtaget ansvaret for virksomhedsnedlæggelser, Krisen har bragt Vestens regeringer på banen med reguleringer, som hidtil har været tabubelagte. 
Inden kollapset
Der er behagelig afstand til planøkonomi, men arbejdsmarkedets parters berøringsangst er mindsket med indsigten om samarbejdets fordele. Parternes udtalte tilfredshed med lovgivning og aftaler om reduceret arbejdstid og løn viser, at der på demokratisk vis kan skabes fællesskab i afgørende situationer, uden at det fyger om ørene med anklager om gule fagforeninger.
Der er brug for ændring af holdningen til markedsøkonomiens profitrelaterede styring af udviklingen. Forbruget kan påvirkes med offentlige investeringer, skatter m.v. men holdningen hos leverandører og forbrugere er af afgørende betydning. Miljødebatten har åbnet øjnene for, at det er nødvendigt at strække jordens ressourcer for i hvert fald at udskyde det tidspunkt, hvor den eksplosive vækst af verdens befolkning og dens forbrug fører til kollaps. 
Købekriller
Et af midlerne hertil er så klart at spare, at satse på rimelig ressourceanvendelse. Normer herfor kan ikke opstilles. Det er op til hver enkelt. Firehjulstrækkere kan være berettigede. 
Finanskrisen tvinger os brutalt til at spare. Det er nærliggende at tage denne situation som udgangspunkt for en mere permanent nedsættelse af forbruget – droppe unødvendige anskaffelser, spare på CO2-skabende rejser og forlystelser, realisere drømmen om en fire dages arbejdsuge, få mindre stress og bedre tid til hinanden og ikke få købekriller, fordi naboen har fået ny bil eller klassekammeraten ny mobiltelefon.
debat@information.dk
Mogens Munck er cand.polit. og tidligere ambassaderåd

