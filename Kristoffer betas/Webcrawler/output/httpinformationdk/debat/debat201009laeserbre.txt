Læserbreve
Debat fra dagens avis


 Orwellske  tilstande
Pelle Dragsted, Frederiksberg C
Nu er vi åbenbart kommet dertil i Danmark, at man er en rød lejesvend, hvis man kalder tingene ved deres rette navn. Det er komplet absurd, at det at kalde Saigons fald for en befrielse kan medføre kritik. USA havde ført en brutal ødelæggelseskrig mod Vietnam, en krig hvor mellem to og seks millioner vietnamesere blev dræbt, og hvor amerikanerne kastede flere bomber på den vietnamesiske civilbefolkning, end der blev kastet under hele Anden Verdenskrig. Med amerikanernes nederlag var Vietnam efter lang tids kolonial undertrykkelse for første gang fri for fremmede tropper i deres land.
Selvfølgelig var der tale om en befrielse. Det næste bliver vel, at man er rød lejesvend, hvis man kalder afsættelsen af Allende for et militærkup og ikke for en antikommunistisk befrielse.
For flinkt
Ulf V. Olsen, Odense SV
22. september interviewes DR's kulturdirektør Morten Hesseldahl. Interessant nok nævner artiklen ikke, at samme kulturdirektør er medstifter af den ultraliberalistiske tænketank Cepos. Det er da flinkt af Information.
Hesseldahls 'karikaturer' af DR's fortid er - sagt med al respekt for kunsten - relativt uinteressante.  Anderledes interessant kunne det være at få undersøgt, hvilke politiske strømninger, der i dag - nu og her - bestemmer nyhedsdækning, nyhedsvinkling og historieskrivning i DR. Kulturdirektørens cv giver da et kraftigt hint herom. Må jeg bede min avis om at tage fløjlshandskerne af!
Bør ejes af medlemmerne
Ingrid Stage, formand, Dansk Magisterforening
Kirsten Ketscher (KK) skriver i Information 21. september, at den danske stat ikke skulle være gået ind til støtte for Tyskland i en sag ved EU-domstolen om overenskomstmæssige pensionsordninger. Tværtimod mener KK, at man hurtigst muligt skal lægge de danske arbejdsmarkedspensioner ud i udbud, da hun mener, at det vil være en fordel for den enkelte pensionsopsparer.
Men KK mangler at svare på et meget simpelt spørgsmål. De pensionskasser, som er etableret til forvaltning af de overenskomstmæssige opsparinger er ejet af medlemmerne, og alt afkast af deres investeringer går direkte (bortset naturligvis fra administrationsomkostninger, som alle må have) til medlemmernes pension. Et privat pensionsselskab har i sagens natur grundlæggende til formål at skabe et overskud til dets ejere, som altså ikke er medlemmerne selv. Derved bliver den del af afkastet, som gives tilbage til medlemmerne, uundgåeligt mindre, da der også skal være et overskud af virksomheden, som skal tilfalde ejerne.
Kan det så i virkeligheden være en fordel for den enkelte pensionsopsparer, som KK påstår, eller er der tale om en ideologisk baseret opfattelse om, at enhver konkurrence er god, som bare ikke har hold i virkeligheden?
Columbusæg
Rasmus Graakjær, København K
Med hensyn til socialminister Benedikte Kiærs Columbusæg om, at udlejere skal kræve af deres lejere at huslejen betales over PBS: Hvis forslaget bliver til virkelighed kræves det imidlertid stadigvæk, at der er penge på de berørte menneskers konti, for at PBS kan trække huslejen.
Den usynlige journalist
Per Thygesen-Poulsen, forfatter
Det er en fornøjelse at læse en artikel, hvor journalisten er usynlig. Som i Information (18.-19. september) fortalt til Lasse Lavrsen af fuldmægtigen Lasse Boje.
Hvad Lasse Lavrsen har spurgt om, får vi ikke at vide. Men det er klart, at hans spørgsmål har styret samtalen, så vi har fået et flerdimensionalt billede af fortælleren, hans arbejde og holdninger. Og så er artiklen endda illustreret af et foto taget af Sigrid Nygaard, en af avisens fotografer, i stedet for et af de ulidelige temabilleder, hvormed Information ofte håner sine læsere.
Gulerod
Simon Emil Ammitzbøll, politisk ordfører, Liberal Alliance
Det er ikke uden betydning, om man hedder Peter eller Hanne, når de danske universiteter skal ansætte nye forskere eller lektorer. Sagen er nemlig den, at både ledelsen på Aarhus og Københavns Universitet er klar med en økonomisk gulerod til de fakulteter, som ansætter kvindelige forskere eller lektorer. Guleroden består bl.a. af ekstra professorater og flere forskningsmidler. Liberal Alliance ser meget gerne, at der kommer flere kvindelige forskere, men det må aldrig blive på bekostning af kvaliteten. Det er en bekymrende glidebane, at man med økonomiske midler forsøger at tiltrække flere kvindelige forskere. Det kan i sidste ende få alvorlige konsekvenser for kvaliteten i den danske forskning.
Louise Gade, HR-vicedirektør fra Aarhus Universitet, forsikrer, at ansættelserne sker på baggrund af faglige bedømmelser. Hvis Gade har ret i det, så er det unødvendigt med disse belønninger. Sagen er nemlig den, at de økonomiske gulerødder blot er en trussel mod de faglige bedømmelser.
Vi skal ud!
Poul Simonsen, København Ø
Igen en dag, hvor et ungt menneske har betalt den højeste pris for krigspartiernes agressive adfærd og perspektivløse militarisme. Og igen det sædvanlige hykleri fra de politikere, der har ført Danmark i krig, miskrediteret dansk udenrigs- og flygtningepolitik samt belastet nationen økonomisk og menneskeligt. Anders Fogh Rasmussen har fået sit ønskejob, Obama skal pleases med en lidt anden politik end Bush. Så er der vel ikke nogen grund til, at de borgerlige skal fortsætte denne katastrofale krigspolitik?
Liberale tosser
Ole Thorbek, Værløse
Liberal Alliance har nu præsenteret deres spidskandidater til valget, og det viser sig, at de hulter til bulter er vildt uenige om alt mellem himmel og jord. Men holdet repræsenterer en fin balance mellem landsbytosser og storbytosser. Tillykke med det.
Alle bidrager
Tina Nedergaard, undervisningsminister (V)
Det er forkert, når Jan Coermann (23. september) påstår, at efterskoleområdet står for 30 pct. af genopretningsplanens besparelser på uddannelsesområdet. Der er tale om fem pct. i 2011 stigende til 10 i 2014 - eller otte pct. over hele perioden. Det er rimeligt, at efterskolerne også tager ansvar for genopretningen af samfundsøkonomien. Ikke mindst fordi støtten til efterskolerne er relativt høj i forhold til folkeskolen.
Det er ikke ligetil at sammenligne tilskud til efterskoler med udgifterne i folkeskolen, men det skal bemærkes, at det samlede gennemsnitlige tilskud til en efterskoleelev i 2011 forventes at være 103.715 kroner, mens den gennemsnitlige udgift for en folkeskoleelev vil være 67.100 kroner (begge tal i 2011-prisniveau).
Efterskolerne har gennem de seneste år haft en god økonomi og høj elevtilgang. De er et vigtigt tilbud til alle unge. Vi sørger for, at elevstøtten til de laveste indkomstgrupper friholdes for besparelserne, så de bredeste skuldre bærer mest. Jeg vil følge udviklingen nøje og sikre, at det fortsat er muligt for alle indkomstlag at vælge et efterskoleophold. Besparelserne bidrager i øvrigt til at skabe rum for flere i uddannelse og en styrket indsats over for unge og udsatte grupper.
Mona Sahlin
Paul Smith, Hällesåker, Halland
'Sverige-kenderen' Erik Meier Carlsen forklarer til Information (21. september), at Mona Sahlin er »akademiker og inkarnerer alt det, det socialdemokratiske vælgerkorps ikke identificerer sig med«. Vel er hun ej. Hun er en kvartstuderet røver.
Selv Sverigedemokraternes Jimmie Åkesson er bedre uddannet. Efter studentereksamen har Sahlin stort set levet i samme kuvøsetilstand som mange svenske topsocialdemokrater: Først lønnes de af partiets ungdomsafdeling. Senere kommer lønnen fra partikassen eller fra organisationer, som partiet kontrollerer eller har indflydelse på. På denne uforpligtende legeplads besteg Mona et utal af talerstole på partimøder, konferencer, kurser etc. Det er selvfølgelig sjovere end eksamenslæsning, men har åbenbart ikke imponeret vælgerne, som foretrak akademikeren Reinfeldt.
Så gem det dog
Rasmus Borgsmidt, Kbh. K
Det berettes på forsiden (23. september), at en ny bog fremfører påstanden om, at regeringen har beordret adskillige embedsmænd i indtil flere ministerier at slette belastende oplysninger. Dette skulle angiveligt være foregået ved, at der blev slettet mailkorrespondencer i massevis fra individuelle mailkonti (vink: Bed IT-afdelingen kigge i deres backupsystemer). Og i foråret kunne Information i en række artikler fortælle, hvordan Brian Mikkelsen slap for tiltale efter at have overværet et bil-uheld i Nordsjælland uden at tilbyde sin assistance. Et kardinalpunkt i den sag var, at opkald til alarmcentralen rutinemæssigt slettes efter tre måneder!
I begge tilfælde er der ikke andet at sige til det end: 'Så gem det da'. Digital opbevaringsplads er ufatteligt billigt, og nutidens søgesystemer er ekstremt effektive. Der er ingen god grund til nogensinde at slette noget som helst. Enhver form for 'sortering' eller 'oprydning' i den tilgængelige information bør efter min mening betragtes med en høj grad af mistro.

