Muslimer må se sandheden om Mumbai i øjnene
Den islamiske terrorismes seneste attentat har heller ikke denne gang ført til selvransagelse - hverken i Indien, Pakistan, Vesten eller blandt muslimer


 Umiddelbart efter terroraktionerne i Mumbai svirrede det med spekulationer og føg med luftige og vilde teorier om sammensværgelser, ligesom der naturligvis lød larmende fordømmelser. 
Den slags er vel sagtens en uundgåelig del af den menneskelige naturs reaktion på så pludselige og ufattelige voldsudbrud. Terroristerne kløvede krop, hjerte og sjæl i dette kosmopolitiske, entreprenante knudepunkt, som drager såvel verdens rigeste som verdens elendigste til sit bryst. Hvad de med koldt blod forøvede på hoteller, cafeer og i det jødiske center, var handlinger så grusomme som drabene i Beslan. Men efterhånden som panikken er ved at lægge sig, må det være en pligt for alle borgere i verden at se sandheden i øjnene, hvor ubekvem den end måtte være.
I stedet ser vi så et skandaløst ritual udspille sig, hvor alle bare prøver at 'give Sorteper videre'. "Det er ikke, kan ikke være, må ikke være vore indfødte sønner," siger man såvel i Indien, Pakistan og Storbritannien - det må være de andres skyld. Der er tale om en art posttraumatisk nationalisme, der kan angribe sårede nationer, og som har fundet sit hidtil mest prægnante udtryk i USA efter 11. september. I mellemtiden retter millioner af muslimer - for også de er traumatiserede - deres blikke imod de sædvanlige konfliktzoner, Palæstina, Kashmir, Afghanistan og Irak, eller opremser andre legitime klagepunkter for at bortforklare alle disse på hinanden følgende udslag af islamistisk vold.
Patologisk modvilje
Den vanlige tilflugt til benægtelse og forplumring afholder os øjensynligt endnu en gang fra at undersøge, hvem drabsmændene var, hvorfor de handlede, som de gjorde og hvilke steder og tidspunkter, de valgte. Det er ikke op til os frikende eller tilgive dem. Det er op til os at fremskaffe de afgørende oplysninger, der kan give os en dybere forståelse af de internationale netværk og den mentale habitus hos disse gerningsmænd - dvs. sætte os ind i deres religiøse og politiske ideologier. Denne væsentlige information kan ikke aftvinges ved tortur eller ved obskure påstande om antimuslimske, neokonservative tænketanke, hvis agendaer vi kun kender alt for godt. 
Flere år efter al-Qaeda's angreb på USA, mens to krige stadig i raser, og Guantanamo Bay og andre interneringslejre endnu udfører deres beskidte arbejde, kan islamistiske mordere altså stadig slå til imod Mumbai. Vi har ikke nogen psykologiske profiler, ingen pålidelige kriterier, der kan hindre, at dette gentager sig og igen? Må vi ikke opfatte dette som et isnende varsel? Et lige så stort problem er den patologiske modvilje hos visse nationer mod at undersøge, hvordan deres politik må bære et medansvar for den støtte, der gives til terrorens mænd. 
Tag nu blot Indien. Dets folkeslag, økonomi, historie, kultur og demokratiske troværdighed gør det til en bemærkelsesværdig nation. Men det er også en nation, som tolererer en chokerende 
fattigdom og ulighed, et kastesystem , religiøs uretfærdighed og kønsundertrykkelse. Visse indiske muslimer har klaret sig glimrende i det seneste årti eller så, om end alt for mange sidder fanget i fattigdommens fælde og er sunket endnu dybere i det indiske samfund end de laveste hindukaster. 
Premierminister Manmohan Singh ser ud til fint at affinde sig med eksistensen af denne muslimske underklasse og har intet udrettet for at stille de ansvarlige for massakrerne på muslimer i Gujarat for retten. Intet er gjort for at stoppe de indiske sikkerhedsstyrkers overgreb på og undertrykkelsen af befolkningen i Kashmir. 
Lokal bistand tabu
Selv om terroristerne vitterlig måtte være fra Pakistan, er der rigeligt med muslimer i Indien, der føler sig diskrimnerede, utrygge og hårdt trængte, og derfor kan finde på at støtte, hvad aldrig bør støttes. Ashok Mehta, en sikkerhedspolitisk analytiker, siger: 
"Uden hjælp fra lokale ville terroristerne ikke fået et så detaljeret kendskab til, hvor de skulle trænge ind i hotellerne, eller hvor udgangene var. Denne operation var meget grundigt forberedt, så lokale hjælpere har uden tvivl ydet bistand." 
Sådan snak er rent tabu i det selvbehagelige Indien. 
 Hertil kommer så de benægtere, som bliver så rasende ved den mindste antydning af, at der i Pakistan fremelskes islamister, som terroriserer deres eget land. Ahmed Rashid er en af verdens mest autoritative pakistanske forfattere. Hans nyeste bog Decent Into Chaos: The US And The Failure of Nation Building In Pakistan And Central Asia, beretter, hvordan hans nu stadig mere lovløse hjemland udspyr unge mennesker, der er fyldt med morderiske aspirationer. Mange i den politiske og militære elite bakker op om disse jihadkrigere. Det sagde jeg lige ud i et indslag i BBC i forrige weekend, hvorefter jeg straks blev tvunget til at søge læ for syndfloden af vrede overfusninger fra 'patriotiske' pakistanere. En kvinde, der kalder sig Sara, skriver: 
"Bare fordi disse mænd var muslimer, betyder det ikke, at de, som finansierede aktionen, også var det." En anden pakistaner føler sig overbevist om, at "disse mænd var indiske dobbeltagenter". Og en mand fra Burnley kalder mig for "en skide zionist" - spørg mig ikke hvorfor. 
Efter nogle første, uansvarlige forlydender om, at terroristerne var indvandrere fra Storbritannien, er den almindelige antagelse i dette land, at der ikke er nogen forbindelse. Vi må hellere vente og se, er min holdning. Regeringen benægter fortsat at acceptere den mindste antydning af, at vores udenrigspolitik har fået nogen effekt på den islamistiske radikalisering, men afviser at nedsætte en kommission til undersøgelse af spørgsmålet. 
Efter Obamas sejr følte verden et pust af optimisme. At Indien og Pakistan (som igen var blevet et demokrati) omsider forsøgte at opbygge en gensidig tillid, gav grobund for et forsigtigt håb. Terroristerne i Mumbai har smadret alt dette. Endnu engang må vi fortabes i strømmen af misinformation og vildfarelser. 
© The Independent og Information
Oversat af Niels Ivar Larsen

