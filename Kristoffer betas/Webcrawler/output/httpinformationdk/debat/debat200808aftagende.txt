Den aftagende strøm
Hvorfor turisterne vælger Danmark fra, kan besvares ved at betragte landet udefra
De tyske turistmyndigheder er ikke meget for at omtale det 4,5 km lange betonferiecenter Prora med 20.000 senge opført af nazisterne ud til Østersøen. Det monstrøse kompleks ligger dér endnu. Men mange tyske byer er kulturperler på rad og række med god mad og venlig service. Det har vi helt glemt i Danmark, hvor man behandles uforskammet, her er beskidt og dyrt. Vi lever på et selvbedrag angående Danmark som godt turistland.

Forleden fortalte radio og tv-nyhederne og flere dagblade på baggrund af nye tal, at turismen som erhverv her i landet er i alvorlig krise.Selv tyskerne der engang kom i stimer og byggede sandslotte på Vestkysten, fravælger Danmark som rejsemål. Der er ikke noget at komme efter. Den danske nationalstolthed kan i en snæver vending trøste sig med at tyskerne siden 1989 har fået nyt land at gæste i det gamle DDR og ganske rigeligt med egen kystlinje ved Østersøen. Disse traditionsrige badesteder med renoverede hoteller og små og store badebyer fra Rostock udefter mod Polen ligger med deres gode strande (og forurenede vand) og byder sig til i nostalgiske levende minder om en verden, før den forsvandt.Det var dengang Buddenbrooks fra Lübeck rejste på ferie ved kysten med de høje kurvestole, badehusene, kasinoerne og det lette liv. Siden tog nazisterne tanken op om badelivet, nu i kæft, trit og retning med det fireogenhalvkilometer lange Kraft durch Freude-betonferiecenter Prora på Rügen. Det monstrøse hus ligger dér endnu, et betonhelvede i klitterne som bastant påmindelse om det totalitære regimes velsignelser.De tyske turistmyndigheder er ikke meget for at skilte med Prora, hvad man jo kan forstå, og har sløret kort og satellitbillede på den officielle hjemmeside. Hvad mon de stiller op med turister der får deres livs chok ved det uventede syn af den overdimensionerede rædsel.Det drejer sig om drøm og virkelighed i en blanding der pirrer turistens sanser. Det skal gå op i en sansepirrende højere enhed.Tyske kulturskatteRügen kan ikke rende fra sin fortid, tyskerne kan ikke, og gør det normalt heller ikke. Lige uden for Weimar, en af de mest fortryllende byer i tysk kultur med slot, flod og Schiller og Goethes huse, ligger for eksempel Buchenwald. Værsgo og spis: Goethe og Himmler på samme formiddag, det kan nås; og Bauhaus i urformen - også i Weimar.Et par timer senere aftensmad i Dresden, før 1945 lå en af Europas smukkeste byer med verdensberømte bygningsperler. Nu er disse tilbage, hvor de stod. Sådan da.Den totale ødelæggelses spor fornægter sig fortsat ikke. Men drømmen om Dresden har manifesteret sig fra den bare ruinmark. Zwinger og Semper og det hele; ja selv den legendariske Frauenkirche er nu tilgængelig som nybygget barokkirke med hele svineriet.Ad Elben sejler man med hjuldamper gennem et vandskab med flodbyer både den ene og den anden vej og med Meissen som højdepunkt: Tysklands romantiske fortid på fad, domkirke og slot foroven, panoramaer der antyder hvorfra den delvis fra kvarttyskeren Walt Disney fik inspiration til sine gotiske slotte og fantastiske eventyrmiljøer.Der er ingen rimelighed i mere at svigte Tyskland som rejseland. For en repræsentant for den snart ældre generation (født et kvarters tid efter Anden Verdenskrig) er det bevægende at tilrejse Tyskland som andet end gennemfartsland til Frankrig og Italien.Sådan var det nemlig: at man, når man er klummeskriver i årevis, fes gennem Tyskland med alle sanser snerpet sammen; det tyske skulle bare overstås. Sådan er det ikke mere.En anprisning af et land bobler ikke udelukkende op ved synet af Goethes natpotte i Weimar eller det berømte porcelæns hjemby eller de store skove i Thüringen. Der skal mere til. Det mere er et samlet indtryk, hvor virkeligheden matcher forventningen, drømmen. Pris, mad, udbud, grad af alment velbehag ved omgivelserne samt de indfødtes adfærd tæller med.De kender til serviceDet er behageligt at rejse i Tyskland. Tyskerne tager vel imod gæster. Syd for grænsen behandles man generelt venligt og ordentligt. Folk er høflige og siger ligesom i Malmø og Frankrig og England og USA både goddag og farvel; de handlende går op i, om kunden er tilfreds. Eller lader som om, hvilket kan komme ud på det samme.I sammenligningen falder Danmark ynkeligt igennem. Den almene tilstand i riget er ikke gunstig for den sagtmodige, der gerne vil behandles som andet end et ulejligende element.I radioen forklarede en repræsentant for turisterhvervet at den megen statsindblanding i turistkronerne, hvordan det så går for sig, er en hæmsko. Kunne erhvervet selv få lov at råde, ville alt være godt. Det er nok ikke rigtigt.En rådende mentalitet i et land ændres næppe, fordi nogle investorer i turismen, og såfremt det virkelig er hvad de vil, kan bruge bevilgede statsmidler efter forgodtbefindende. Det er formentlig mere sammensat end som så og hænger sammen med en politisk, kulturel rådende virkelighed, som har reduceret drømmen om Danmark til en sentimental grundtvigiansk forfalskning om et lille venligt tolerant land med glade danskere i små pæne huse og køer på marken, et uskyldens kongerige i den lykkelige dal hvor få har for meget og ingen snyder på vægten.Kogt fars og selvbedragFor det første opfører danskerne som antydet sig ikke ordentligt over for fremmede; for det andet er landets overvejende infrastruktur, dets huse og udendørsinventar ikke betagende.En dansk gennemsnitslandsby eller mindre by indbyder ikke til længere ophold. Kun hvis man gerne vil tabe sig. Gode restauranter er absolut en mangelvare og de fleste steder er der ingen andre spisesteder end en selvdød grill på torvet. Til gengæld er alting skide dyrt.Det selvbedrag der har grebet den danske nation eller store dele af den afspejles i hovedstadens bystyre. Påviser borgerne at byen er møgbeskidt, i forhold til andre europæiske storbyer skandaløs i sit svineri og mangel på service for besøgende: elendige parkeringsforhold, oprivende store bøder, dårlig skiltning, osv., svarer har. og fru borgmester dit og dat at der ikke er noget at brokke sig over, kommunen bruger så og så mange penge på rengøring.Den go'da'-mand-økseskaft-besked kan borgeren så sidde og glo på, mens turisten tager hjem og har besluttet en anden gang at holde sig langt væk. At politikerne, der ellers i disse år blander sig ned i mindste detalje, ikke forstår at turistkrisen er kommet for at blive, blandt andet fordi et mentalitetsskred ikke blev imødegået i tide, er dybt besynderligt.Forfalsket vareFænomenet kan måske tilskrives troen på at man kan klare den med kreativ bogføring af hvad det skal være. Herregud, kan man blive statsminister i Danmark ved at pynte på tallene og ondulere sandheden til ukendelighed, kan man vel også slippe af sted med at tage turisterne i røven.Det sidste er hvad det drejer sig om. Man foregøgler et land der ikke eksisterer. Virkeligheden er for længst kommet på en sådan afstand af drømmen om den gode nation, at de to begreber ikke mere lader sig troværdigt forene. Turistpropaganda har alle dage været til at brække sig over. Politimanden der værner andemor med ællinger burde have landsforvist ophavsmanden.Den slags vammelt fis hænger ved længe efter, ligesom forfalskningen af H.C. Andersen som elskelig hyggeonkel har spoleret tilgangen til et stort forfatterskab for mange, der ikke orker det pladder.Når turistfolk i dag markedsfører landet, er udgangspunktet det samme sat op med moderigtige managementfloskler. Problemets kerne er enkel: Her er ikke særlig rart at. være. Det skal med i billedet at folk af begge køn fra ikke EU-lande under opholdet i Danmark må indskærpe over for sig selv endelig ikke forelske sig i en dansker. En sådan letsindighed kan udløse tragedien.Hvem bryder man sig så lidt om, at man vil anbefale en visit i et så barbarisk land?
