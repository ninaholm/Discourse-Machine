Israels oprejsning



 Israels regering fejrer i disse dage, at den sydafrikanske jurist (og zionist), Richard Goldstone, der forestod en FN-rapport om Gaza-krigen i december-januar 2008-9, nu trækker rapportens anklage mod Israel for krigsforbrydelser og 'mulige forbrydelser mod menneskeheden' tilbage. »Havde jeg vidst, hvad jeg ved nu, havde Goldstone-rapporten været et andet dokument,« skrev han i Washington Post og henviste til Israels interne undersøgelser.
Udslettelsen af en Gaza-familie på 29 medlemmer skyldtes således, at en officer fejllæste et drone-kamera. Shit happens. Israels afvisning af samarbejde med FN-efterforskningen bidrog til anklagen om krigsforbrydelser — som i øvrigt også er rettet mod Hamas.
Premierminister Benyamin Netanyahu krævede søndag Goldstones 500 sider lange rapport smidt i 'historiens skraldespand'. Israel er ikke krigsforbryderisk, men offer for 'bagvaskelse' i FN's menneskerettighedsråd, hvis »fordomme er hævet over tvivl«, som Goldstone skriver.
At en velanskreven jurist korrigerer forkerte konklusioner er prisværdigt. Som det er forståeligt, at Israel er tilfreds med retræten.
Men postyret bekræfter den historieløse tilgang til Gaza-krigen, som er, at den kom efter israelsk brud på en Hamas-våbenhvile i november 2008, begrundet i en påstået tunnel til formodet bortførelse af israelere. Seks militante blev dræbt, og Hamas sendte 200 raketter mod Israel. Scenen var sat.
Men forhistorien er, at Gazas 1,5 mio. var ofre for en israelsk blokade. I januar 2008 advarede FN mod svigtende folkesundhed. Børn kreperede. Fatah-fætrene i Ramallah bifaldt afstraffelsen. Egypten adlød ordre og lukkede grænsen. EU afviklede bistand. I de 22 dages krig dræbtes 1.400 palæstinensere. 13 israelere, heraf fire civile, mistede livet. Man kan stilfærdigt spørge, bare sådan til opklaring: Er der mon brug for en ny-definering af 'forbrydelser mod menneskeheden'?

