Uligheden mellem kønnene er ikke svær at dokumenere
Ligestillingsdebatten vækker tilsyneladende voldsomme følelser. Men lad os ikke glemme, at data fra adskillige undersøglelser viser, at mænd og kvinder fortsat har meget forskellige muligheder og pligter


 Under overskriften Danske kvinder venter stadig på far har vi op til nytår slået til lyd for, at mænd og kvinder deles ligeligt om ansvaret i hjemmet, så kvinder kan gøre karriere på lige fod med mænd.
Kvinder uddanner sig som aldrig før og udgør i praksis en guldgrube af uudnyttet potentiale. Derfor har både Verdensbanken og EU fokus på ligestilling mellem mænd og kvinder som vækststrategi.
Som kronikkører er vi ganske overvældede over, hvor stærke følelser vores kronik har sat i kog, når vi skriver, at det er nødvendigt at deles om barslen, at mange kvinder er på deltid og at vi savner far i hjemmet. Det er som at befinde sig midt i krigszonen hjemme i privaten hos hr. og fru Hansen.
Lykkeligvis er mænd og kvinder generelt ikke så negativt stemt over for at mænd skal tage en større del af barslen, som nogle af kommentarerne her på Information.dk kunne give anledning til at tro. Der er opbakning at hente blandt andet i nye tal fra fagforeningen DJØF: Her siger 80 % af de adspurgte, at faren skal have ret til en orlovsperiode med fuld løn. Lige så mange vil have reserveret mere end de 2 uger, som gælder i dag. 59 % heraf mener, at fædrene bør have ret til 3 måneders barselsorlov eller mere med fuld løn.
En undersøgelse blandt 12.000 har HK's medlemmer bakker tallene op: 58, 5 procent af mændene har et ønske om mere øremærket barsel, sådan at mænd og kvinder hver får tre måneder, mens resten deles. Derimod mener kun 47,3 procent af kvinderne at det er en god ide med øremærket barsel. Hvis mændenes barsel bliver placeret sidst i perioden, vil kvinderne imidlertid være mere positivt stemt, vurderer Anette Borchorst, der er professor ved Center for Kønsforskning på Aalborg Universitet.
Og der er generelt brug for at far fylder mere i hjemmet - og at mor fylder mere på arbejdsmarkedet. Og her taler vi GENERELT: Vi taler ikke om tvang, men derimod om uhensigtsmæssige strukturer, der har konsekvenser for mænds og kvinders karriere og privatliv.
Her taler tallene deres eget tydelige sprog:
MÆND ARBEJDER MEST: Når danske kvinder tjekker ud fra jobbet, bliver deres mandlige kollegaer hængende i næsten seks timer mere om ugen. Det viser resultatet blandt mere end 10.000 erhvervsaktive, som har deltaget i en undersøgelse om Arbejdsmiljø og helbred i Danmark i 2010.
MÆND TÆNKER MEST: Danmarks politiske tænketanke, der hellere end gerne blander sig i den offentlige debat, domineres helt og aldeles af mænd. Det gælder blandt andet den borgerligt-liberale Cepos, Arbejderbevægelsens Erhvervsråd samt den grønne klima- og miljøtænketank Concito.
MÆND TJENER MEST: I 2009 var den samlede indkomst for før skat 407.500 kroner for mænd mellem 25 og 59 år. Det er hele 79.000 kroner mere end for kvinderne i samme aldersgruppe. Og det er da også mændene, der har den højeste løn. I gennemsnit tjente mænd 235 kroner i timen i 2009, mens kvindernes gennemsnitsløn lå på 198 kroner. Dermed tjente mænd 15,6 procent mere i timen end kvinder. Ifølge Danmarks Statistik er løngabet størst i den private sektor.
MÆND SCORER MEST I LØNSTIGNINGER: Sidste år steg mænds gennemsnitlige disponible indkomster med 17.000 kr. til 212.000 kr., mens kvindernes disponible indkomst i samme periode kun steg med 10.000 kr. til 180.000 kr.
MÆND RÅDGIVER REGERINGEN: Ud af regeringens 23 såkaldte særlige rådgivere er kun to kvinder
MÆND DRØMMER MEST OM KERNEFAMILIEN: Danske mænd drømmer om et liv med far, mor og børn og hepper mere på kernefamilien end kvinderne. Det viser en undersøgelse, som Epinion har foretaget. Her svarer hele 81 procent af de adspurgte mænd, at kernefamilien er et ideal, de går ind for, mens kun 69 procent af kvinderne synes det samme.KVINDER TAGER BARSLEN: Kvinder tager 91,4 procent af barslen. Danske mænd tager 8,6 procent af barselsorloven.
KVINDER HAR HOVEDANSVARET FOR HJEMMET:
Ifølge en antologi fra SFI med titlen "Hvorfor har vi lønforskelle mellem mænd og kvinder" er en af årsagerne til lønforskelle mellem mænd og kvinder, at kvinden stadig har hovedansvaret for hjemmet og familien. Samtidig har kvinderne primært ansvar for de ufleksible opgaver, der skal udføres dagligt (madkasser, hente børn etc.), mens mænd har de fleksible, der ikke går ud over karrieren (gør-det-selv-projekter, havearbejde etc.). De fleksible kan typisk ordnes i weekenden, hvor de ikke går ud over jobbet og karrieren.
 
KVINDER HAR ONDT I LIVET: I en undersøgelse fra Psykiatrifonden blandt 5.000 danskere siger 25 procent af kvinderne, at de ofte eller jævnligt har lavt selvværd eller føler, at de ikke slår til. Tallene er meget lavere for mænd, som til gengæld oftere end kvinderne føler sig ensomme og reagerer på svære følelser med et usundt forhold til alkohol. 
 
KVINDER GÅR MERE IND FOR LIGESTILILNG: I de nordiske lande mener de fleste unge, at kvinder og mænd bør have lige rettigheder, selvom 30% mener, at manden er overhoved i et hjem, hvor en mand og kvinde er gift. I alle de nordiske landene går de unge kvinder mere ind for ligestilling end de unge mænd.
 
KVINDELIGE LEDERES TABER LØN UNDER BARSEL: Kvindelige ledere tjener 6,3 procent mindre i løn end mændene. Når forskellen på mandlige og kvindelige lederes løn er den samme i år, som den har været de seneste år, skyldes det blandt andet, at mange kvinder snydes for lønstigninger i de perioder, hvor de holder pause fra arbejdsmarkedet for at være på barsel. Det mener direktør hos Lederne Vibeke Skytte.
- og så har vi endda slet ikke medtaget tal for kvinder i ledelser, bestyrelser og forskelle på størrelserne af mænds og kvinders pensionsopsparinger, som er et helt kapitel for sig selv.

