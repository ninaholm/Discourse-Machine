Al denne tortur for ingenting
Hvorfor udløser vestlige efterretningstjenesters tortursamarbejde med misliebige regimer som Syrien ikke retsforfølgelse af de ansvarlige efterretningsfolk og deres politiske opdragsgivere?


 I Ottawa bød jeg Abdullah Almalki på morgenmad, men han ville kun have kaffe. Og mens jeg indtog med min solide engelske morgenmad i Chateau Laurier Hotel med glubende appetit, nøjes han med at nippe til sin kop. Men nu har han også meget at tænke over. Først mistænkte Canadas efterretningsvæsen ham for at være terrorist. Derefter blev han tortureret i Syrien. Og her rørte de canadiske myndigheder ikke en finger for ham. Altså lige bortset fra at forsyne hans perverse torturbødler med en stadig strøm af spørgsmål. 
Vestlige nationer bistod
Abdullah Almalkis tilfælde ligner det, som hændte for en anden canadisk borger, Maher Arar. Også han blev udleveret til Damaskus, mens de amerikanske myndigheder formulerede de spørgsmål, som hans perverse syriske torturbødler stillede. Arar fik dog siden en undskyldning fra amerikanske senatorer (men ikke fra krigshelten George W. Bush, som så tappert overfløj Texas' himmel, da Vietnamkrigen rasede) og kompensation for tort og svie fra den canadiske regering.
I begge sager bistod vestlige nationer altså voldspsykopatiske forhørsledere ved at forsyne dem med sidevis af spørgsmål, imens deres egne statsborgere eller indvandrerborgere blev underkastet så frygtelige lidelser, at de ønskede, de aldrig var blev født. 
'Overhængende trussel'
Før sin afrejse til Syrien blev Abdullah Almalki fire gange afhørt af CSIS (Canadian Security Intelligence Service). I Ottawa drev han og hans kone et elektronikfirma, som tiltrak sig mistanke fra CSIS. Sendte han måske penge eller komponenter til 'terrorister'? (citationstegnene er selvsagt obligatoriske her, da CSIS jo ikke bekymrer sig om de 'terrorister' i Syriens hemmelige politi, som siden skulle torturere Abdullah Almalki på Canadas vegne).
I måneder efter måned blev han tilbageholdt i Damaskus og blev bl.a. pisket med kæder, mens syrerne 'undersøgte' anklagerne mod ham i et brev fra canadierne. Af brevet fremgik, at det berømte beredne politi, Royal Canadian Mounted Police (RCMP) havde fattet mistanke til, at Almalki muligvis kunne stå i ledtog med al-Qaeda og være involveret i aktiviteter, der udgjorde en 'overhængende trussel' imod sikkerheden og den offentlige orden i Canada. 
Et ellers sundt demokrati
Læsere, som måtte betvivle eksistensen af det horrible brev til det syriske diktatur, kan studere det i den 400 sider lange Iacobucci-rapport, som blev udfærdiget efter Almalkis løsladelse. RCMP sendte tilsvarende breve til den canadiske regerings forbindelsesofficerer i Islamabad, Rom, Delhi, Washington, London, Berlin og Paris, og i alle disse breve blev Almalki blev identificeret som 'vigtigt' al-Qaeda-medlem. Hele forløbet er kortlagt i Kerry Pithers fremragende Dark Days: The Story of Four Canadians Tortured in the Name of Fighting Terror. (Mørke dage: Historien om de fire torturerede canadiere i bekæmpelsen mod terror, red.)
Mit anliggende her er ikke at pisse på canadierne. Canada er et stort og forbilledligt demokrati. Jeg husker, at jeg engang overværede en betjent fra det canadiske fremmedpoliti forklare en asiatisk tilrejsende, at han i Canada ikke skulle lade sig afhøre af politiet uden en advokat, og at han i øvrigt havde frihed til at ytre sig og rejse rundt, som han ville. Den fineste udlændingeservice i verden, tænkte jeg ved mig selv ...
Skælder Syrien ud
Men Vesten er kompromitteret. For det er embedsmænd fra vores regeringer og skurke fra vores hemmelige tjenester, som har samarbejdet med alle disse voldspsykopater verden over. Ja, selv da Almalki omsider blev løsladt fra sit syriske fængsel, ville de canadiske ambassadefunktionærer i Damaskus ikke lade ham blive og beordrede ham ud, da ambassaden lukkede kl. 16. En af dem fortalte angiveligt senere, at Canada jævnligt udsteder pas til syriske regeringsembedsmænds familier. Har dette noget på sig?
Jeg ved i al fald, at syrerne for nylig beklagede sig voldsomt over for amerikanere som over for canadiere. Først sender Vesten deres fanger til tortur i Damaskus, og bagefter skælder de Syrien ud for at krænke menneskerettighederne! 
Ikke formålstjenlige
Hvad jeg gerne vil vide, er: Hvorfor bliver de, som var medskyldige i torturen mod Almalki - brevskriverne, de, som satte ord på terrormistanken og formulerede spørgsmålene - dog ikke stillet for en domstol? De er, som minimum, medskyldige i menneskerettighedskrænkelser. Det gælder de briter, som forhørte torterede mænd i Guantánamo og udleverede andre til torturforhør i Marokko. Og det gælder i endnu højere grad de amerikanske voldspsykopater, som dyrkede deres egen tortur i Afghanistan og Irak. Og jo, jeg har bemærket mig, at vor egen kære præsident Obama (indtil videre) tillader den illegale tilbageholdelse af fanger i Bagram i Afghanistan at fortsætte.
Men hvad kunne man vente sig af en mand, hvis udenrigsminister ikke ville besøge de palæstinensere, hvis hjem i Jerusalem for nylig blev smadret af israelske bulldozere og ikke tog afstand fra denne skændighed, men i stedet blot udtalte, at de pågældende husnedrivninger ikke var "formålstjenlige"?
Tortur for ingenting
'Formålstjenlig' er tortur af fanger ej heller i det lange løb. I snevejr kørte Abdullah Almalki mig til Ottawas lufthavn efter vores morgenmad. Han var stadig for mentalt nedbrudt efter de mange måneders syrisk tortur til at forsøge at finde sig et nyt job, forklarede han. CSIS overvåger ham dog ikke længere, som de plejede førhen. Ingen skyggede vores bil. Ingen påstår længere, at Almalki er skyldig. Ingen vil dog på den anden side hævde, at han er uskyldig heller. Men der er ganske mange mænd fra vestlige regeringer, som burde stå på anklagebænken. Det kommer de selvfølgelig aldrig til. Og nå ja - hvis De skulle have overset det - så har Canadas premierminister, Stephen Harper, netop indrømmet, at de canadiske tropper i Afghanistan ikke kommer til at vinde nogen militær sejr der. Tænk engang. Al denne tortur - for ingenting.
© The Independent og Information
Oversat af Niels Ivar Larsen

