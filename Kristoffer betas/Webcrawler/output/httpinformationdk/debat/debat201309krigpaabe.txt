Krig på behørig afstand er så dejlig bekvemt
Det er nemt for danske politikere at buldre med krigstrommen og fremstille sig selv som beskyttere af menneskers sikkerhed, når de kan lade de store drenge tage roret, hvis det er overskyet, kompasset er blevet væk, og de ender på et hav, de ikke kender


 
	Krig er helt ude i periferien af min fatteevne. Det er, som om det er lidt for uvirkeligt og udefinerbart til, at jeg kan begribe det. Men det har nok noget at gøre med, at jeg lever for trygt og for langt uden for krigens rækkevidde. Jeg er aldrig for alvor blevet tvunget i kontakt med krig. Når jeg har mødt den, er det gennem bøger, undervisning, film og tv – alt sammen på et for mig urealistisk plan.

	Jeg er komplet ude af stand til at forstå de statistikker, som jeg hører og læser om; antal soldater, våben og dræbte. Er 10.000 blevet dræbt under et bombeangreb, tænker jeg, at det er mange mennesker, men det er et antal, jeg ikke kan forestille mig, og jeg tænker på det derfor bare som ’mange’. Det er uoverskueligt. Jeg bliver nihilistisk af at skulle tænke på det. Derfor opgiver jeg ofte og forholder mig passivt, når emnet krig bliver taget op. Jeg fordømmer krigen og kalder den latterlig og meningsløs, fordi det er forfærdeligt, men også fordi jeg ikke kan forholde mig til den.

	Med denne fantomopfattelse som fundament for min holdning til krig skabes der en disharmoni, hvori teori og praksis ikke stemmer overens. Den baggrund, jeg har for at tale om krig, er ikke tilstrækkelig til, at det, jeg kommer frem til, på nogen måde er reelt. Jeg svinger mellem to følelser. På den ene side erkender jeg min manglende forståelse, og det fører til en følelse af sorg over krigens meningsløshed; til noget, der føles klichéagtigt som teksten til en John Lennon-sang. På den anden side bliver jeg kynisk og vred, og det gør mit syn på krig strategisk og politisk.

	Ingen krigsvasker til Danmark

	De samme følelser kan vist findes hos de danske politikere. Den samme forskruede og urealistiske måde at anskue krig på. Indrømmet, de har nok mere kontakt med krigen end jeg, og det er ikke sikkert, at de føler sig lige så fortabte, som jeg gør. Men vi lever i det samme samfund, med de samme vilkår og den samme tryghed. Vi er lige privilegerede, og de kan som jeg tale om krig, hidse sig op og slynge holdninger ud og samtidig have den feje mulighed at trække sig tilbage, når snebolden er kastet og sige, at de ikke er med mere. Danmark kan godte sig ved tanken om at slippe for en krigsvasker. Men det er måske ikke den rigtige indstilling, når man har at gøre med et så følsomt emne som krig. Det er bare så forbandet let at praktisere denne krigskynisme og fejhed i Danmark, når man har en storebror som USA at læne sig op ad. Det er ikke særlig sejt at give mobberen i skolegården en lussing, når man har den ægte gammeldags lærer ved siden af sig. Ham, der opfordrer til afstraffelse og viser, hvordan hånden skal føres. Det er autoritære magter oven på hinanden. Hvem slår hvem, og hvem kan puste sig mest op? Jovist skal mobberen stoppes, men der er også en grund til, at vi ikke længere har et skolesystem med spanskrør og ørefigener.

	Diplomatisk velopdragenhed

	Men jeg bliver ikke bare frustreret over den vestlige reaktion. Jeg hidser mig også op over Bashar al-Assad og regimer som hans. Jeg bliver vred, hidsig og aggressiv over undertrykkelse og et fundamentalt tåbeligt styre, der ikke formår at varetage sine borgeres tarv. Et er at jeg grundlæægende ikke bryder mig om disse regimer, noget andet er, at jeg ikke kan få det til at hænge sammen, at en statsleder vælger at føre krig med kemiske våben mod sin egen befolkning. Den befolkning, som det netop er hans job at hjælpe og lede.

	Når det er den information, jeg har at gå ud fra, kommer jeg i mit krigskyniske hjørne og bliver automatisk strategisk og politisk tænkende på et plan langtfra almindelig diplomatisk velopdragenhed. Jeg bliver arrig og forfærdet. Måske er det netop denne rolle, USA og Danmark som militære aktører påtager sig. Resultatet er, at man legaliserer og normaliserer krig og militære indgreb i diplomatisk komplicerede situationer.

	Det er nemt at bakke op om krig, når jeg til hver en tid kan undskylde mig selv med min manglende forståelse og lade de store drenge tage roret, når det er overskyet, kompasset er blevet væk, og jeg er på et hav, jeg ikke kender. Interessen for at forbedre samfund og sikre menneskers sikkerhed er vigtig og nødvendig, men når resultatet er krig og masser af ofre, må tilgangen være mere ydmyg, retfærdig og konsekvent – kompleksiteten til trods.

Sarah Bastholm er gymnasieelev

