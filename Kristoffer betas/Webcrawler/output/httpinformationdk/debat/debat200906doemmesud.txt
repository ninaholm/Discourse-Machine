For mange dømmes ude af arbejdsmarkedet
Bettina Post, formanden for Dansk Socialrådgiverforening, forsøgte i Information den 10. juni, at 'aflive' tre påståede myter om kommunernes administration af førtidspensionsreglerne. Der var dog større træfsikkerhed hos de svenske angribere i landskampen mod Danmark


 Fejlskud på myte 1: Bettina Post lader forstå, at antallet af førtidspensionister er faldet fra 2005 til 2008, og derfor er det helt urimeligt at tale om, at alt for mange dømmes varigt ude af arbejdsmarkedet. Fakta er, at førtidspensionsreformen fra 2003 havde det klokkeklare sigte, at antallet af personer som blev tilkendt førtidspension skulle reduceres, og at personer på randen af arbejdsmarkedet i stedet skulle sluses ind i fleksjobordningen. Fleksjobordningen er vokset eksplosivt i omfang, så der i dag er mere end 50.000 personer i ordningen, og der er langt fra sket en tilsvarende reduktion i tilgangen til førtidspensionssystemet. Førtidspensionsreformen er en fiasko. Alt tegner til, at der næste år vil være 45.000 flere i førtidspensionssystemet og fleksjobordningen end forudsat, hvilket koster statskassen otte mia. kroner årligt.
Fejlskud på myte 2: Socialrådgivernes formand forsøger dernæst at forklare, at det ikke passer, at folk der kan arbejde tildeles førtidspension. Selv om det ikke står helt klart, må man gå ud fra, at hun mere præcist mener, at det ikke passer mere. Der er nemlig omkring 25.000 førtidspensionister, som har lønarbejde ved siden af førtidspensionen. Et par tusinde af dem arbejder fuld tid til en gennemsnitsløn på cirka 26.000 kroner om måneden. For modtagere af førtidspension på den nye ordning vil de meget lempelige modregningsregler betyde, at de med den månedsløn samtidig hæver mere end 9.000 kroner i førtidspension. Det er heller ikke rigtigt, at kommunerne ikke længere tildeler førtidspension til personer som stadig har en arbejdsevne. Myndighederne undersøger med jævne mellemrum grundlaget for tilkendelse af førtidspension. I den seneste praksisundersøgelse har Statsforvaltningen Syddanmark gennemgået 95 sager om tilkendelse af førtidspension. I 51 pct. af de 95 sager, som Statsforvaltningen i Danmark har undersøgt, er der så alvorlige fejl, så afgørelsen i sagerne enten ville være blevet ændret, eller sagen ville være blevet hjemvist til fornyet behandling i kommunen. 
Vi skal ikke give op
Fejlskud på myte 3: Det sidste skud i bøssen retter Bettina Post mod den voldsomme stigning i tilkendelser af førtidspension til unge med psykiske problemer. Det er en myte, at de kan helbredes, mener Bettina Post, der efterlader det indtryk, at vi lige så godt kan give op på forhånd, og alle forstå, at en bestandig udelukkelse fra arbejdsmarkedet nok er den bedste løsning for de unge. Det på trods af, at læger på stribe kritiserer den praksis som kommunerne står for på dette område. De diagnoser, som ligger bag sagerne, er diagnoser, som for manges tilfælde aldrig burde have ført til, at de blev dømt ude af arbejdsmarkedet. 
De psykiske problemer som mange af de unge har, bør ikke føre til en førtidspension. Med den rette indsats tidligere i forløbet ville vi højst sandsynligt kunne hjælpe flere. 
Måske Socialrådgivernes formand skulle kigge indad, og overveje, om kommunerne kunne gribe tidligere ind over for de unge og hjælpe dem til et aktivt liv frem for at tage dem i hånden og bære dem mod en førtidspension.
Sarah Fredberg er konsulent i Dansk Arbejdsgiverforening

