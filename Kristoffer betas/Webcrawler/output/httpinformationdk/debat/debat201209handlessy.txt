Det er nu, der skal handles i Syrien
Assad-regimet falder før eller siden. Det er nu, NATO og USA bør intervenere for at hjælpe de syriske oprørere og skabe et bedre udgangspunkt for at præge regionens politiske landskab fremover
Det syriske regime satser nu på en oprørsbekæmpelses-strategi i stil med den, Sudan tog i anvendelse over for Darfurs befolkning: forsætlige drab på et stort antal civile med henblik på at knuse oppositionens vilje med ren og skær grusomhed.


 Siden de fredelige protester i Syrien blev til væbnet opstand, har der været god fornuft i det synspunkt, at en vestlig militærintervention risikerede at gøre større skade end gavn. Men efterhånden har situationen i Syrien ændret sig så meget, at det er på tide at tænke i nye strategiske baner. Vestens regeringer, i første række USA, må tage konsekvensen af, at det eneste ønskelige resultat i Syrien er en sejr til oprørskræfterne. De bør derfor langt mere aktivt sætte ind på at fremskynde oprørernes sejr. Og samtidig tage skridt til at afværge de blodige hævnopgør, der kan ledsage regimets fald.
Igennem de seneste uger har Assad-loyale styrker begået frygtelige grusomheder, både under ’hus til hus’-drabsaktioner i Damaskus-forstaden Daraya og under de luftbombardementer af civile i en brødkø i den nordlige by Aleppo, som Human Rights Watch for nylig kunne dokumentere i en rystende video. Rent moralsk blev argumentet for en intervention uafviseligt. Tilbage står en række praktiske overvejelser.
Frygtscenarier blev virkelighed
Mange af de lande, der støttede interventionen i Libyen, har modsat sig en lignende aktion i Syrien på grund af forståelig bekymring for, at de stigende fjendtligheder skulle få oprøret til at eskalere til fuldbyrdet borgerkrig, antænde regionens sekteriske had og true nabolandene med massive flygtningestrømme og etniske og religiøse spændinger. Men i dag er næsten alle disse frygtede scenarier blevet til virkelighed alene som resultat af de dæmoner, Syriens præsident, Bashar al-Assad, har vakt til live.
Krigen er optrappet til et niveau, der førhen var utænkeligt. Det syriske regime satser nu på en oprørsbekæmpelsesstrategi i stil med den, Sudan tog i anvendelse over for Darfurs befolkning: forsætlige drab på et stort antal civile med henblik på at knuse oppositionens vilje med ren og skær grusomhed.
Assad har sået frøene til omfattende sekterisk had ved at sætte næsten alle de alawitiske kræfter op imod de sunnimuslimske civile. Det har igen gjort Syrien til mål for en ny international jihadkampagne fra militante sunnimuslimske ekstremister fra hele verden. De strømmer ind over grænsen fra Irak.
Derudover har han eksporteret konflikten ud over Syriens grænser. Det vidner de ildevarslende opgør mellem libanesiske sunnier og alawitter i Tripolis gader om. Det farligste scenarie for Syrien såvel som for hele regionen er lige nu, at den syriske borgerkrig kan rase videre med uformindsket styrke.
Bekvemme undskyldninger
En flyveforbudszone kunne gøre meget for at stoppe de voldsmænd og soldater, der stod bag massakrerne i Daraya. Regimet har ikke tropper nok til at undertrykke oprøret alle steder på én gang. Når Assad har indsat helikoptere og kampfly i Aleppo, Idlib og andre steder, er det ikke kun for at terrorisere civile, men også for at forhindre oprørerne i at skaffe sig kontrol over et større stykke territorium. En flyveforbudszone kan måske ikke stoppe myrderierne, men den kan give oprørerne det fodfæste, de desperat behøver.
Og i modsætning til i Libyen, hvor det fra begyndelsen stod klart, at NATO’s fly selv måtte eliminere Muammar Gaddafis tanks og pansrede mandskabsvogne, vil en flyveforbudszone, der strækker sig måske 100 kilometer syd for den syrisk-tyrkiske grænse kunne vende krigslykken i Syrien.
Tyrkiets udenrigsminister, Ahmet Davutoglu, har bedt FN om at etablere en sikker zone, men tyrkerne ved udmærket, at Rusland og Kina vil nedlægge veto mod en sådan resolution. Tyrkerne er dybt bekymrede over de destabiliserende effekter, som kan blive resultatet af den massive tilstrømning af syriske flygtninge – 250.000 er det seneste tal. De kunne udmærket etablere en sikker zone på egen hånd, men tilsyneladende har de ingen intentioner om det.
Amerikanske regeringsembedsmænd siger, at de ikke kan handle uden Tyrkiet, men beklager sig samtidig over, at de tyrkiske politiske og diplomatiske ledere knap nok taler med det tyrkiske militær, som indtil videre da heller ikke har udvist nogen interesse for en militærintervention. Det er muligvis korrekt, men USA virker kun alt for lettet over at kunne bruge Tyrkiet på samme måde, som Tyrkiet bruger FN, nemlig til at fralægge sig ansvaret for ikke at gribe ind.
Præsident Obama, der forsøger at blive genvalgt af en offentlighed, der vier verden uden for USA så lidt opmærksomhed som muligt, ønsker ikke at blive trukket ind i endnu en militæraktion i udlandet. Der er alt for stor risiko for, at det udvikler sig grimt.
Kilder i den amerikanske regering har givet udtryk for, at nu da oprørerne ser ud til at vinde, er intervention udefra overflødig.
Også dette lyder som en bekvem undskyldning for passivitet. Det er muligt, at det kun er et spørgsmål om tid, før Assad taber sin kamp mod oprørerne, men før det sker, kan yderligere mange tusinde syrere blive dræbt og en giftig atmosfære blive yderligere dødbringende.
Hvis Vesten ønsker, at oprørerne skal vinde, bør den gøre alt, hvad der er muligt for at hjælpe dem med at vinde – og sejren skal vel at mærke være af en sådan karakter, at vi undgår, at Syrien efter Assad udarter sig til en gentagelse af Irak efter Saddam. Man behøver ikke at hedde John McCain for at finde det væsentligt, at USA placerer sig på den rigtige side af historien.
Våben til oprørerne
Er der et alternativ til at gribe ind? Det mest oplagte er at give oprørerne alt det militærudstyr, de trygler om. Indtil nu har Obamas regering kun leveret ikkedødbringende materiel, for det meste kommunikationsudstyr. Men ifølge New York Times har USA’s regering godkendt en eksportlicens til en syrisk emigrantgruppe, der nu vil forsøge at få våben frem til oprørerne. Så hvorfor skulle Washington ikke gøre direkte, hvad man allerede gør indirekte?
Imod taler måske de ubehagelige minder fra 1980’ernes Afghanistan, hvor CIA leverede Stinger-missiler til antisovjetiske jihadister, som i sidste ende faldt i hænderne på al-Qaeda. Men CIA siges allerede at have folk på jorden i Syrien og i Tyrkiet, som er klar til at kanalisere bistand videre til de oprørsledere, som USA mener at kunne samarbejde med.
Denne bistand har hidtil været utilstrækkelig, til dels fordi Saudi-Arabien og Qatar ikke har leveret våben som lovet. Oprørerne er igen og igen blevet tvunget til at afbryde kampe, de ellers ville have vundet, pga. manglende ildkraft. Med deres egen antiluftskytskapacitet kunne oprørerne selv skabe en sikker zone. Og med antitankmissiler kunne de hurtigere vende udviklingen i andre af krigsskuepladsens områder.
Vesten har en stærk interesse i ikke blot at bringe blodbadet i Syrien til ophør, men også have en meningsfuld tilstedeværelse på jorden, når det omsider sker. Det bliver under ingen omstændigheder let at forhindre, at Syrien opløses i gensidigt fjendtlige religiøse og etniske enklaver eller kollapser i en alles krig mod alle. Men hvis Washington og Europa bliver stående på sidelinjen som hidtil, vil de kun kunne øve begrænset indflydelse på dem, der sejrer. I sidste ende giver det ringe muligheder for at være med til at præge landskabet efter Assad.
Obama kan vælge at udskyde beslutningen til efter valget, men en sådan afventende attitude vil være fuldbyrdet kynisme. Han bør handle nu, før det er for sent.
 
James Traub er udenrigspolitisk strateg ved det amerikanske Center on International Cooperation og en hyppig kommentator i New York Times Magazine
© Foreign Policy og Information Oversat af Niels Ivar Larsen

