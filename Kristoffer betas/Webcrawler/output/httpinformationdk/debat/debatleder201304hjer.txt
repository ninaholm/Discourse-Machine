Hjertestop i folkeskolen?
LEDER


 Kampen om magten over folkeskolen blev afgjort torsdag. Lærerne tabte. Kommunerne og regeringen vandt. Demokratisk set en sejr, fordi skolen ikke kun er lærernes. Vælgerne bestemmer, hvordan folkeskolen skal se ud – via de folkevalgte, der repræsenterer dem i Folketinget. Med lovindgrebet i den næsten fire uge lange lockout er magtbalancen – som i de senere år er blevet forskubbet til fordel for forældre og arbejdsgivere på bekostning af lærerne – afgørende tippet.
KL-forhandler Michael Zieglers rituelle beklagelser over ikke at have fået alt, hvad han kom efter, bekræfter kun billedet af, at kommunerne har fået, hvad de ville have: et opgør med lærernes arbejdstidsregler. Regeringen har på sin side haft brug for et kompromis for at kunne afbalancere et lovindgreb uden en mæglingsskitse. Derfor præsenterede beskæftigelsesministeren et nyt beskyttelsesværn mod udnyttelse af arbejdskraften. Det er ingen gave: Vi tager noget fra jer, til gengæld lover vi, at vi ikke opfører os som dumme svin.
I øvrigt flugter værnet med regeringens ønsker om at indføre en helhedsskole, hvor lærerne opholder sig mere tid på skolen i en normalt sammenhængende arbejdsdag. Dertil kommer 300 millioner i lønkompensation for udfasning af den såkaldte 60-års-regel. Næppe heller noget, der føles varmt i pengepungen, når beløbet skal fordeles mellem 60.000 lærere, der meget hellere ville have arbejdstidsregler end penge.
Den danske model overlevede til gengæld og fik lov til at virke i så tilpas lang tid, at anklagerne om aftalt spil kunne afpareres af en socialdemokratisk regeringstop, der ikke ville stå som hitmen mod den danske aftalemodel.
Spørgsmålet er så, hvor lovindgrebet efterlader dem, det hele handler om: eleverne – og deres undervisning.
Magtdemonstrationen var et nødvendigt opgør med nogle privilegerede og stive regler, som få andre arbejdstagere på arbejdsmarkedet har. Men fremgangsmåden har gjort lærerne til en fasttømret gruppe af modstandere, der under konflikten har fundet sammen i et stærkt fællesskab. Det er et dårligt udgangspunkt for udviklingen af folkeskolen, som regeringen har lagt frem i form af forslag til en ny helhedsskole.
Det er nu først og fremmest undervisningsminister Antorinis opgave at rejse et nyt samarbejde af asken, fordi lærerens indsigter og aktive medspil er afgørende for den faktiske gennemførelse af regeringens skolevisioner.
Det er imidlertid skolelederne på de enkelte skoler, der står med den største udfordring, når de skal få skoleudvikling og hverdag til at spille. Selvfølgelig vil der blive drevet skole fra på mandag, hvor eleverne møder op i klasselokalerne. Men det er ikke kun lærerne, der har fundet arbejdstidsreglerne bekvemme. Lommeregneren til udregning af arbejdstiden i den hidtidige overenskomst er også blevet brugt som ledelsesværktøj. Det værktøj skal nu erstattes af reel ledelse. Og mens Ziegler kun havde én Bondo over for sig, kan den enkelte skoleleder have op til flere siddende på lærerværelset. Og de er kun blevet flere under konflikten.
Endelig skal lederne ikke kun lede nedad og men også opad, hvor de skal få økonomisk pressede kommunalbestyrelser til at give bevillingerne. Hvis lærerne vil se, hvordan det kan spænde af, kan de blot kaste et blik på gymnasieskolerne. Her bruger rektorerne den nye overenskomst, som skolelærernes nu er modelleret efter, som begrundelse for fyringer.
Regeringen har fundet pengene til finansiering af heldagsskolen hos lærerne. Men vi har stadig til gode at se det endelige regnestykke bag skolereformen.
Statsminister Helle Thorning-Schmidt har kaldt lærerne for hjertet i folkeskolen. Hvis hun skal have det hjerte til at banke igen, skal hun erstatte arbejdstidsreglerne med andet end bare kroner og ører. Det kunne være at styrke lærerprofessionen i form af bedre og længere læreruddannelse og mere faglighed, hvilket har lagt grunden til den finske skolesucces. Kun sådan kan regeringen virkeliggøre det lovede løft af folkeskolen.
Der er brug for at tale til det bedste i lærerne og ikke det værste. Kan regeringen det?

