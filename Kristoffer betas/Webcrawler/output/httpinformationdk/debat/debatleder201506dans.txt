Dansk Åbenhedsparti
LEDER


 Modstanden mod stramningerne i den offentlighedslov, som SRSF-regeringen indførte sammen med Venstre og Konservative i 2013, er vokset markant i det nye folketing. Antallet af indvalgte politikere fra DF, Ø, LA og Å, som ønsker de omstridte paragraffer bl.a. om ministerbetjening afskaffet, er nu oppe på 73, svarende til to ud af fem folketingsmedlemmer.
Dertil kommer, at der både i det konservative, det folkesocialistiske og det radikale bagland, hvor små de så hver især end måtte være, har været tydelig utilfredshed med loven, der på afgørende områder har reduceret offentlighedens adgang til oplysninger om centraladministrationens virke. Således har det konservative landsråd vedtaget, at partiets folketingsmedlemmer skal arbejde for at rulle stramningerne tilbage.
Set i det lys er det egentlig kun de to traditionelle magtpartier, A og V med tilsammen 81 mandater, der uden tøven holder fast i den halvandet år gamle lov. Alligevel er der næppe udsigt til, at mørklægningsgardinerne på Slotholmen bliver revet ned.
Størst interesse er der selvsagt for, hvordan Dansk Folkeparti vil håndtere rollen som på den ene side partner i en VO-regering og på den anden side en de mest markante kritikere af loven.
»Dansk Folkeparti vil derfor arbejde på at få annulleret denne skamplet på det danske demokrati hurtigst muligt,« skrev DF’s Peter Skaarup som bekendt i en kronik i Politiken samme dag, som loven blev vedtaget.
At dømme efter de sparsomme udmeldinger fra DF bliver skampletten ikke vasket af det første lange stykke tid. Et opgør med stramningerne står, siger Skaarup til Berlingske, »på listen sammen med mange andre ting«, men som han samtidig understreger, er større åbenhed ikke et af de fire temaer, som indgår i regeringsforhandlingerne. På ægte politikermaner skyder Skaarup i stedet spørgsmålet ud i fremtiden, efter at ombudsmanden i 2017 har evalueret anvendelsen af lovens mest kritiserede paragraffer.
Så længe kommer DF formentlig ikke til at skulle vente. Hvis partiet går i regering og får ministerposter, vil det fra dag ét indgå i vurderingen af DF-ministrene, om de ligesom forgængerne i embedet vælger at skjule sig bag ministerbetjeningsparagraffen, når offentligheden søger aktindsigt i deres embedsførelse.

