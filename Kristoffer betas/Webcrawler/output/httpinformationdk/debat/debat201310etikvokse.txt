Etik vokser næppe ud af en app
Kan moderne kommunikations-teknologi og smartphone-tjenester hjælpe os til at træffe mere ansvarsbevidste forbrugsvalg? Næppe, der er ikke noget nem løsning, når det gælder om at opdrage os til at tage ansvar for hinanden og planeten


 
	Etisk forbrug har længe været en omstridt idé. Nogle kritikere har indvendt, at vi ikke kommer til at råde bod på verdensøkonomiens strukturelle problemer ved at omlægge til etisk forbrug, så længe de nye forbrugsvaner efterlader de globale forsyningskæder intakte. Andre har hævdet, at det etiske forbrug er en narresut, der sætter borgerne fri til opføre sig mindre dydigt på andre områder, fordi de føler, at de har gjort deres.

	Debatten raser, og hverken modstandere eller tilhængere står til en klar sejr. Men selv hvis kritikpunkterne er berettigede, står det ikke klart, hvorfor det skulle udelukke spørgsmålet om politik og etik fra vores forbrugsbeslutninger. Hvis vi kan få forbrugerne til at agere som ansvarsbevidste borgere, er det så ikke at foretrække frem for forbrugere, der bare er ... nå ja, forbrugere?

	Vores indkøbsbeslutninger er uløseligt knyttet til udfordringer som klimaforandringer, social ulighed og demokratiets fremtid verden over. Så i stedet for at diskutere om etisk forbrug er en god idé eller ej, skulle vi hellere fokusere på, at få dets principper til at fungere bedre i praksis.

	Med Google-brillen på indkøb

	Den empiriske forskning viser os, at der er to veje at gå. Den ene bygger på den antagelse, at hvis vi giver kunderne mere information om de varer, de overvejer at købe, vil det i sig selv anspore til mere etisk forbrug. Den anden bygger på den antagelse, at hensynet til den sociale anseelse spiller en vigtig rolle for vores eventuelle valg om at engagere os i etisk forbrug. Vi ønsker ikke blot at gøre det gode, vi ønsker også, at andre skal se os som nogle, der gør det gode.

	Ud fra begge antagelser sætter stadig flere deres lid til informationsteknologien. Det etiske forbrugs fremtid ligger i smartphones, Google-briller og andre bærbare enheder, der kan scanne de ting, vi køber, informere os om alle fordele ved at købe det specifikke produkt og måske vise os billeder af de mennesker i Den Tredje Verden, der kan drage fordele af vores beslutning – og derpå bekendtgøre vores heroiske handlinger over for alle vores venner på de sociale medier!

	Den slags applikationer findes allerede: for eksempel GoodGuide – der markedsføres under slagordet »Køb dine egne værdier. Når du vil. Hvor du vil. Gratis!« – og som gør det muligt at scanne et givet produkts stregkode og derved få adgang til sundhedsmæssige, miljømæssige og sociale ranglisteplaceringer for over 120.000 produkter.

	Dyb viden tæller

	En artikel i American Journal of Economics and Sociology komplicerer dog billedet. Forfatterne sammenfatter resultaterne af en nylig undersøgelse, hvor de gav en stor gruppe studerende på deres eget universitet i Canada 20 dollar hver og derefter bad dem om at indkøbe enten en pose kaffe af uspecificeret mærke for fem dollar eller en tilsvarende udseende pose kaffe mærket fair trade, for syv dollar. Differencen kunne de studerende stikke i egen lomme.

	Deltagerne blev inddelt i fire grupper. Den første gruppe fik ingen yderligere oplysninger, og hvert medlem måtte foretage sit indkøb alene. Den anden gruppe så en tre minutter lang video, der forklarede dem de barske vilkår i kaffeproduktion i Guatemala, og hvordan fair trade stiler efter at forbedre kaffebøndernes situation. Herefter købte de deres kaffe på egen hånd. Medlemmerne af den tredje gruppe så ikke dette videoklip, men hver enkelt af dens medlemmer skulle købe deres kaffe i alle de øvriges selskab. Medlemmer af den fjerde gruppe så videoen og skulle som den tredje gruppe købe kaffen sammen med de andre.

	64 procent af alle deltagere købte fair trade-kaffe, men hverken mere information eller offentlighed om købet gjorde nogen større forskel for deres beslutninger. Det gjorde prisen heller ikke. Det gjorde derimod et vist forudgående kendskab til fair trade-kampagnernes mål og aktiviteter samt en bredere forståelse af nationale og globale politiske spørgsmål, der var kun perifert relateret til fair trade. (For at måle disse variable spurgte forskerne deltagerne om årsagerne til drivhuseffekten, om hvilke organisationer, der var ansvarlige for at yde lån til udviklingslandene, og om hvordan mandaterne i det canadiske underhus fordelte sig på de enkelte partier.) Forskernes måske mest brugbare konklusion var, at det er de langsigtede oplysningskampagner – altså de, som går videre end blot at poppe op med informationer i en indkøbssituation – der har de største chancer for at stimulere til et mere etisk forbrug.

	Farvel til homoeconomicus

	Det bemærkelsesværdige ved den canadiske undersøgelse er, at den bekræfter, hvad nogle af os måske længe har anet: Vi er slet ikke de automatpiloter, som homo economicus-modellen antager, at vi er. Således kan nogle af kritikpunkterne mod etisk forbrug – i hvert fald dem, som har at gøre med status – bygge på fejlagtige teorier om menneskelig adfærd.

	Hvis etisk forbrug ikke bare er en selvtilstrækkelig handling, der skal højne egen status, kunne forklaringen på den slags indkøb være, at vi er reelt optagede af, hvad der kan gøres for at forbedre verdens tilstand og af hvilke bidrag, vi selv kan yde.

	Og hvad med den begrænsede effekt, som de ekstra informationer har på købstidspunktet? Tjah, selv om de nyeste teknologier kan formidle mængder af oplysninger til os både billigt og nemt, er det ikke nødvendigvis det, der for alvor betyder noget. Måske har teknologien ikke engang nogen særlig rolle at spille her. For selv om der er masser af nyhedsapps, vil det formentlig kræve ganske andre og app-frie strategier at få demokratiske samfundsborgere til at engagere sig dybere i det mere indholdstunge stof, som formidler årsagerne til drivhus-effekten og verdenshandlens skævheder.

© Evgeny Morozov og Information. Oversat af Niels Ivar Larsen

