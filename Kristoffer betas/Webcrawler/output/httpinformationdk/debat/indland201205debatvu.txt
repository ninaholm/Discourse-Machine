Debat om vuggestuer bygger på forkerte tal
På baggrund af spørgeskemaer og egne observationer har ph.d.-stipendiat Ole Henrik Hansen de seneste uger fældet hårde domme over landets vuggestuer. Nu viser det sig, at han kun har fået svar fra 1-3 procent af de pædagoger, som han påstod at have svar fra
Børnene er lige vågnet efter middagsluren og tumler i pædagogen Nannas arme på puslebordet. Også i vuggestuen Vokseværket på Østerbro har forskningen, der i skarpe vendinger kritiserer danske vuggestuer, været til debat i den seneste tid. Vokseværkets pædagoger synes, at det er problematisk, at den seneste debat sætter samtlige vuggestuer i dårligt lys. »Jeg bliver provokeret og ærgerlig over, hvor tyndt et grundlag de voldsomme udsagn er baseret på,« siger pædagog Stine Mørkeberg.


 »Danske vuggestuer er så elendige, at en stor del af dem burde lukke,« lød konklusionen, da ph.d.-stipendiat Ole Henrik Hansen fra DPU, Aarhus Universitet, for to uger siden sparkede vuggestuedebatten i gang. I Berlingskes omtale hed det, at hans ph.d.-afhandling dokumenterer »rystende forhold i mange vuggestuer« på baggrund af videooptagelser, godt 8.000 observationer i ni vuggestuer i Storkøbenhavn og spørgeskemaer til 40.000 pædagoger i hele landet. Talmaterialet viser sig nu at være stærkt overdrevet.
Ifølge pædagogernes fagforening, BUPL, der har lavet spørgeskemaundersøgelsen sammen med ph.d.-stipendiaten, er spørgeskemaerne kun sendt ud til 5.000 pædagoger. Af dem har 1.300 svaret, og heraf arbejder kun 400 i en vuggestue. Resten arbejder i integrerede institutioner, så de i princippet også kan være børnehavepædagoger. Uanset hvad er der meget langt op til de 40.000.
Dion Sommer, der er professor i psykologi på Aarhus Universitet, har set spørgeskemaundersøgelsen, og han er målløs over, hvor lidt dokumentation, der er for de bombastiske påstande om offentligt omsorgssvigt.
»Det er den tyndeste videnskabelige undersøgelse, jeg har set. Den består af sølle tolv spørgsmål, som der ikke kan koges meget suppe på,« siger Dion Sommer, der sammen med tretten andre pædagogiske forskere har skrevet et åbent brev i dagens Information, der problematiserer Ole Henrik Hansens konklusioner.
Der findes slet ikke 40.000 vuggestuepædagoger i Danmark, men kun omkring 11-12.000, skønner BUPL. Derfor har formand Henning Pedersen også undret sig over, om det virkelig kunne være deres undersøgelse, der blev refereret til.
»Jeg har i den grad undret mig over det tal, der har floreret om 40.000 pædagoger. Jeg har ikke kunnet forstå, hvor det kom fra.«
40.000 er i stedet det samlede antal ansatte i vuggestuer og integrerede institutioner, der altså også rummer børnehavebørn. Og det er endda kun, hvis man tæller ledere, køkken- og rengøringshjælpere med.
Også de 8.000 observationer, som Ole Henrik Hansen baserer sine konklusioner på, er forkert. I stedet er der tale om 8.000 registreringer af forskellige dialogformer og dialogskift. De er foretaget i ni vuggestuer med 26 børn, som Ole Henrik Hansen efter eget udsagn har observeret i 150 timer. Eller mindre end 17 timer i gennemsnit pr. vuggestue. Men en observation handler om, at forskeren iagttager og registrerer et længere hændelsesforløb, siger Jan Kampmann, der er professor på Institut for psykologi og uddannelsesforskning på Roskilde Universitet.
»Men problemet er, at Ole Henrik Hansen får generaliseret sine observationer til, at hverdagen i vuggestuen består af voksne, der overser børn, og konkluderer, at mange institutioner skal lukkes. Men det kan han jo ikke sige, da han næppe har brugt mere end en dag pr. barn,« siger Jan Kampmann.
Snyd og bedrag
Også Dion Sommer mener, at de 8.000 observationer er en kraftig overdrivelse.
»Det er snyd og bedrag at kalde det observationer, men det er klart, at man bliver nødt til at puste materialet op. For at udtale sig på baggrund af 26 børn i ni institutioner er jo et lidt løst grundlag,« siger Dion Sommer.
Henning Pedersen fra BUPL mener, det grænser til det uvederhæftige.
»På baggrund af observationer i et forholdsvis lille antal vuggestuer, bliver der tegnet et generelt billede, som jeg slet ikke kan genkende,« siger han. Samtidig kritiserer han den måde, hvorpå Ole Henrik Hansen har krydret debatten med bastante udtalelser om, at en stor del af vuggestuerne burde lukke, og at børn går omkring som ’sanseløse pingviner’.
»Den tilgang gør jo forældrene nervøse for, om deres børn lider overlast i vuggestuen. Det er fuldstændigt urimeligt at give dem dårlig samvittighed på det grundlag,« siger Henning Pedersen.
Lektor Stig Broström fra DPU, Aarhus Universitet, er ph.d.-vejleder for Ole Henrik Hansen. Han mener også, at han har brugt nogle uhensigtsmæssige formuleringer.
»Sådan noget som ’fri-hash-og-gratis-kakaomælk-institutioner’ kan man sige i muntert lag og ikke i et forskningsforum. Men det er også sagt i et debatforum, og så sker der en sammenrodning af det, som så bliver femdoblet i medierne,« siger Stig Broström.
Han mener, at Ole Henrik Hansens dataindsamling er fuldstændig holdbar. Men de siger ikke noget om kvalitet, og de siger kun noget om et afgrænset antal vuggestuer, og de kan ikke generaliseres til hele landet.
»Så hopper kæden af, når de data, der er blevet fremlagt, bliver misforstået og misfortolket og fremsat som generaliseringer, og måske har han også selv båret ved til det bål,« siger Stig Broström.
Men heller ikke de konklusioner, Ole Henrik Hansen så drager på baggrund af sit materiale, er der belæg for. Ole Henrik Hansen konkluderer i Berlingske, at for dårlig organisation og for lidt ledelse i vuggestuer går ud over barnets emotionelle udvikling. Men flertallet af pædagogerne – 59 pct. – beretter om planlagte aktiviteter for en del af eller hele dagen, mens 23 pct. planlægger aktiviteterne om morgenen. Når det gælder ledelsesspørgsmålet svarer 79 pct. af de adspurgte, at ledelsesstilen er åben og medinddragende, mens kun 8 procent mener, den er præget af mangel på handlekraft.
»Umiddelbart er der ikke nogen kobling mellem børnenes følelsesmæssige tilknytning og aktivitetsniveauet i vuggestuen,« siger Dion Sommer og fortsætter: »Jo mere hverdagen går op i struktur og planlagte aktiviteter, jo mere glider den grundlæggende følelsesmæssige kontakt i baggrunden.«
Vejleder Stig Broström mener ikke, Ole Henrik Hansen selv havde forudset det røre, han har skabt med sine første data og delkonklusioner.
»Set bagklogskabens skær, skulle han ikke have sluppet de data løs. Men det har han gjort, og så har det været svært for ham at stoppe det og stå for det mediepres, han har været udsat for,« siger Stig Broström.
Ph.d.-afhandlingen er først færdig til sommer, og Ole Henrik Hansen forventer at kunne diskutere sine endelige resultater til november.

