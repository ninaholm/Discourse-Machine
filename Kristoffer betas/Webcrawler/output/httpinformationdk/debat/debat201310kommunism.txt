Kommunismen fejlede, men for romaer er kapitalismen værre
’Sigøjnerproblemet’ i Danmark og resten af Europa er langt hen ad vejen en konsekvens af en alt for brat overgang fra kommunismen til markedsøkonomi. Romaerne forsøger blot at overleve på kapitalismens vilkår, og vi møder dem med vrede og straf
Romaerne er udskældte i mange europæiske lande, også Danmark, men de gør blot, hvad ’systemet’ forventer af dem, mener dagens kronikør.


 
	Vinteren nærmer sig, og det kræver ikke mange kvalificerede kig i krystalkuglen at forudse, at der også denne vinter vil være hjemløse migranter i de københavnske gader, som risikerer at fryse ihjel. Mange af dem vil være romaer fra bl.a. Rumænien, repræsentanter for gruppen på 10-12 millioner romaer, som fordeler sig i stort set alle Europas lande, de fleste inden for EU. For to år siden gjorde bl.a. Kirkens Korshær og Projekt Udenfor i en kronik i Politiken opmærksom på det uløste problem med de mange hjemløse migranter, som den danske regering har besluttet ikke at lave tilbud til.

	Kronikken afstedkom heftig debat på Politikens hjemmeside. Her er et par repræsentative udpluk af indlæggene: »Har disse såkaldte ’migranter’ overhovedet ikke noget ansvar selv?«. »Disse rejsende i ’hjemløshed’ samt andre ’tiggere’, der florerer i danske storbyer, er en hån mod de rigtige hjemløse danskere, der findes. Send disse lykkeriddere ud af landet med et los i røven. Hvordan er de egentlig kommet helt herop, det er da ikke gratis at rejse tusindvis af kilometer til Danmark!« Siden er debatten fortsat i samme spor.

	Min påstand er, at disse migranter tager ansvar – på trods af hårde odds.

	Som nævnt er der mange romaer blandt de hjemløse migranter, og også denne sommer har det vakt opstandelse, at de sover i baggårde og angiveligt stjæler, besørger i parker og gårde og hamstrer mere mad fra de sociale organisationers mobile cafeer, end de umiddelbart har brug for.

	I mine øjne gør de imidlertid blot, hvad ’systemet’ forventer af dem. EU er bygget op om arbejdskraftens fri bevægelighed, og de øst- og centraleuropæiske lande, der kom med i EU i 2004 og 2007, så naturligvis frem til, at den fri bevægelighed kunne komme dem til gode. Men hvor godt rustet var østlandene til at deltage i klubben af demokratiske, kapitalistiske lande, hvor ytringsfrihed og markedsøkonomi er to stort set lige højt ærede begreber? Ikke godt, naturligvis. Overgangen fra diktatur og planøkonomi var barsk og brat, og hverken uddannelsessystemer, demokratiske strukturer eller social- og økonomipolitik kunne følge med. Inspireret og presset af EU blev stort set alle virksomheder privatiseret og de sociale ydelser sat ned. Boligmarkedet blev liberaliseret, og boligstandarden faldt mange steder.

	Nogle forstod naturligvis – enten inden for eller uden for lovens grænser – at klare sig på kapitalismens betingelser. Dem, der blev ladt i stikken, var forudsigeligt nok dem, som tidligere havde arbejdet dag efter dag ved samlebånd og i fabrikshaller – uden at modtage efteruddannelse og ofte uden at kunne læse og skrive. Blandt dem var et stort antal romaer, som under kommunismen havde tilpasset sig ved at bryde århundreders tradition for håndværkermesterlære i familien og i stedet stillet sig til rådighed for statens produktion. En tilpasning, der på kort sigt sikrede en rimelig bolig og en stabil indtægt, men på længere sigt blev katastrofal.

	Ceaucescu-nostalgi

	Under et besøg i en romalandsby i Rumænien i 2005 hørte jeg for første gang mennesker tale med nostalgi om tiden under diktatoren Nicolae Ceaucescu. En af mændene sagde til mig: »Dengang havde vi mad nok til vores børn. Nu har vi ingenting. Vi vil gerne arbejde. Hvis regeringen åbnede en fabrik her, ville vi alle arbejde. Hvorfor åbner de ikke en konservesfabrik?« Spørgsmålet hang i luften. Langt de fleste, jeg i øvrigt mødte, var begejstrede for diktatoren Ceaucescus fald og så med forventning frem til, at Rumænien ville udvikle sig til et fuldt fungerende demokrati med markedsøkonomi og vækst. De fleste så et EU-medlemskab som et naturligt led i den proces. Men fra romaernes synsvinkel stillede sagen sig anderledes: De var faldet lige så brat som den tidligere diktator – fra en vis social sikkerhed til en udsat position som fattige, arbejdsløse, dårligt uddannede og typisk også uden netværk og forbindelser. Det gjorde dem ude af stand til at benytte sig af demokratiet og den fri markedsøkonomis muligheder.

	I en landsby, hvor alle var blevet arbejdsløse, efter at den lokale fabrik lukkede (med god grund – det var utænkeligt, at de varer, den producerede, kunne afsættes på et frit marked), mødte jeg altså en roma, der efterlyste, at regeringen åbnede en ny fabrik. Kunne han ikke se, at fabrikkerne netop var lukket, fordi statsdreven industri var et af mange fejlslagne eksperimenter under kommunismen? Måske. Men som en god borger havde han tilpasset sig og havde passet sit fabriksarbejde i tryg forvisning om, at samme fremtid ventede hans børn. Det var han tilfreds med.

	Jeg forsøgte mig med et par modspørgsmål: »Er det ikke godt, at romaerne nu – efter pres fra EU – er blevet anerkendt som nationalt mindretal, så I kan organisere jer politisk og kulturelt? Er det ikke godt, at jeres børn kan få modersmålsundervisning?«

	»Jo,« nikkede han. »Det er udmærket. Men hvad skal vi bruge kulturelle foreninger til, hvis vi ikke får arbejde, og hvad skal det gavne, at vores børn lærer at tale romani, så alle kan høre på dem, at de er ’sigøjnere’. Så får de jo slet ikke noget arbejde.« Desværre har en række rapporter om fattigdom, racisme og diskrimination i Rumænien vist, at han havde en pointe.

	Kapitalismens bøvlede tabere

	Men så må han og andre fattige romaer vel bare tage ansvar? Være innovative og selv være med til at skabe vækst? Mange af dem gør, hvad de kan. De er ganske vist skuffede over, at EU-medlemskabet kun i ringe grad har skabt vækst, og at de stadig udsættes for politivold og diskrimination. Men de forsøger at få det bedste ud af EU – bl.a. ved at migrere til rigere lande for at søge arbejde – og i nogle tilfælde for at tigge og begå kriminalitet. Paradoksalt nok er meget af denne kriminalitet organiseret af bagmænd – nogle af dem også romaer – som netop udnytter de åbne grænser og kapitalismens brutale naturlove, som bl.a. betyder, at der er efterspørgsel på illegal arbejdskraft – også i Danmark. Og her må det vist være på sin plads med endnu et citat fra debatten på Politiken.dk i december 2011: »Liberalismens grundlov er konkurrence, hvor nogle vinder og løber med klatten. Andre taber, og dem skal vi sparke på og lade ligge. Så gælder det blot om at skabe en stemning af, at det er dem, der ligger ned, der er problemet!«

	Ja, det er noget bøvl med de tabere, kapitalismen skaber. Ikke mindst når de minder os om, at selv hvis man tager ansvar og spiller med på de nye regler, kan man ende som hjemløs i en baggård i Danmark. Eller som fattig familie på sultegrænsen et sted i Slovakiet, Rumænien eller Ungarn.

	Løsningen har jeg intet færdigt bud på. Og nej – jeg er ikke kommunist. Men jeg synes, vi må lære af de ting, som kommunisterne lykkedes med: f.eks. at skabe samfund, hvor alle havde ret til de mest basale ting – hvilket er forudsætningen for, at man kan tage ansvar for sig selv og sin familie. Som lederen af en albansk retshjælp for nylig sagde til mig om EU og andre donorers indsats for romaer: »Man kan ikke forvente integration af nogen, der ikke engang har et sted at bo.« Så lad os dog ikke straffe dem, der desperat forsøger at spille efter de regler, vi selv har været med til at definere. Lad os i stedet tale om, hvordan vi kan tilpasse reglerne – ikke for spillets skyld, men for (med)menneskenes.

Malene Fenger-Grøndahl er journalist og forfatter

