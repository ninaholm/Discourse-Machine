Jensens kamp for monopolet
Lasse Jensen udgiver sig for at stå på fremskridtets side, men har med sin kommentar (18. december) gjort sig til talsmand for et reaktionært forsvar for, at Statsradiofonien i form af DR skal bibeholde sit monopol på nyhedsformidling, samfunds- og kulturstof på radioområdet. Men det kan vel ikke være sandt?


 »Belæst, berejst og beregnende« og en »anelse bedaget« er Lasse Jensens (LJ) skudsmål af min ringe person i Mediekommentaren lørdag (18. december). Anledningen er, at regeringen sammen med DF og LA har besluttet at udbyde den fjerde FM-kanal. DR har haft den til låns i otte år og skal nu afgive den, for at vi kan få brudt monopolet på public service-radio.
I arbejdet med den nye radioprofil er det ifølge LJ et problem, at mine praktiske radioerfaringer ligger tilbage i 70'erne, og at jeg i samme årti skrev en kronik, hvori jeg bl.a. diskuterede statens rolle i nyhedsformidlingen med en slags Statstidende som supplement til de private. Det er altså fortidens spøgelse i form af en 40 år yngre Per Stig Møller, LJ har et udestående med. Til LJ's beroligelse nærer jeg intet ønske om, at staten skal overtage nyhedsformidlingen - man har vel lov at blive klogere med årene - det tror jeg også, en erfaren herre som LJ kan tale med om.
Men lad nu den gamle kronik ligge. Det er mere alvorligt, at LJ glemmer at nævne, at det ikke er mig eller de andre mediepolitikere med mere eller mindre opdateret radioerfaring, der har lagt linjerne for den nye programprofil, men et udvalg af kompetente radiofaglige eksperter. Det burde LJ vide. Han har selv interview-et formand Suzanne Moll i det fortrinlige radioprogram Mennesker og medier om arbejdet med at skabe en tidssvarende radioprofil.
De nye platforme
Hele mistanken om, at radiokanalen er sat i søen for at tilfredsstille et lille segment med en »anelse bedaget« smag, hviler på en falsk præmis. Hvis det var ønsket, kunne vi i stedet have valgt at vende det blinde øje til medieudviklingen og lade monopol være monopol. DR gør det godt på radioområdet, og jeg tilstår gerne, at jeg selv er en flittig bruger at P1. Man ved som bekendt, hvad man har, men ikke, hvad man får. Men så længe DR reelt har et monopol på public service-radio, er der ikke den naturlige konkurrence, der skal være med til at sikre den nødvendige udvikling og pluralisme på public service-radio.
Vi er i disse år vidner til en medieudvikling, der presser den indholdsmæssige kvalitet, og hvis vi ikke tager politisk ansvar nu, risikerer vi en fremtid, hvor danskproduceret public service-indhold bliver fortid. Det er af samme grund, jeg har valgt at nedsætte et medie-støtteudvalg - med repræsentanter fra mediebranchen - der allerede skal barsle inden oktober 2011 med mulige modeller for, hvordan vi tilpasser den offentlige mediestøtte, når den flytter ud på nye platforme.
Når medievanerne er under konstant forvandling, er det af afgørende betydning for den demokratiske debat, at vi sikrer konkurrence på public service, for på den måde at styrke mangfoldigheden i den seriøse nyhedsformidling. Det kan da kun være en demokratisk fordel, at andre end DR kan levere radiobidrag til den offentlige debat, og det kan kun styrke kulturen, at andre end P1 leverer kultur. Med den nye radio er jeg overbevist om, at lytterne vil opleve at få anderledes public service-programmer af høj kvalitet, fordi nye udbydere vil have friske og anderledes måder at udfylde public service-forpligtelserne på. Som en tilsigtet sidegevinst er jeg sikker på, at DR i en konkurrencesituation vil mobilisere de bedste og mest kreative kræfter i organisationen for at tage udfordringen op.
Fremskridtets mand?
At diverse mediehuse og andre i deres høringssvar til den nye FM4-kanal har ønsket størst mulig frihed i programprofilen, er både forventeligt og forståeligt. Jeg har da også lyttet til svarene, og det kommende udbud vil give større rummelighed end høringsnotatet. Samtidig kan man konstatere, at inte-ressen for at byde på den nye radioprofil er intakt, senest beskrevet i Jyllands-Posten i artiklen »Rift om ny radiokanal« (17. december).
Min konklusion er derfor, at vi med News/Talk-profil får en ny radio, designet til at levere kerne-public service inden for kultur, samfundsstof, nyheder, debat og satire, der vil udfordre det eksisterende radioudbud med nyskabende programmer af høj kvalitet. Med den rette forvalter af frekvensen vil man også kunne tiltrække andre brugergrupper til public service-radio end dem, der som jeg er vant til at stille ind på P1. Det er sådan set omtrent det modsatte af det skrækscenarie, LJ tegner i Mediekommentaren.
Man kunne få den kætterske tanke, at LJ's ærinde var det stik modsatte af, hvad han med fynd og klem ellers proklamerer. LJ udgiver sig for at stå på fremskridtets side, men har med sin kommentar gjort sig til talsmand for et reaktionært forsvar for, at Statsradiofonien i form af DR skal bibeholde sit monopol på nyhedsformidling, samfunds- og kulturstof på radioområdet. Men det kan vel ikke være sandt? I så fald ville LJ være mere beton end selv den »lidt bedagede« kulturminister. Sådan kender vi ham jo kun fra fortiden i 70'erne - ikke fra hans normalt skarpe medieanalyser i Mennesker og medier. 
Per Stig Møller er kulturminister (K)

