Efterslæb



PENSIONISTER, HANDICAPPEDE, LEDIGE og andre, som modtager overførselsindkomster fra det offentlige, sakker pænt bagud i indkomstudvikling. Mens reallønnen i gennemsnit over de seneste 10 år er steget med 15 procent, er overførselsindkomsterne kun steget med fem procent, viser en opgørelse fra konsulentfirmaet Slotsholm udarbejdet for Ugebrevet A4.Samtidig med offentliggørelsen af den statistik mandag kunne vi her i avisen fortælle om et internt slagsmål hos Socialdemokraterne om den såkaldte satspulje. En af årsagerne til, at overførselsindkomsterne slæber efter, er nemlig, at de reguleres med 0,3 procent mindre end lønudviklingen, og det er de blevet, siden den daværende SR-regering indførte satspuljen i 1999. Besparelserne ved den lavere regulering føres direkte over i en pulje, som hvert år fordeles sideløbende med finansloven til en stribe projekter for de svageste grupper i samfundet.ET FLERTAL på den netop overståede socialdemokratiske kongres mener, at det er for galt, at man på den måde bliver ved med at fodre hunden med sin egen hale, at det fortsat er de fattigste, der således finansierer 'hattedame'-projekter for de allerfattigste. Så nu skal projekterne finansieres direkte over finansloven, og overførselsindkomsterne skal reguleres, så de følger lønudviklingen 100 procent, vedtog S-kongressen. Det må kunne lade sig gøre at finde den milliard et andet sted end ved at tage den fra overførselsindkomsterne.Et godt socialdemokratisk synspunkt, som man burde kunne samles om. Men da Socialdemokraterne forleden præsenterede deres ændringsforslag til næste års finanslov, var det uden den milliard, som i dag ligger i satspuljen, for som finansordfører Morten Bødskov siger til Information: "Vi mener, at satspuljeordningen er god". Man har i den socialdemokratiske ledelse lyttet til kongressens 'bekymring' og har derfor stillet en masse andre forslag, der skal forbedre forholdene for de svageste, tilføjer ordføreren. Men satspuljen skal der ikke pilles ved. I hvert fald ikke, før Socialdemokraterne igen har regeringsmagten, kunne Bødskov have tilføljet.FOR POLITIKERE er den mest positive oplevelse at kunne dele penge ud. Det er langt mere populært end at kradse dem ind. Og i dag er Socialdemokraterne med i satspuljeforliget sammen med alle Folketingets partier med undtagelse af Enhedslisten. Finansloven derimod forhandles mestendels med Dansk Folkeparti alene.Så hvorfor skulle Socialdemokraterne forære indflydelsen på de mange millioner til konkurrenterne på den sociale front fra Dansk Folkeparti? Ærgrelsen over ikke at kunne sidde med ved bordet, når sociale projekter skal tildeles nye midler, har altså overskygget hensynet til at hæve niveauet for overførselsindkomsterne. Sådan går det, når strategiske hensyn står over det politiske indhold. bew
