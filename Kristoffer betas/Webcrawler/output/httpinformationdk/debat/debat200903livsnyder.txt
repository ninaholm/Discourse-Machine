Livsnydernes tvivlsomme hævntogt



 Der tales og skrives for tiden meget om sundhed. De sidste par år har en regulær sundhedsbølge bredt sig over Danmark, og et væld af råd om sund levevis har fyldt aviser, boghandlere, tv-udsendelser, radioprogrammer, netsider m.m. En sådan udvikling kalder naturligvis på en modreaktion, og den har vi de sidste uger fået for fuld udblæsning.
Nogle føler sig voldsomt provokeret af sundhedsbølgen. Tilstrækkeligt provokeret til at beskylde udviklingen for slet ikke at handle om sundhed og til at være decideret usund. Udpluk fra de sidste par ugers dagbladsdebat: 
Forfatter Jørgen Munck Rasmussen taler om sundhedshysteriet som en ny religion og beskylder de sundhedssøgende for at være bange for livet. Teologerne Svend Bjerg og Palle Steffensen taler om en sundhedskrig, der bygger på tryghedsnarkomani, kontrolmani og moralisme og beskylder de sundhedssøgende for at være bange for både livet og døden. Foredragsholder og forfatter Carsten Graff taler om moderne askese på grænsen til sundhedsfascisme og argumenterer for, at det er decideret livsfarligt at lytte til sundhedsråd og kosteksperter.
Jeg savner nuancer. Mine erfaringer er, at mange danskere forholder sig til deres sundhed på den måde, at de lytter til diverse råd, afprøver nogle af disse, mærker efter, indsamler erfaringer, afvejer fordele og ulemper, og træffer et reflekteret valg om hvilken balance de ønsker at efterstræbe i deres liv. Så kunne der ikke også være tale om, at danskerne simpelthen i stigende grad er begyndt at træde ud af den passive patientrolle og selv tager initiativer for at bevare et godt helbred så længe som muligt? 
Vi skal selvfølgelig passe på, at sundhedsbølgen ikke bliver formynderisk. Eller tager patent på det gode liv. Men det gælder begge veje. Sundhedskritikernes argumenter og tolkninger bliver voldsomt stereotype - sagen fremstilles som om der kun er to muligheder: Enten er man livsnyder med adgang til livets sande værdier, eller også er man helsefanatiker med udpræget livsangst. 
Der er naturligvis tilfælde af helsefanatisme, ligesom der er tilfælde af overdreven livsnydelse. Begge dele kan vel være usundt. Men i min optik tyder alt på, at der er tale om enkelttilfælde. Og det er ikke særligt konstruktivt at ophøje enkelttilfælde til at være generelle tendenser. Det minder om et decideret hævntogt - en mærkelig personlig vendetta over for den stigende gruppe af danskere, der forsøger at tage et personligt ansvar for deres egen sundhed. Samtidig med at de nyder livet. 

