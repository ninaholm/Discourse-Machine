Hvad blev der af ordentligheden?
LEDER


 Søren Pape Poulsen (K) tændte håb for mange desillusionerede vælgere, da han genintroducerede ordentlighed som ideal i dansk politik. »Vi skal kunne stole på hinanden,« sagde De Konservatives formand om forhenværende miljø- og fødevareminister Eva Kjer Hansens (V)manipulerede regnemodeller for udledning af kvælstof i den nu vedtagne landbrugspakke. Hørt. Vi skal – fortsatte Søren Pape Poulsen – »kunne stole på hinanden og de oplysninger, vi giver til hinanden og til offentligheden«. Hørt, hørt.
Alt det, De Konservatives formand sagde under regeringskrisen, tjente som en påtrængende udluftning i Venstres lumpne omgang med regeringsmagten. Desværre tyder ikke meget på, at Søren Pape Poulsen kan leve op til sine egne idealer, når det handler om en anden Venstre-minister – forhenværende integrationsminister Birthe Rønn Hornbech (V) – og hendes svigt og manipulationer.
Denne avis har for længst godtgjort, at Danmark i en årrække overtrådte internationale konventioner ved at nægte herboende statsløse unge dansk statsborgerskab. Efterfølgende har Statsløsekommissionen fundet grundlag for sanktioner mod to ledende embedsmænd til ansvar, mens det er op til Folketingets partier at drage den politiske konsekvens over for Birthe Rønn Hornbech.
Som vi i dagens avis kan fortælle, er Udvalget for Forretningsorden imidlertid uenige om en sag, der er vanskeligt at have to meninger om. Men sammen med Venstre og DF udgør De Konservative et mindretal, der kun finder ministerens rolle i sagen beklagelig eller kritisabel. Over for de partier står et flertal i Folketinget, der ifølge Informations oplysninger vil kalde ministerens ansvar ved rette navn: Stærkt kritisabel.
Vi taler trods alt om en sag, hvor Folketinget i årevis er blevet ført bag lyset om klokkeklare konventionsbrud. Derfor er konklusionen i Folketingets beretning ikke blot et spørgsmål om ord. Det er et spørgsmål om, hvordan der politisk sættes punktum i en de mest alvorlige sager om embeds- og magtmisbrug i nyere dansk politisk historie. Det et spørgsmål om ordentlighed. At Venstre og DF har samvittighed til at bortfeje Birthe Rønn Hornbechs ansvar kan ikke overraske.
Men spørgsmålet er nu: Mente Søren Pape Poulsen det alvorligt, da han kaldte det afgørende, at vi kan »stole på hinanden og de oplysninger, vi giver til hinanden og til offentligheden?« Tilsyneladende ikke.

