Dagpengestop kan true det fleksible arbejdsmarked
Uden en omfattende reform af beskæftigelsessystemet vil de nuværende dagpengeregler undergrave det fleksible og trygge arbejdsmarked ved at sende mere end 10.000 ledige ud af dagpengesystemet hvert år


 
	33.900 ledige mistede dagpengene i 2013, og omkring 14.000 ledige kan forvente samme tur i 2014. Det viser en ny optælling og prognose, der er lavet af a-kasserne og AK-Samvirke. Det tegner desværre et klart, men dystert billede af fremtiden. Ikke bare for de arbejdsløse, men også for den fleksibilitet på det danske arbejdsmarked, vi er så glade for og stolte over.

	Når så mange ledige mister dagpengene, har det konsekvenser, der rækker langt ud over den enkeltes liv. Det bliver hverdag at kende en i familien, en tidligere arbejdskammerat, en ven eller en nabo, der har prøvet turen.

	Historierne om dem, der gjorde alt for at komme i arbejde igen – ofte uden synderligt brugbar hjælp fra jobcentret – vil brede sig og skabe utryghed. Kan det også blive mig? Tør jeg så gøre alvor af det jobskifte, jeg har gået og tænkt på?, spørger folk sig selv. Risikovilligheden daler.

	Mod sydeuropæiske tilstande

	Det mange ledige, der mister dagpengene, viser, at det ikke står for godt til med den tryghed på arbejdsmarkedet, der ellers er en grundsten i det fleksible danske arbejdsmarked. Hvis frygten for at ryge helt ud af dagpengesystemet breder sig, kan det undergrave det omstillingsparate arbejdsmarked. Det vil kunne få folk til at klynge sig til de job, de har i stedet for at turde skifte til et andet og bedre job.

	Dermed vil der komme færre jobåbninger for de arbejdsløse. Virksomhederne vil få sværere ved at få den bedst mulige arbejdskraft, og fagbevægelsen vil kræve længere opsigelsesvarsler. Kort sagt vil Danmark sætte samme kurs, som den der råder på de sydeuropæiske arbejdsmarkeder – endestationen kan blive et A-arbejdsmarked for insiderne med gode job og lange opsigelsesvarsler, et B-arbejdsmarked for outsiderne, der veksler mellem korte, løse, usikre job og arbejdsløshed og C-holdet, der er marginaliseret eller helt holdt uden for arbejdsmarkedet.

	Tænk i job- og dagpengepolitik

	Vil vi bevare det fleksible danske arbejdsmarked i fremtiden, kan vi sætte ind to steder: Vi kan gennemføre en reform af hele beskæftigelsespolitikken og reformere dagpengeregler. Tallene fortæller nemlig, at med den nuværende beskæftigelsespolitik går titusinder arbejdsløse i to år eller mere uden at få ét reelt jobtilbud, der kan bringe dem i arbejde igen.

	Ét er sikkert: Uden en omfattende reform af beskæftigelsessystemet vil de nuværende dagpengeregler undergrave arbejdsmarkedstrygheden og det fleksible arbejdsmarked ved hvert år at sende mere end 10.000 ledige ud af dagpengesystemet. Hvis man vil sikre arbejdsmarkedstrygheden og vores fleksible arbejdsmarked, er man nødt til at tænke beskæftigelsespolitik og dagpengepolitik sammen. Vi skal have et samlet system, der ikke bliver ved med at sende titusinder ud i økonomisk utryghed.

	Om det alene kan klares med en beskæftigelsesreform, kan man tvivle på. I så fald bliver det nødvendigt at se på nye dagpengeregler, der spiller sammen med en helt ny beskæftigelsespolitik. En beskæftigelsesreform, der for alvor løfter kvaliteten og effektiviteten af hjælpen og støtten til de ledige, vil mindske behovet for ændringer i dagpengereglerne. Bliver beskæftigelsesreformen derimod gjort til en dårlig spareøvelse, vil det stille langt større krav til nye dagpengeregler, hvis vi skal sikre lønmodtagerne tryghed på arbejdsmarkedet og virksomhederne et fleksibelt arbejdsmarked.

	Det bliver vigtigt at huske denne sammenhæng, når beskæftigelsesminister Mette Frederiksen (S) til foråret både skal forhandle beskæftigelsesreform og nedsætte en dagpengekommission.

	Kan hun få flertal for en beskæftigelsesreform, der giver alle ledige en reel mulighed for at finde varig beskæftigelse hurtigst muligt inden for den toårige dagpengeperiode, er opgaven overkommelig. Kan hun derimod ikke det, bliver kravene til en dagpengereform derimod store – og langt dyrere.

	Det kan med andre ord godt betale sig at satse på kvalitet ved forhandlingerne om en beskæftigelsesreform. Og det kan blive dyrt ikke at gøre det. Dyrt for det fleksible arbejdsmarked og for de arbejdsløse. Og dermed politisk dyrt for en socialdemokratisk beskæftigelsesminister.

Bent Gravesen er freelance- konsulent og tidligere chefkonsulent i SF

