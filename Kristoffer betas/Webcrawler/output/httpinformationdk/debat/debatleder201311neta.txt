Netanyahus tilbud til Obama
LEDER


 
	Israels premierminister, Benjamin Netanyahu, har bedt – eller rettere beordret – boligminister Uri Ariel til at ’genoverveje’ igangsættelse af 24.000 boliger i de jødiske bosættelser på Vestbredden og i Østjerusalem. Er det mon ud fra et ønske om fair play til palæstinenserne i de fredsforhandlinger, der blev genstartet juli måned på amerikansk initiativ?

	Har Netanyahu omsider erkendt, at en tostats-løsning umuliggøres ved at bygge yderligere, bl.a. i det centrale A1-område, hvor nye jødiske boliger vil isolere Vestbredden fra Østjerualem og desuden skære den planlagte palæstinensiske stat over i to adskilte dele?

	Ingenlunde. Netanyahus ordre begrundes ifølge den højresnoede avis, The Jerusalem Post, med at israelske byggekraner lige nu vil ’skade bestræbelserne på at hindre Iran i at udvikle kernevåben’.

	Netanyahu vil slå en handel af med præsident Obama: Hvis du bakker ud af forhandlingerne med Iran om en atomaftale, vil jeg tøve med at annektere resten af Vestbredden, som ellers er hele meningen med vores politik.

	Verden bør hæfte sig ved, at Netanyahu netop ikke har beordret et stop, men kun en udsættelse af planerne for byggeaktiviteten, akkurat som han efter amerikansk pres i juli gik med til at genoptage forhandlingerne med palæstinenserne (når Obama nu så gerne ville have det), men omhyggeligt undlod at binde sig til det endelige mål: to stater til de to folk. Han sagde kun ja til at forhandle, ikke til at skrive under. Det er ligeledes sigende for Netanyahus respekt for sin umiddelbare modpart, at han reelt forhandler med amerikanerne om en fredsaftale med palæstinenserne.

	Netanyahu truer reelt Obama med, at dersom USA understår sig i at indgå en aftale med Iran, der alt andet lige kan tilvejebringe stabilisering af hele regionen inklusive et gennembrud for en løsning i Syrien, vil han sende sine byggekraner.

	Med det resultat at Mahmoud Abbas i Ramallah forlader forhandlingsbordet for ikke at vende tilbage. Det kan meget vel være målet for Netanyahu.

