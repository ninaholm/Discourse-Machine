Tomme tønder
LEDER


 Det er en af den slags trusler – eller løfter, om man vil – der kun kan fyres af én gang: Jeg er parat til at vælte regeringen, hvis regeringen ikke overholder sine løfter. Liberal Alliances leder, Anders Samuelsen, har sagt det morgen, middag og aften – på tv, i radioen og til aviserne.
Nu er sagen så den, at regeringen og Lars Løkke Rasmussen (V) har fuldbyrdet sit svigt af løftet om at gennemføre forhandlinger om skattereformens anden fase i foråret 2016 – hverken før eller siden. Lars Løkke Rasmussen har begået sit hidtil største brud på regeringsgrundlaget ved at udskyde forhandlingerne om skattereformens anden fase til efteråret.
Løftebruddet er sket under dække af så forskelligartede argumenter som akut stigende udgifter til flygtninge på den ene side, og på den anden side et behov for først at gennemføre en langsigtet analyse af dansk økonomi frem til 2025 for at se, om der råd til skattelettelser.
Hm, det lyder som forklaringer konstrueret til lejligheden af finansminister Claus Hjort Frederiksen (V), mens udskydelsen reelt handler om, at regeringen umuligt kan skaffe sig flertal for at lette topskatten for de rigeste danskere. Og godt for det.
Danmark har ikke brug for en skattereform, der favoriserer dem, der i forvejen tjener mest, og som uomgængeligt vil gøre samfundet endnu mere socialt skæv, hvilket netop Liberal Alliance som eneste borgerlige parti erkender. Den ærlighed af konsekvenserne af partiets ideologi tjener trods alt Anders Samuelsen til ære.
Tilbage står til gengæld spørgsmålet: Hvis Liberal Alliance ikke kan acceptere regeringens løftebrud, hvad er så egentlig konsekvensen af de mange ord? Hvad betyder det, når Anders Samuelsen siger, at partiet ikke »kan garantere, at regeringen sidder efter grundlovsdag«? Det betyder ifølge Samuelsen, at »den automatiske garanti og velvillighed fra vores side forsvinder«.
Men har Liberal Alliance da indtil i dag været bøjeligt og føjeligt stemmekvæg for Lars Løkke Rasmussen, og først nu vil partiet til at føre en selvstændig politik uden »automatiske garantier« til regeringen? Næppe.
Derfor tyder alt på, at Anders Samuelsen de seneste dage har hamret løs på tomme tønder, der skal bygge ham selv og partiet op som det hånd- og principfaste parti, der er på konstant jagt efter topskattelettelser. Ved at acceptere Lars Løkke Rasmussens løftebrud er Anders Samuelsen i fuld gang med at skabe sit eget. Og hurra for det.

