Det store i det små
Når humoren tager en tur med prætentionen - P1 og Frederik Dessau og Søren Østergaards figur Bager Jørgen igen, igen, igen
Når Bager Jørgen alias Søren Østergaard med friluftstænder, grydefrisure og ternede bukser på fuldtonet århusiansk tager fat og smadrer wienerbrød og tarteletter, er der tale om absurd, men nødvendig sjov humor.


 P1's rubrik Radioklassikeren bragte et af Frederik Dessaus legendariske radiocauserier fra 1990'erne. Tænk at noget sådant engang lod sig gøre i DR.
Lytteren sad forleden tilbage med glæden over genhøret og smerten ved det kulturtab, DR siden har påført sig selv og nationen. Men dengang var det altså muligt, som det i øvrigt fortsat er i andre landes radiofonier, at tilbyde lytterne et intelligent og kunstnerisk med- og modspil, det som Dessau og andre med ham præsterede i det nu så forringede P1.
Arrogante og løsagtige formodninger om, hvad lytterne vil have og kan tåle, har givet middelmådige chefer, udpeget af fagligt svage generaldirektører, et alibi for at påtvinge lytterne deres egne begrænsninger og slippe af med krævende medarbejdere. Fordummelsen foregår i et stadig mere forskruet elektronisk vræl af selvforelsket betagelse; en marmelade af jubel om alt det ufatteligt vidunderlige, DR leverer.
»Du er på P1,« slikker lillepige-stemmen lytteren i øret. Sådan må der lyde i et bordel for pædofile. »Tankevækkende radio«. My foot!
Forleden var du så på P1 i et langt gyldent øjeblik med Frederik Dessau, en af de betydelige formidlere i radioens historie, den uforglemmelige stemme i balance, og personen bag stemmen der med god ret stolede på sit stofs bæredygtighed og uden vaklen eller leflen eller højrøvet nedvurdering af sine lyttere frejdigt tog de store emner op i den mest krævende form af alle, den mundtlige.
Jantelovens genfødsel
Ingen andre dikkedarer i disse legendariske udsendelser end relevant musik. Og ikke musik som muzak eller væg til væg, men som medbefordrer af dagens tekst.
Bag Dessau stod chefer, der turde tro på deres kunders lyst og evne til at modtage oplysning. Denne pædagogiske selvfølgelige og menneskevenlige bestræbelse: fra mig til dig, er i mere end en halv snes år og med flertallets velsignelse nedgjort som politisk korrekthed. Oplysning er snavs, eksperter er vi jo selv, som Den Kreative Bogfører belærte sin samtid.
Janteloven fik sin renæssance i Fogh Rasmussens Danmark, hvor panikken under propagandabetegnelsen 'genopretningspakke', som Radioavisen end ikke behæfter med det lille forbehold såkaldte, yderligere beskærer uddannelserne: Du skal ikke tro, du kan blive klogere.
Dessau talte om humor. Tænk sig at holde et radiocauseri om humor! Alene antydningen af denne mulighed i radioen. Hvad ville ikke ske!
Men det skete forleden. Det kan man nemlig godt: tale om de store ting i radioen, hvis man altså har noget på hjerte. Den højst nulevende Dessau er altså hermed ophøjet til klassiker og jo dermed fortid. Men det fortidige ligger ikke til Dessau. Det reaktionære er at finde i den kulturløshed, der brøler sin perspektivløse selvforherligelse ud i hovedet på de sagesløse lyttere.
De stakler, der stadig og af gammel vane åbner for P1, bliver overvejende spist af med selvforherligende genudsendt sekundastof, og som for længst er holdt op med at håbe på forandring til det bedre.
Tag dog folk alvorligt
En vittig mand sagde engang, at selvglæde kan være udtryk for stor nøjsomhed.
I komikken er denne ufrivillige forveksling ofte motiv og drivkraft. Den, der prætenderer, men nøgternt set ikke yder mere end prætentionen, er latterens mål.
»Kan De godt lide god musik,« spørger Victor Borge ud i salen.
»Ja,« råber publikum.
»Så er De kommet til den forkerte koncert,« lyder svaret. Og det var publikum jo så alligevel ikke, hvilket også var pointen. De var kommet til lige præcis den rigtige.
Når den store catalanske klovn Charlie Rivel optrådte, bestod nummeret i at sætte sig på en stol. Hverken mere eller mindre. Stolen blev verdens centrum og bestræbelsen erobringen af universet. End ikke Rivels andalusiske primalskrig blev det til, da stolen efter et kvarters oprivende anstrengelser var nedkæmpet. Blot Rivels sørgmodige bagoverbøjede: »Ohh!«
I samme slægt som Dessaus sagtmodige konstatering af humorens væsen, Borges dementi af det oppustede og Rivels minimalistiske erobring af alt og intet, findes Søren Østergaards skiftende udgaver af det præsterende menneske i et udkantsland, der forveksler sig selv med verdens navle.
Politisk teater er Zirkus Nemo ikke, det vil direktør Østergaard have sig frabedt. Ham om det.
Manden, der optræder som hentehårsartist og med sine lokker, der efter alt at dømme har kendt bedre dage, skaber både Eiffeltårnet og Forum Romanum for ikke at tale om de uforglemmelige bygninger i den danske provins med cykelskur.
Og han fremkalder på forunderlig vis associationer til ledende politikere i skryderens ringhjørne, ministre uden bund i sig selv og virkeligheden, der jublende udråber landet som verdens bedste, mens det er under hastig nedbygning.
Børnene i den tidligere Bertel Haarders ruinerede skole bliver stadig dummere, den gennem 10 år Sander-styrede forskning fører til fup før faktura, og fanden står og tager de sidste.
Tarteletters køn
Når Bager Jørgen med friluftstænder og ternede bukser på fuldtonende århusiansk igen tager fat ved disken og nu er nået til tarteletterne, må Søren Østergaard tilgive tilskueren, hvis såfremt i fald tankerne forvilder sig ind i paraden af platugler, der - vild med dans, gamle ugeblade og himmelråbende dilettanteri - har så fast en plads i de redebonne medier.
Hvorledes man i øvrigt kønsbestemmer en tartelet i tarteletkorpset, dét ved ifølge Østergaard kun Bager Jørgen. Det er så ustyrligt i Zirkus Nemo, at denne publikummer kun mindes noget lignende mavekrampefremkaldende hos Kjeld og Dirch engang i urtiden: Målermanden, der kan vurdere alle minimale afstande på frihånd og øjemål, Manden der ikke kan fløjte, og derfor ikke fløjter det, han ikke kan fløjte, Smadremanden med følsomhed som en løbsk krigstank, og Marianne Stork der rørende kær i sig selv tryller som en debil ko og gør det, så pinligheden sætter sig som gigt i alle ens krumme tæer.
Kort sagt er de der alle - Søren Østergaards fortrolige galleri, alle som fod i hose i deres selvskabte ego og i egen ret.
Men også som stadige påmindelser om det ingenting i mediekarrusellen, der i sorgløs selviscenesættelse og henrykt annoncering gøres til altings moder.
Søren Østergaard overkommer i sin komiske store kunst, som dette totalteater er, mere end nogensinde at forsvare sine platugler.
Kolde skiderikker
Alle i beskuerens rolle bringes i øjenhøjde med dem. Det hele er meget menneskeligt og minder publikum om mediernes uafladelige behov for ørkesløs ophøjelse af de udvalgte efterfulgt af det modsatte. Forbruget af mennesker, hvis ambition om at vise sig er større end deres frygt for at kvaje sig, er fortsat uhæmmet.
At den åndelige ambition i de herskende kredse, den politiske elite, flugter plankeværket, demonstrerede på samme tid enhver mors mareridt af en svigersøn i den soignerede smadremands skikkelse ved navn Thulesen Dahl.
I et interview vedkendte denne magtfulde mand sig sin forkærlighed for stokroser. Den deler han for resten med PH, et af DF's hadeobjekter. PH - der næppe havde delt andet med Thulesen Dahl - skal selv have plantet de dekorative vækster ved sit bindingsværkshus på landet. Men stokroser! Og danske! Og hvad er der galt med Morten Korch? spurgte Thulesen Dahl indigneret på danskhedens vegne.
Svar: Det gale er det banalt sentimentale, som er kolde skiderikkers erstatning for følelser. Bid spids på den, Thulesen Dahl og lad dig så roligt oplyse!
Lyt til Dessau og Søren Østergaard og bliv lidt klogere.


