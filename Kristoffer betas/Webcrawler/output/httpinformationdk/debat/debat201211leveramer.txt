Vi lever i et amerikansk rum, hvad enten vi vil det eller ej
Kun navnet på verdens mægtigste mand ændrer sig fra tid til anden


 Jeg er vild med USA. Ni års ophold og 40 års rejser i USA sætter sine spor. Jeg og Informations daværende chefredaktør Torben Krogh kørte i 1972 6.000 kilometer gennem de amerikanske sydstater fra Florida til Californien. Det år oplevede jeg McGovern blive lammetævet af Richard Nixon. Vi interviewede den ukendte Georgia-guvernør Jimmy Carter, som fire år efter satte Gerald Ford ud af Det Hvide Hus. Jeg dækkede Ronald Reagans triumf over samme Carter i 1980 og George Bush den ældre, der med ret beskidte kneb udraderede Massachusetts vage guvernør Michael Dukakis, og jeg nåede inden hjemrejsen til Danmark at opleve endnu en ret ukendt sydstatsguvernør, Bill Clinton, erobre præsidentposten fra den ældre Bush.
Jeg kan altså i princippet (næsten) ikke få nok af nyheder fra USA, men i år blev det næsten for meget. Måske fordi tv-stationerne overgår hinanden i at promovere værter og skærmhelte på bekostning af både reelle oplevelser og reel information. Men det er vel skærmens natur, at DR’s udmærkede politiske redaktør (eller ’korrespondent’, som det hedder med en utidig amerikanisering af sproget), Ask Rostrup, er DR’s amerikanske ’talknuser’. Men man kan læse sig til meget, og de fleste danskere ved nu mere om det amerikanske valgmandssystem, end de ved om forholdstalsmetoden og beregningen af tillægsmandater i Danmark.
Mediecheferne afviser kritikken af den massive USA-dækning med forklaringer om, hvor meget præsidentvalget betyder for Danmark. DR’s Ulrik Haagerup bruger billedet, at valget derovre for eksempel får indflydelse på Vestas’ vindmøllesalg, og andre mener, at USA’s udenrigspolitik er afgørende for os. Det første er rigtigt, det andet er lidt rigtigt, men USA’s indflydelse på vores sprog, kultur, arbejde, forbrug – og medier – er uafhængig af, hvem der vinder.
På valgdagsformiddagen åbnede jeg for morgen-tv (en amerikansk opfindelse) efter at have set TV 2 News (24 timers ’news’ er en amerikansk opfindelse), hvor velsoignerede og energiske studieværter (en amerikansk opfindelse) kunne videreformidle ’breaking news’ (et amerikansk begreb) om stemmeafgivningen i Dixville Notch, New Hampshire (fem til hver). Derefter tjekkede jeg nyhederne på iPhone og iPad (amerikanske) eller på den gamle PC (en amerikansk forkortelse), der har verdens mest udbredte (amerikanske) styresystem Windows. Min teenagesøn synes en iPad er ret cool (amerikansk), vi kommer alle sammen til at sige fuck, fordi dansk langsomt anglificeres – mest på den amerikanske måde. Jeg kunne overveje en biograftur, hvor amerikanske film sælger mange gange flere billetter end europæiske. Jeg kan hente musik på iTunes eller Spotify (som primært ejes af amerikanske musikgiganter), og mere end halvdelen af mine musiknumre – både ældre og nyere – er amerikanske. Var der nogen, der sagde jazz, blues, country & western, folk, hip hop eller rap?
New York Times er trods krisen stadig verdens bedste avis, CNN er stadig den engelsksprogede nyhedskanal, der ses af flest mennesker uden for USA. Amerikanerne har formet vores tv-nyhedsformidling og domineret vores øvrige tv-forbrug. Fra Discovery Channel og National Geographic over CSI-serier til Disney og Cartoon Network. Tre ud af de fem kapitalfonde, der ejer TDC, er amerikanske.
Vi kan tale længe om Kina, mens vi blogger på internettet (en amerikansk opfindelse), bruger amerikanske sociale medier (Facebook og Twitter) og siger ’wauw’ på amerikansk, når naboen (som en ud af 200.000 danskere) kommer hjem fra dannelsesrejsen til New York. Og så kan vi slappe af på McDonalds, Burger King eller shoppe i 7-Eleven.
Og så kan vi konstatere, at verdens tre største virksomheder er amerikanske (Exxon, JPMorgan Chase og General Electric), at fire ud af ti af verdens mægtigste mænd ifølge Forbes Magazine er amerikanere (Obama, Bill Gates, Ben Bernanke og Mark Zuckerberg).
Vi lever i et amerikansk rum, hvad enten vi vil det eller ej. Kun navnet på verdens mægtigste mand ændrer sig.
Lasse Jensen er mediejournalist og vært på P1-programmet ’Mennesker og medier’

