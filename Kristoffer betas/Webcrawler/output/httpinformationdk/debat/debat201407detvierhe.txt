Det vi er her for
Jeg glor ind i husmuren på Eifflerstrasse for at undgå synet af legepladsen, jeg vil ikke mindes om deres rytme, deres stemmer, deres kroppe. At tune så meget ind på sig selv og hinanden, at tune væk fra dem, det er det, vi skal. Det er det, vi er her for


Det første døgn er magisk, eventyrligt. Alt er nyt og fremmed, alt er første gang. Det er første gang, vi er i Hamburg, første gang vi går i disse gader. Jeg har været i karbad, og nuslentrervi, nogle gange går vi så langsomt, at vi er lige ved at gå i stå. Vi sætter os på en bænk. Jeg sidder lænet op ad ham, jeg har en tyk sweater på, det er køligt, jeg kan mærke varmen fra hans ryg. Vi kigger på folk. Vi siger ikke noget. Vi skal ikke noget. Vi sidder her bare, på den her bænk, på en gade i Hamburg. Vi skal ikke tage os af nogen. Vi har ferie. Vi fejrer det med en drink, men jeg behøver ikke drikke.Så vågner jeg op. Det værker i min krop, det føles som et organ, der er blevet revet ud. Jeg glor ind i husmuren på Eifflerstrasse for at undgå synet af legepladsen, jeg vil ikke mindes om deres rytme, deres stemmer, deres kroppe. At leve sådan uden ansvar, hele tiden at følge sin lyst, sine impulser. At tune så meget ind på sig selv og hinanden, at tune væk fra dem, det er det, vi skal. Det er det, vi er her for. At have sine hænder for sig selv, at kunne placere dem hvor man vil, at kunne holde en mand i hånden, at kunne smutte ind under en arm igen, ind i den armhule, det hjørne af hans krop, hvor jeg passer så godt.Pauseløst spørger vi os selv: Hvad vil vi nu? Vil vi spise? Vil vi sove? Vil vi læse? Vil vi elske? Vil vi gå? Og vi strækker os og gaber og smiler, og vi slænger os i caféstole og sofaer og senge. Og alligevel, alligevel kommer det snigende, indefra, det slider sig frem, det breder sig som en betændelse, bare fordi vi skal passere den forpulede legeplads. Der findes to slags savn, det tænker jeg altid, der findes det gode savn, det dejlige savn. Savnet, man også nyder. Når man er glad for at være, hvor man er, men også glæder sig til noget andet.Og der findes det dårlige savn, det sorte savn. Det savn, der føles forkert. Det savn, hvor man kaster håndklædet i ringen, hvor man giver op, hvor man indrømmer. Indrømmer, at man hellere ville være et andet sted.Det er som et dyr, man ikke fodrer, et hul der vokser, en fantomsmerte. Pludselig ikke at opfylde deres behov, det føles forkert, selvfølgelig gør det det, det er blevet en vane. At trøste dem om natten, at følge dem ud at tisse i mørket. At holde dem mætte og varme.Og det er godt og dejligt at gå rundt i Hamburg, men det er også helt forkert. Der er noget næsten uanstændigt i at have al den tid til rådighed, alt den tid til sig selv og hinanden. Al den tid, hvor ingen har brug for mig.Jeg havde troet, at jeg ville give slip i takt med, at de gav slip. Jeg længes altid efter større frihed, efter at de selv kan spise, cykle, læse, lege. Selv kan gå i skole, låse sig ind, være alene hjemme.Og jeg er altid utålmodig, jeg ser altid frem til næste milepæl. Jeg ved ikke, om det er godt eller skidt, om det er noget at stræbe efter eller undgå, det er ikke noget, jeg kan ændre på. Jeg ved bare, at det bedste i verden er at se dem sådan, på vej, med ryggen til, uden at se sig tilbage. At se dem færdes sådan, uforknyt, frygtløst, i verden.Og nu trasker jeg op og ned ad Eifflerstrasse og føler mig som en fiasko, fordi jeg ikke lever op til min egen drøm om alt det, der skal folde sig ud, når bare vi får tid nok. At sidde i en storby sammen med sin elskede og have hjemve.&raquo;Bare rolig, de savner ikke dig,&laquo; var der en, der sagde. Men det handler jo netop ikke om deres følelser, men om mine. Der er sket et underligt skred, som om deres behov er blevet mine, en slags familiens svar på stockholmsyndromet.Vi har aldrig været i symbiose. Måske er det især sådan, når man får børn sent. Man kender sig selv for godt, man er for solidt plantet i sig selv. Man har sine vaner.Men måske mindskes min afhængighed ikke i takt med deres, måske er afhængigheden tværtimod omvendt proportional. Eller måske bliver man afhængig af at være uundværlig. At have så central en placering i nogens liv. Eller måske er det bare sådan kærligheden er. Og den vi er her for.Julie Top-Nørgaard er pædagogstuderende og skribent
