Liberale leverer de sociale fremskridt
Med en historisk lav ledighed er det de liberale, der leverer nutidens sociale fremskridt


Socialdemokraterne og Helle Thorning-Schmidt er ikke alene om at mangle et politisk projekt, der kan overbevise og begejstre. Det gælder også SF og Villy Søvndal. Det påstår SF-kometen Ida Auken i Politiken, og Information 16. juli er enig. Og Villy Søvndal overbeviser ingen i sit forsøg på at mane denne farlige debat i jorden i Inf. 22. juli.Præcis som Information forudsagsde det, består Søvndals indlæg af en lang opremsning af en række problemstillinger, hvor Venstre og regeringen i forvejen har sat høje mål og et langt stykke af vejen har samlet brede flertal bag en række initiativer. Og Søvndal besejrer ingen regering med alle sine populistiske forsøg på at monopolisere kampen for at løfte de svage. På toppen af den længste periode med højkonjunktur i den nyere Danmarkshistorie er vi tæt på at have gjort ende på arbejdsløsheden som har været vores samfunds største sociale problem i årtier.Med næb og kløerTitusinder af mennesker har fået plads på arbejdsmarkedet og flere muligheder. De tjener de deres egne penge og kan vælge en livsbane for sig selv og familien. Selv mennesker, der i årevis har levet på kanten af samfundet, har fået adgang til et nyt og bedre liv, hvor de selv er herre. Det gælder også indvandrere, handicappede, langtidsledige, kontanthjælpsmodtagere. Især de svageste har fået et løft.Ledigheden er nu helt nede på 1,6 procent - langt under en tredjedel af det niveau, som tidligere finansminister Mogens Lykketoft (S) i sin tid påstod ville være fuld beskæftigelse. Takket være en moderne liberal medicin i form af skattestop, målrettede skattelettelser og en solid erhvervs- og beskæftigelsespolitik, som SF har bekæmpet med næb og klør.Det er en fantastisk positiv udvikling. Men den virkelighed er ikke, hvad venstrefløjen og socialdemokraterne bryder sig om at se.De har travlt med at opfinde deres egen 'virkelighed' ved hjælp af diverse teoretiske modeller, der kan fortælle alverden, at den fantastisk positive sociale udvikling, vi har oplevet, i virkeligheden er en dårlig historie.Socialdemokraterne og SF forsøger desperat med hjælp fra vennerne i Arbejderbevægelsens Erhvervsråd at tegne billede af Danmark som et opsplittet samfund, hvor de rige bliver rigere, og de fattige bliver fattigere - på trods af, at Danmark fortsat er det land i verden, hvor indkomstforskellene er mindst og antallet af personer i lavindkomstgruppen er lavest.Hygge i hængekøjenTil det anvender man blandt andet den såkaldte median-model, som måler et samfunds fattigdom på, om man har en indkomst på halvdelen af median-indkomsten. På den måde kommer man frem til, at der bliver flere og flere fattige, når man lever i et vækst-samfund, hvor median-indkomsten hele tiden stiger. Men det er jo ikke det rigtige billede af Danmark. Det rigtige billede er, at vi netop nu er tæt på at have fjernet ledigheden - vores største sociale problem i årtier. Samtidig med at vi har betalt hele udlandsgælden og i dag mest er pressede af mangel på arbejdskraft og løn- og prisstigninger som følge af den fantastiske økonomiske vækst. Vi har altså effektivt gjort op med den gamle socialistiske remse om, at "liberale gør de rige rigere og de fattige fattigere". Venstre gør alle rigere.Søvndals 'projekt' er overbudspolitik fra ende til anden. Men overbudspolitik er ikke social, bare utroværdig. Det er de liberale, der leverer nutidens sociale fremskridt, mens SF (stadig) hygger sig i hængekøjen.Ellen Trane Nørby er MF og socialordfører (V) og Kristian Andersen er journalist og folketingskandidat (V) i Nordjylland
