Kroppe til leje
LEDER


 
	Det er ikke noget nyt, at barnløse par brændende ønsker sig et barn. Det er en stærk drift i mennesket. Tidligere brugte man ofte andre familiemedlemmer eller bekendte til at opnå det ønskede barn, hvis enten manden eller kvinden var ude af stand til at videreføre slægten.

	Siden 1970’erne er det såkaldte surrogatmoderskab imidlertid blevet genstand for kommerciel virksomhed. Og det er den globale fertilitetsturisme, som er opstået i kølvandet på kommercialiseringen af kroppen i lande som USA og Indien kombineret med andre lande – herunder Danmarks – restriktive lovgivning, Etisk Råd netop har udgivet en rapport om.

	Rådet ønsker ikke at åbne op for betalt surrogatmoderskab, fordi man mener, det kan bidrage til »en uheldig ændring af grundlæggende forestillinger om forældreskab og menneskelig reproduktion«, som det hedder. Et flertal i Rådet anbefaler imidlertid at åbne for, at man i fremtiden kan yde og modtage hjælp i forbindelse med kontakt mellem kvinde og surrogatmoder f.eks. ved at annoncere.

	Det altruistiske surrogatmoderskab ville givetvis betyde, at færre par rejser til udlandet og betaler store summer for at blive forældre. Den sparsomme viden, der findes, peger ikke på større tilknytningsproblemer hos børn født af surrogatmødre. Der er langt større problemer forbundet med f.eks. indiske surrogatmødre, der ofte rekrutteres blandt de fattige, og området er indtil videre ureguleret.

	Man kan argumentere for, at indiske mødre bør have retten til at bestemme over deres egne kroppe, samt at man fratager dem muligheden for at erhverve sig en – økonomisk – bedre tilværelse. Men når det er så svært at gennemskue forholdene og kontrollere globalt udbudte kroppe, er forbedrede muligheder for at finde surrogatmødre herhjemme at foretrække.

	Samtidig vil det givet fjerne noget af presset på adoptioner fra tredjeverdenslande, der er blevet vanskeligere og ligeledes forbundet med store etiske dilemmaer. Surrogatmoderskabet har altid eksisteret. Med internettet som formidlende mellemled vil det blot moderniseres.

