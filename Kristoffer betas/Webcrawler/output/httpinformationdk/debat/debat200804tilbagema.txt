Tilbage til Mao i sutsko
Og hvad det var der er så slemt ved både venstre- og højrefløjens forbryderiske sympatier


 Tankevækkende til det humoristiske er det at læse Bent Blüdnikows udtalelser om Information i fortiden. Dengang, '68 ikke var et misbrugt begreb, men den skinbarlige virkelighed og en del af dateringen. 
Blüdnikow (født 1954) er af årgang ikke gammel nok til at være 68'er og bærer en umanerlig bitterhed over perioden og dens udskejelser, både de reelle og de mere fantasifulde reelle. Også bitterhed over alt det gode, som også var disse års varemærke.
Udskejelserne, mener Blüdnikow og andre neokonservative og hyperliberalister med ham, bør der bødes for. 
De, der priste Mao i sutsko og ikke i hver sætning før og siden fordømte DDR, skal vandre bodsgang, piske sig selv med skorpioner og bekende - åbenbart gælder det mest dem, der færdedes på dette dagblad. 
Her skal man ikke være blind for, at Bent Blüdnikow er ansat hos en konkurrent. Blot for at minde om den detalje, inden glorien blænder.
Folk - der i det glade ungdomsoprørs dage som oftest i ungdommelig entusiasme havde slået kritikken fra, når det gjaldt de store eksperimenter i Østen, der var så rød mor - sidestilles i den Blüdnikow'ske dystre verden med det usleste usle. 
Disse forfærdelige 68'ere skal krepere, før historikerne kan få albuerum og fortælle, hvad Blüdnikow vil læse. 
Som nazi-besættelsen
Det forholder sig som med den tyske besættelse af Danmark. Mener Blüdnikow. Danmark var på det nærmeste besat, dengang Ebbe Reich, Eyvind Larsen og de forenede åndsboller og talte så hengivent om den kinesiske diktator, dengang Ralph Pittelkow sad begravet i hår og skæg og docerede marxistisk litteraturteori på Københavns Universitet, Lars Hedegaard skrev den kedeligste fundamentale verdenshistorie, der er skrevet i hele verdenshistorien, og Karen Jespersen ville have afvigere stenet ved daggry. Jo, der var gang i den. 
At der også var folk der ikke var helt så hidsige, men mente at visse opbrud i vaner og forestillinger kunne være på sin plads, er selvsagt af mindre betydning for hævnende engle som Blüdnikow. For nu at komme helt nede på jorden: Hvem fanden tror han egentlig, han er? Bent Jensen eller hvem! 
Hvilken særlig indsigt og moralsk overhøjhed berettiger Blüdnikows højesteretslige attitude over for nogle bevægede og forvirrende år, der var mangfoldig. 
En periode i hvilken den sekteriske dyrkelse af maoismen og andre af den slags mere eller mindre velfunderede fjollerier fyldte lige så meget som mange af de dyrkendes kolossale egoer, men i øvrigt havde lige så lidt intellektuel bonitet og vægt som de overvejende samme uselvstændige opportunistiske personers hysteri og hykleri på den modsatte fløj i vore dage.
Sådanne personers rundtur i manegen behøver man ikke vente med at studere, til de dør. Blüdnikow kan roligt gå i gang med et kildestudium af deres adfærd og bemærkelsesværdige udvikling og for en gangs skyld lade insinuationerne om arme Jørgen Dragsdahl ligge. 
Blüdnikow vil ifølge sig selv gerne have lys over land; dét er hvad, det drejer sig om, bedyrer han, deraf hans store nidkærhed. 
Højrefløjens passivitet
Han går i Information-interviewet forleden med på, at man kan lave parallelle studier over højrefløjens betagelse af Sydafrika under apartheid, den almindelige danske borgerlige ligegyldighed over for højrediktaturregimerne i Portugal og Spanien og accepten af USA's forbrydelser i Vietnam og Mellemamerika. Kritik af USA blev i de borgerlige medier for resten systematisk - som nu til dags - stemplet som antiamerikanisme, skønt et flertal af amerikanerne selv var imod krigen. 
Det er en god idé at få den side af 1960'erne og 70'erne belyst. Fascinationen af Kina, så uendeligt lidt dette langt mere lattervækkende end opskræmmende fænomen i Mao-sutter og den lille røde proppet med banaliteter i realiteten betød, er efterhånden vendt og drejet til bevidstløshed. 
I det hele taget, som denne klumme før har bemærket uden at høre bifaldet, var højrefløjens passivitet det mest bemærkelsesværdige i tiden.
De, der nu har travlt med tilbagevirkende kraft at bebrejde sværmeriet for socialismen og det alternative samfund, var dengang påfaldende upåvirkede af skurkestregerne og overskueligt engagerede i kampen for menneskerettighederne. 
Dengang der endnu ikke var blevet et dansk politisk skældsord. Man behøver ikke være død for at kaste lys over de datidige borgerliges overvejende og stiltiendeaccept af undertrykkelsen af folk både her og der. Sådan set gjorde de heller ikke ret meget nævneværdigt for at få lempet vilkårene i østblokken. Så lidt der nu var at gøre. Men det var ikke, fordi der ligefrem var opløb af KU'ere foran den sovjetiske ambassade. Eller fordi der var ekspektancelister for at blive arbejdende medlem af Amnesty International; vist den eneste organisation, der aktivt gjorde noget for de pryglede aber i Øst og Vest. Jo, der var et par kristne organisationer, der sendte bibler til Sovjet, hvilket jo var agtværdigt, men nok ikke gavnede staklerne i lejrene ret meget. 
Man kan sådan set godt forstå Blüdnikows og ligesindedes næsten dyriske raseri over en fortid, som in casu Blüdnikow er så edderspændt rasende over, at han end ikke indrømmer datidens vidners udsagn værdi i historisk forstand. Lige som besættelsesgenerationen, hvis udsagn man altså heller ikke kan lægge vægt på. Mener altså Blüdnikow, hvilket er det rene vås. 
Blüdnikow had
Meget glimrende historieskrivning blev præsteret af periodens egne agenter som første bud på de fem forbandede år. Men man kan som antydet begribe vreden, den destruktive afmagtsfølelse, mindreværdet og - for nu at sige det, som det i hvert fald virker, når Blüdnikow ruller sig ud: hadet. Der skete så meget fra '65 og de næste 10-15 år frem, så store omvæltninger i de menneskelige samværsformer, i sexliv, kunst og pædagogik og meget andet, at eftergenerationen af disse gode grunde ikke rigtigt fik fingeren ud. Der var ikke så meget andet at tilføje end reaktionær surhed. Vreden over den kendsgerning, forargelsen over de 10 år ældres dominans, bitterheden og den ofte personligt rettede afsky, er jo dybest set også, hvad der driver regeringsflertallets nøglepersoner, der med vold og magt forsøger at omgøre alt, der blot har en svag lugt af det kulturradikale gennembrud.
Det fra 1930'erne eftermoderne gennembrud, det gennembrud der blev ført videre igennem i det 30 år senere - af besættelsestiden forsinkede - ungdomsoprør i 1967-68 og ind i 1970'erne. 
Det er da lykkedes at destruere meget. Flertallet - med Dansk Folkepartis ideologiske landsbypræster og undervisningsminister Haarder som kraftfelter sekunderet af 180 grader omvendte 68'ere - går ikke sporløst over landet. 
Meget er borte; en del der ikke fortjente bedre; meget godt eller ikke så tosset endda er ødelagt måske for tid og evighed; og endnu mere venter utvivlsomt på at blive onduleret om i nationalreaktionens og en ensretningens navn. Måske er en nypuritanisme et tegn på, at også den del af gennembruddet skal rulles tilbage. Det er nu nok mindre sandsynligt. For mange danskere, uanset sympatier med så meget andet snæversyn, nyder godt af en fri seksualmoral. 
Man kan trods alt ikke nedfinde opfindsomt legetøj som p-pillen og viagraen. Så i bund og grund: Hvor den adfærd lever og ånder frit, har '68 vundet. Det har Bent Blüdnikow og de andre sure halvgamle løg godt af.
Og selvfølgelig kan man skrive samtidshistorie, før folk kradser af.
Bent Blüdnikow kan begynde med Fogh Rasmussens kreative bogføring. Stærkt hvis un vrai reactionaire lagde ud.


