Drop alliance med S og R



 Casper Gronemann slår i kronikken ‘Venstrefløjen bør repræsentere de velfærdsvillige’ den 23. juli til lyd for en bred centrum-venstre-alliance fra Enhedslisten til Radikale Venstre, der skal komme med venstreorienterede svar på de problemer, som optager befolkningen. Det kan ingen på venstrefløjen vist være imod, men når Gronemann hævder, at nogle partier vil holde andre partier uden for en sådan alliance, er det kun halvdelen af problematikken.
Det virkelige problem for sådan en alliance er de partier, der udelukker sig selv fra alliancen ved primært at komme med højreorienterede svar på problemerne. Casper Gronemann identificerer selv »fremmedhad, nulvækst og forloren velfærdsglæde« som højrefløjens identitet. Socialdemokraterne fremstår fremmedhadske i deres helhjertede omfavnelse af 24-årsreglen og deres idé om at tvinge flygtninge ind i stillinger under arbejdsmarkedets lønniveau – bare fordi de er flygtninge. Socialdemokraterne har det også fint med at underminere løndannelsen i den danske model via for eksempel nyttejob, selvom de – forlorent? – påstår, de elsker velfærd.
Radikale Venstre er langtfra fremmedfjendske. Men de har det fint med at acceptere Socialdemokraterne politik på området, så længe de kan få lov til at udhule velfærdsstaten med reformer. Reformer, der godt nok sælges – forlorent? – som velfærdsvenlige, men som al empiri rundt om i verden peger på i stedet underminerer en velfærdsstat.
Endelig har begge partier for nylig givet et politisk uforståeligt carte blanche til ikke blot nulvækst, men minusvækst i forbindelse med kommuneaftalen. På Gronemanns egne præmisser må Socialdemokraterne og Radikale Venstre derfor netop katakteriseres som højreorienterede. Dette er ikke en anklage eller en afsværgelse. Ingen kan begræde denne tingenes tilstand mere end resten af venstrefløjen.
Forudsætningen for en bred, venstreorienteret alliance må være en bred vifte af partier, som begynder at føre venstreorienteret politik i stedet for bare at tale om det. Eller at der kommer en massiv vælgerflugt fra Socialdemokraterne og Radikale Venstre til de partier, der allerede gør det.
Mikkel Lodahl, Randers

