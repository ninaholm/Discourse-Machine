Irans bundlinje
Ahmedinejad havde et personligt motiv til at rejse til Sydlibanon - han ville betræde Hizbollahs jord, hvor hans trosfæller 'bekæmpede den zionistiske enhed'


 NEJAD, som den iranske præsident kaldes blandt venner, pepper vanemæssigt sine taler op med at bebude en snarlig genkomst af den 12. Imam, Mahdi'en, der sporløst forsvandt som fem-årig i det 9. århundrede.
Den iranske præsident skuffede da heller ikke vennerne i Libanon, da han talte kun fire kilometer fra grænsen til Israel - Mahdi'en fik fuld skrue. Ahmedinejad havde et personligt motiv til at rejse til Sydlibanon - han ville betræde Hizbollahs jord, hvor hans trosfæller 'bekæmpede den zionistiske enhed'.
Men besøget havde også, trods bevidst nedtonet politisk indhold, en betydelig politisk sideeffekt. Iran fik vist det globale medietapet, at det ikke er isoleret. Andre shiiter er med Teheran.
Og vigtigst: Nejads blotte tilstedeværelse i det plagede land, opdelt i 17 forskellige sekter og i konstant nervøst alarmberedskab, var en fane for Det nye Mellemøsten.
Ikke et nyt Mellemøsten som det, Condoleezza Rice påstod havde 'fødselsveer' i 2006, da israelske kampfly bombede Beirut. Men et Mellemøsten-akse med Iran, Tyrkiet, Syrien, snart Libanon - og om et øjeblik også Irak, en skitse til politisk, militært, men også økonomisk samordning. For mere end 10 år siden skrev den nuværende tyrkiske udenrigsminister, Ahmet Davutoglu, en glemt bog om et mellemøstligt fællesmarked, som tyrkerne siden har fulgt op. Senest ved at anklage Israel for krigsforbrydelser i forbindelse med kap-ringen af nødhjælpsskibet 'Mavi Marmara' i foråret. Tyrkerne har valgt side, og hensigten er selvfølgelig at blive regionens ledende stormagt, hvilket kun kan ske på bekostning af alliancerne med Israel, USA og på sigt NATO.
Ahmedinejads Libanon-besøg var et led i det projekt, om end ikke så meget på vegne af tyrkerne, idet Iran har tilsvarende stormagts-drømme, og har placeret sig som en de facto regional magt med øget indflydelse, ikke mindst i Irak. Men bundlinjen handler for begge lande om at sløjfe USA's hegemoni i regionen. e.

