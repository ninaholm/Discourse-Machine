Demokratiets vogter, Putin?



 Erik Kulavig opfordrer i Information 20. december Vestens ledere til ikke at råbe ’Stalin’ efter Putin. Det er der vist heller ikke nogen udsigt til. Tværtimod har en pinligt rungende tavshed kendetegnet Vestens kurs over for Putin.
Uanset massemordet i Tjetjenien, knægtelsen af menneskerettigheder og manglende justits har kynisk realpolitik — gasimport, såkaldt ’fælles(?) terrorbekæmpelse’ og egne eksportmilliarder — rangeret skyhøjt over mærkbare protester.
Kulavig kan »forsikre om, at det ikke er Putin, der har givet valgstederne besked på at fuske med resultaterne. Lige så lidt, som det er ham, der giver ordre til at henrette journalister og andre. Hvorfor skulle han dog det? Han sidder ganske solidt på magten«.
Frem for at basere sin analyse på ’forsikringer’ og 'hvad man tror', kunne en vidende ruslandskender som Kulavig forholde sig lidt mere til konkrete facts: Når Putin sidder så »solidt på magten« som Kulavig selv fastslår, må man undre sig grumme over, hvorfor Putins eget myndighedsapparat — lige fra FSB’s enorme agentkorps over egenudnævnte guvernører til knippelsvingende betjente — i den grad kun kører sit helt eget ræs af undertrykkelse?
Årelangt mod
Skulle utallige overgreb, inklusive de mange mord på regimekritikere, alle være iværksat helt uden indsigt eller ’indforstået accept’ fra Kreml og dets egen chef?
Det skal man være meget venlig over for både Kreml og dets fortsat i Sovjetdiktaturets gamle tortur- og henrettelsesbygning Lubjanka residerende sikkerhedstjeneste for at mene. Putin fejrer fortsat helt officielt årsdagen for den blodbesudlede hemmelige politi ’Tjeka’ — skabt under Lenin.
Når der nu øjnes lys for enden af tunnelen skyldes års modigt og stædigt slid af ofte ensomme Putinkritiske stemmer i Rusland. Disse demokrater fortjener aktiv støtte.
Vestens hidtidige kvalme nikkedukkerier over for Putin har været en opvisning i skandaløs, historisk amoral. Det er ikke de gamle KGB-officerer, opflasket med hele Sovjetmentaliteten, som udgør Ruslands fremtid.

