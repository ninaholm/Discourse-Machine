Merkel misforstår multikulturalismen
Tyskland kan drage fordel af flygtningetilstrømningen, hvis potentielle medborgere ikke fremmedgøres med krav om assimilering


 I en tale ved CDU’s årsmøde sagde Tysklands kansler, Angela Merkel, at »de, der søger tilflugt hos os, er også nødt til at respektere vores love og traditioner samt at lære at tale tysk. Multikulturalisme fører til parallelsamfund, og derfor er multikulturalisme stadig en stor vildfarelse«.
Det vil nogle måske opfatte som underligt, eftersom Merkel har taget et modigt standpunkt ved i løbet af de seneste måneder at lade et stort antal flygtninge – måske op til en million – rejse ind i Tyskland. Selvfølgelig er det planen, at deres asylansøgninger skal behandles, nogle skal afvises og hjemsendes, mens andre kan blive, indtil der kommer fred i Syrien. Men det er ikke urealistisk at antage, at langt de fleste bliver boende i Tyskland. Nogle vil måske endda tænke, at hendes kritik af multikulturalismen er en narresut til den vrede højrefløj i partiet, som er imod hendes humanitære standpunkt.
Der er dog ikke nødvendigvis nogen modsætning, hverken hvad angår Merkel eller tysk politik i et længere tidsperspektiv. Siden Anden Verdenskrig har først det tidligere Vesttyskland og derefter det forenede Tyskland generøst taget imod flygtninge og fordrevne, først dem af tysk afstamning – de såkaldte Aussiedlern – men senere bredere. Samtidig indgik Vesttyskland i 60’erne aftaler med lande som Tyrkiet om at importere arbejdskraft – såkaldte Gastarbeitern – til industrien. I modsætning til de etniske tyskere var det aldrig meningen, at gæstearbejderne skulle slå sig ned, stifte familier og blive tyske statsborgere. Det er dog sket i stort omfang – ikke på grund af, men på trods af den officielle politik. Indvandrere af tysk afstamning blev betragtet som tyskere – også selv om de ikke kunne tale tysk – mens gæstearbejderne kun var på besøg. Selv om flere millioner i Tyskland – i dag 16 mio. – var født i udlandet eller som børn af indvandrere, var det ifølge landets kansler i 1990’erne, Helmut Kohl, »ikke et indvandringsland«. Og selv om de tyske regeringer havde lavet tiltag, der på overfladen så multikulturalistiske ud – f.eks. modersmålsundervisning til tyrkiske børn – var det kun for at forberede tyrkerne på deres tilbagevenden til Tyrkiet. Tyskland var meget tilbageholdende med at give tyrkiske indvandrere eller deres børn statsborgerskab. Selv nu, 50 år efter de første tyrkiske gæstearbejderes ankomst, kan det være svært for deres børn og børnebørn at få tysk statsborgerskab.
Så da Merkel i en berømt tale i 2010 sagde, at MultiKulti havde slået helt fejl, henviste hun ikke til det, man i Storbritannien forstår ved »multikulturalisme« – mangfoldiggørelsen af den britiske identitet – men derimod til en politik, der sigtede mod ikke at integrere grupper som tyrkerne i det tyske samfund ved at nægte dem medborgerskab. Så når Merkel forsvarer sit humanitære standpunkt og samtidig fordømmer multikulturalismen, er hun i tråd med gængs tysk regeringstænkning.
Potentielle borgere
Det ville da også være underligt, hvis hun angreb den britiske multikulturalisme så kort efter terrorangrebene i Paris, når nu selv franskmændene siger, at deres republikanske assimileringstilgang er mislykket.
Det kunne være interessant, hvis alle de, der forkaster den multikulturelle tilgang, kunne sige, hvilke problemer Tyskland eller Frankrig – der begge resolut har afvist at prøve ægte multikulturalisme – har undgået, men som multikulturelle lande som Canada, Australien og Storbritannien lider under.
Hvad angår arbejdsløshed, beskæftigelsesniveau, indkomst, uddannelsesniveau, deltagelse i samfundslivet, identifikation med nationen, blandede venskaber og ægteskaber, religionsfrihed og ikkehvides tilstedeværelse i det offentlige liv, har uforbeholdent multikulturelle lande opnået større lighed og mere inddragelse end lande, der aldrig har prøvet multikulturalisme.
Multikuralisme i det små
Det interessante er, at selv lande som Frankrig og Tyskland af og til udøver aspekter af multikulturalismen, ofte i små bidder og på lokalt plan – f.eks. den kommunale støtte til muslimske kirkegårde i Frankrig eller Regenburg Plus-programmet for opsøgende arbejde med muslimske kvinder i Hamburg. Men det sker også på nationalt plan, dog typisk på en ret topstyret måde, som ingen multikulturalister ville bifalde. Minoriteters repræsentation som grupper i politik og i forhold til regeringen er multikulturalisme. Det har man dog måttet ty til for at inddrage muslimer i politik, med Merkels islamkonference og med Den Muslimske Religions Råd i Frankrig.
Tyskland har i modsætning til Storbritannien et faldende indbyggertal, og en følge af den store flygtningetilstrømning er, at arbejdsstyrken øges. Det er da også gået op for analytikere og arbejdsgivere, at mange syrere har faglige og forretningsmæssige kvalifikationer, og nogle virksomheder har allerede skabt lærepladser til flygtningene. Merkels humanitære instinkt kan på langt sigt give Tyskland materielle gevinster, hvis tyskerne altså ikke fremmedgør potentielle borgere ved at kræve, at de skal assimilere sig for at få statsborgerskab.
Tariq Modood er en britisk-pakistansk professor i sociologi og statskundskab ved University of Bristol. 
© The Guardian og Information. Oversat af Mads Frese

