Verdens storbyer fører an i klimatilpasning
Der er kamp om dagsordenen til klimatopmødet i Paris. Men inspirationen kan meget vel komme fra megabyer som f.eks.New York. Her er der ikke længere konflikt mellem økonomiske interesser og klimapolitik
 Oversvømmelser ved Grand St. og West Broadway i Soho på Manhattan i New York efter den tropiske storm Irene i august 2011, hvor havvand steg ind i gaderne i Manhattan.


 Op til COP21, der begynder i Paris på mandag, har organisationer, interessenter og aktivister forsøgt at mobilisere borgere, politikere og finansielle kilder gennem kampagner, policy-rapporter og konferencer. Der er stærke interesser på spil.
I den aktuelle situation er der særligt to klimapolitiske positioner, som står stærkt.
På den ene side har vi, hvad vi kan kalde for governance-sporet, og på den anden side, hvad vi kan kalde for teknologi-sporet.
Fortalerne for sidstnævnte argumenterer for, at klimapolitik skal være en teknologipolitik, der støtter teknologiske løsninger. De argumenterer for, at det er muligt at fastholde en global økonomi, der delvist er funderet på en oliebaseret infrastruktur af energi, transport og produktion. Dette vil være muligt med teknologiske løsninger, der kan afkoble økonomisk vækst fra stigninger i CO2-udledninger.
Læs også: Paris n’est pas Copenhague
I modsætning hertil har fortalere for governance-sporet ikke tillid til de teknologiske løsninger. I stedet argumenterer de for en grundlæggende omstrukturering af den nuværende infrastruktur af energiforsyning, transport og produktion.
Bedragerisk skuespil
Teknologi-sporet bliver kørt i scene som en realistisk klimapolitisk løsning, selv om det på nuværende tidspunkt teknisk set er umuligt at gennemføre, og selv om der er noget paradoksalt forbundet ved at introducere menneskeskabte tekniske design og manipuleringer af klimaet som en løsning på de menneskeskabte klimaforandringer.
Kritikere af teknologi-sporet hævder samtidig, at det er et politisk bedragerisk skuespil, som prætenderer at være et realistisk bud på en global klimapolitik, der ikke kræver en revolution inden for energi, transport og produktion.
Kritikere af teknologi-sporet står også stærkt i kapløbet om at sætte dagsordenen på klimatopmødet COP21 i Paris. I stedet for at promovere tekniske løsninger forsøger de at fremme det synspunkt, at den globale klimapolitik skal kobles til en række andre politiske dagsordener såsom miljø, udvikling og socialpolitik.
Der findes ikke én teknisk løsning, hvor sofistikeret den end er, på klimaforandringerne, lyder argumentationen. I stedet er der behov for et governance-spor, som betragter de menneskeskabte klimaforandringer som et politisk problem, der er sammenvævet med de nuværende politikker for landbrug, energi, transport, udvikling, vækst, ulighed og global retfærdighed.
Oversvømmelser og orkaner
I en række borgmesterkontorer verden over står man over for de samme typer af problemer: klimasikring af energiforsyning til borgerne, beskyttelse af ressourcer, forbedring af borgernes helbred samt effektive og smarte løsninger på de trafikale infrastrukturelle udfordringer.
Læs også: Lilleholt: Paris-aftale bliver næppe ambitiøs nok
De nationale regeringsledere har ofte en ivrig retorik omkring klimapolitik, men når det kommer til reelle politiske reformer, står de langt svagere.
Men der sker til gengæld utrolig meget klimasikring og klimatilpasning på byniveau. Byerne har vist sig at være et utrolig effektivt governance-niveau for klimapolitik. I en by som New York ser man ikke længere en konflikt mellem økonomiske interesser og klimapolitik. Særligt oversvømmelserne i forbindelse med det seneste par års orkaner har gjort, at newyorkerne har fået øjnene op for, at klimapolitik er en forudsætning for en bæredygtig økonomi.
Derfor er det også særligt megabyerne, som er fortalere for governance-sporet til klimatopmødet i Paris.
Ud fra et byperspektiv er det langtfra tilstrækkeligt at udvikle en række globale tekniske løsninger, som kan mindske den globale CO2-udledning. Hvad byerne argumenterer for er en langt mere ambitiøs strategi, der handler om bæredygtighed, social inklusion og lige og fri adgang til rene naturressourcer som vand og luft.
Privatiseret fortjeneste
Succeskriteriet for klimatopmødet i Paris bør derfor ikke kun være én aftale. Det afgørende er, hvad det politiske indhold er. Som en iagttager skrev i en artikel i det internationale magasin Project Syndicate, er det risikabelt, hvis teknologi-sporet ’vinder’. Det vil nemlig betyde, at den politiske styring og reformering af byernes infrastruktur udebliver. I stedet vil der være fokus på økonomiske gevinster for de store globale investeringer i de tekniske løsninger.
Risikoen er derved, at den økonomiske fortjeneste bliver privatiseret, mens tabene socialiseres, fordi samfundet ikke grundlæggende ændrer den nuværende infrastruktur, energi og produktion, som klimamæssigt og socialt set er ødelæggende.
Theresa Scavenius er ph.d., postdoc ved Institut for Statskundskab, Københavns Universitet

