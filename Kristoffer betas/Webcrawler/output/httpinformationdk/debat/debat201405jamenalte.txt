Jamen, er der noget alternativ til kapitalisme?
Må man nok spørge – med to professorer og op til Enhedslistens nye principprogram i bededagsferien


 
	Det undrer den engelsk-amerikanske geograf David Harvey, at der er så mange begejstrede studenter til hans forelæsninger rundt i den vestlige verden om kapitalismens indre modsætninger. Når en politisk studenterbevægelse – svarende til den, der i sin tid rejste 1968-oprøret – samtidig i dag i den grad glimrer ved sit fravær!

	»Der er en lurende utilfredshed med den måde, kapitalismen fungerer på, alligevel har venstrefløjen ikke udviklet alternativer eller nye visioner. Det undrer mig,« sagde David Harvey til Information i lørdags under overskriften ’Det sidste marked er udtømt’ og i anledning af sin nyeste bog Seventeen Contradictions and the End of Capitalism (»Sytten modsætninger og enden på kapitalismen«): »Folk spørger med god ret, hvor er alternativet, hvad er jeres bud?«

	De tre sidste modsætninger, Harvey skriver om, er ’de farlige modsætninger’.

	»Den første er kapitalens indbyggede behov for accelererende vækst. Den anden er om forholdet til naturen. Og den tredje er om fremmedgørelse og inhumanisering af både os selv som individer og samfund. (…) (1) Den accelererende vækst truer vores livsbetingelser i forhold til klima og destruktion af økosystemer. (2) Der sker en voldsom kommercialisering af naturen ved at udstyre selv de fineste porer af celler og gener med bytteværdier (penge-prisfastsættelser og -vurderinger, el). (3) Kapitalen absorberer naturen og vores livsverden i sig. (…)Harvey mener derfor, at miljøbevægelsen – når den går ud over det kosmetiske og afværgetiltag – må være anti-kapitalistisk.«

	Den franske økonom Thomas Piketty fremdrager i sin for tiden uhyre omtalte nye bog, Capital in the Twenty-First Century, nok »fantastiske data for den ulighed, neoliberalismen har skabt, og som jo er, hvad den går ud på. Men fordi han er socialdemokrat, foreslår han blot en beskatning af disse rigdomme. Problemet er, at denne klasse kontrollerer politikken, finansverdenen, medierne og universiteterne«. Så det er for geografen åbenbart ikke sagen. Hvad er da det overbevisende alternativ til kapitalisme?

	Og hvorfor kan i dag hverken studenter- eller miljø- eller politiske bevægelser tilsyneladende opbyde noget, der ligner slagkraftige, egentlig systemændrende svar på det spørgsmål? Når der ellers overalt kan registreres »en lurende utilfredshed med den måde, kapitalismen fungerer på«.

	Har den italienske miljøøkonom Ugo Bardi mon noget af svaret på det udeblevne svar? Når han her i bladet i fredags erklærer: »Hvis omstillingen kommer, er det ikke politikernes fortjeneste – Vi er bundet af mentale overbevisningssystemer, som er selvopretholdende og stritter imod forandring. Derfor bliver det presset fra ressourceknaphed og teknologisk innovation snarere end parlamentariske beslutninger, der baner vej for omstilling.«

	Bardi viser grafer, der fortæller om en femdobling af olieprisen i perioden 1995-2013, en femdobling af prisen på kobber i tiden 1983-2011, en femdobling af prisen på platin etc. Afhængigheden af de stadig mere svært tilgængelige råstoffer undergraver økonomien, siger han. »Det er meget behageligt at leve i et velstående vestligt land med velstanden bygget på naturens mineralske ressourcer. Men udtømningen ødelægger langsomt alt, hvad vi har opbygget. (…) Vi kan ikke stoppe olieudvindingen her og nu, vi må nedtrappe gradvist, og vi må bruge indtjeningen fra olien til at investere i vedvarende energi«. Og øge genanvendelsen af råstoffer, arbejde frem mod en cirkulær økonomi og lukkede kredsløb. Men samtidig være klar over, understreger Bardi, at også genanvendelse er underlagt loven om faldende udbytte: jo højere genanvendelsesgrad, desto mere omkostningsfyldt – i både penge og energiforbrug. Derfor er ressourceeffektivisering og besparelser lige så afgørende.

	Man skulle tro, der var løgn

	Håbet er altså, at kapitalismen – ved udtømning af naturens materielle ressourcer – ødelægger alt, hvad vi har opbygget, men trods alt gør det så betids, at der overhovedet er noget tilbage at bygge videre på. Når så den mentale og praktiske omstilling omsider måtte sætte ind.

	Det håb er for et erklæret anti-kapitalistisk parti som Enhedslisten åbenbart for – håbløst! Fremgår det af det forslag til nyt principprogram, som hovedbestyrelsen foreslår vedtaget i denne uges bededagsferie:

	»Den store udfordring i de kommende årtier bliver at vise, hvordan vi kan sænke det samlede materielle forbrug, samtidig med at livskvaliteten øges. I stedet for at gøre kagen større i håbet om, at alle får et stykke, er der brug for en radikal omfordeling af forbruget (Informations kursivering), for at verdens fattige – inklusive fattige mennesker i rige lande – kan få hævet deres levestandard. I Danmark såvel som i de andre rige lande må vi først og fremmest gøre livet bedre gennem kortere arbejdstid, mindsket spild, bedre og mere holdbare produkter samt vækst i ikke-materielle goder (Informations kursivering) som natur, viden og færdigheder, sundhed, sociale relationer og kulturel udfoldelse«.

	Det er simpelt hen så godt, at man skulle tro, det var løgn. Men det er ikke engang en højesteretsgodkendt nødløgn. Det er faktisk sandt. Og ikke engang særlig venstreorienteret, endsige kapitalistisk.

