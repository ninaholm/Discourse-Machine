Lars Løkke: værdiløser eller værdiløs?



 OVERSKRIFTEN gjaldede i Berlingske Tidende i går: »Løkke vil gøre værdikampen konkret.«
Noget tilsvarende stod at læse i dagbladet Politiken. Statsministeren havde nemlig fundet det opportunt at give de to aviser eftermiddagsaudiens på sin Marienborg-residens som opvarmning til gårsdagens lancering af regeringens såkaldte ghetto-strategi.
Det er ghetto-strategiens ideologiske værdikamp-overbygning, som Løkke lufter i, hvad Berlingske benovet kalder »det første interview, han har givet om det følsomme politiske emne, siden han blev statsminister«.
For det tilfælde, at læserne skulle være løbet sur i, hvad det hele egentlig går ud på, oplyser Berlingske, at Løkke »lægger op til et skift i den såkaldte værdikamp om blandt andet udlændinge, islam og danskhed, som hans forgænger, Anders Fogh Rasmussen, blæste i gang i 2001«.
ALTSÅ: MERE KONKRET kamp om »blandt andet udlændinge, islam og danskhed«. Med statsministerens ord til Berlingske:
»Der har været en tendens til, at hele den værdipolitiske diskussion har været ført på et ret højt abstraktionsniveau. Og den har i høj grad været præget af symbolpolitik. Jeg vil gerne gøre den konkret og målrettet«.
At politikere vil gøre en indsats »konkret og målrettet,« lyder umiddelbart sympatisk.
På den anden side: Hvis politikken hidtil er gået ud på i almindelige vendinger at bagtale udlændinge og mennesker med islamisk tro, kan man frygte, at en »konkret og målrettet« udmøntning kommer til at gå ud på forfølge de selvsamme grupper aldeles håndgribeligt og ned i den yderste paragraf.
Er det en urimelig frygt over for VKO-flertallet og dets statsminister? Til afklaring af dette spørgsmål tjener netop den ghetto-strategi, som regeringen fremlagde i går.
OG ÆRLIGT TALT er det overhovedet fornuftigt at regeringsudnævne 29 områder med sociale problemer til ghettoer? Skræmmer det ikke de ressourcestærke ud? Og svækker det lovlydige flertals selvværd? Jo, ghetto er et kainsmærke og ikke en nøgtern klassifikation. Det har adskillige fagkyndige advaret om, senest i gårsdagens udgave af denne avis.
Her blev også påpeget, at kriterierne for dansk ghetto-status er usikre, og at tallene er fejlbehæftede og forældede. Et område på vej op kan blive trukket ned af fortids nød.
I gårsdagens Berlingske-kronik skriver seniorforsker ved Statens Byggeforskningsinstitut Knud Erik Hansen: »Skal man sige det kort, så fungerer de multietniske boligområder mest som normale boligområder bortset fra balladen med nogle få unge beboere.«
SÅ HVORFOR ikkekoncentrere sig om de unge ballademagere, frem for at tage alle beboerne som ghetto-gidsler? Og hvad med at få genoprettet et Boligministerium til at tage sig af problemerne med boligstandard og -forfald?
Nej, nej, så »konkret og målrettet« er regeringens strategi ikke. Den går bredt løs med pisk snarere end gulerod. For eksempel: I de 29 udnævnte ghettoer må der fremover ikke anvises boliger til: flygtninge, personer med oprindelse uden for Europa, mennesker uden arbejdsmarkedstilknytning, heriblandt modtagere af kontanthjælp, starthjælp, indslusningsydelse samt modtagere af førtidspension, dagpenge og sygedagpenge og fængselsløsladte.
Hvor i alverden skal denne store skare af vanskeligt stillede mennesker så få bolig? For de har vel ret til tag over hovedet? Eller skal de være et nyt roma-lignende teltproletariat?
TAVSHED RUNGER i ghetto-strategien om de sociale problemer, strategien
selvafstedkommer. Det skal være nemmere straks at tage boligen fra dem, der overtræder husreglementet, jovist. Men hvor skal de så bo?
Og de tosprogede familier, der ikke vil acceptere myndighedskrav om at lade deres barn »indskrive i et 30-timers dagtilbud, hvis sprogvurderingen af barnet viser, at barnet har behov for sprogstimulering«, og som derfor får frataget børnefamilieydelsen hvad skal de så leve af, betale deres husleje med og opmuntre deres børn med? Da kan oven i købet risikere også at blive ramt af ghetto-strategiens forslag om hurtigere bortfald af den ene ægtefælles kontanthjælp, »hvis hver ægtefælle ikke har haft 225 timers arbejde inden for det seneste år«.
Mange af problemområderne afspejler 1960erne og 70ernes systemfejltænkning i fordele ved boligstordrift, siden forværret ved en opportunistisk kommunal boliganvisning i de følgende årtier.
Med regeringens ghetto-strategi kan man frygte disse monumentale fejlgreb fulgt op af endnu ét.
Og man kan grue for de næste eksempler på, hvorledes Lars Løkke og hans VKO-flertal vil omsætte deres værdikamp til en »konkret og målrettet indsats«.

