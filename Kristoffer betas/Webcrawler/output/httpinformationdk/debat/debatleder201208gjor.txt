Hun gjorde Danmark mindre



 Som en af de helt store skikkelser i nyere politisk historie klappes Pia Kjærsgaard ud som formand for Dansk Folkeparti.
Imponerende er det bestemt, hvordan hun på 17 år har gjort et viltert protestparti til et professionelt drevet parti, der i dag har klare standpunkter på de fleste spørgsmål. Det har krævet hård partidisciplin og systematiske eksklusioner af interne kritikere, og det har Pia Kjærsgaard leveret med et smil. Partiet er i dag så velkonsolideret, at der ikke er nogen grund til at tro, det går ned, bare fordi den karismatiske leder går af.
Det er bemærkelsesværdigt, at den kvinde, der var forhadt i offentligheden i 1990’erne, nu ved sin afgang som formand hyldes af modstandere, kolleger og kommentatorer.
Men midt i alle afskedskvad fra politiske venner og fjender er sandheden, at Pia Kjærsgaard gjorde sig selv stor ved at gøre Danmark mindre.
Hun vil gå over i den politiske historie med den udlændingepolitik, der på et årti ændrede Danmark fra at være internationalt kendt som et åbent og tolerant samfund til europæiske mestre i at lægge forhindringer i vejen for udlændinge. Unge som gamle. Med eller uden ægtefælle.
Det var Pia Kjærsgaard, der forlangte 24-års-reglen indført. Det var Pia Kjærsgaard, der forlangte kategoriske udvisninger af afviste asylansøgere. Det var Pia Kjærsgaard, der forlangte såkaldte indfødsretsprøver, hvor udlændinge ekstemporeres i et pensum om det danske samfund, som politikerne ikke selv kan svare på.
På den måde fik Pia Kjærsgaard, et stort fællesskab til at samle sig i en konstant kamp mod mindretallet. Og det var daværende statsminister Anders Fogh Rasmussen, der gjorde det hele muligt. Han fik år efter år den borgerlige regerings finanslove glat igennem mod at levere konstante stramninger af udlændingepolitikken.For at eksekvere Dansk Folkepartis ønsker rejste han blandt andet Integrationsministeriet, hvor den politiske vilje blev ført helt ud til de sagsbehandlere, der med åbne øjne bl.a. undlod at give statsløse unge det statsborgerskab, de havde krav på. Symbolsk er det derfor, at monumentet over Dansk Folkepartis udlændingepolitik i 00’erne selvfølgelig måtte rives ned, da den nye regering trådte til.
Fra at være et forbillede for progressiv frigørelse blev Danmark på et årti til forbillede for Europas højrepopulister. Dansk Folkeparti tjener i dag som ideal for bl.a. Sverigedemokratarna, der forsøger at gøre i Sverige, hvad partiet har gjort i Danmark. Foreløbig uden held.
I Østrig og Holland tjente Pia Kjærsgaard i 00’erne som rollemodel for højrepopulisterne Jörg Haider og Geert Wilders, der i går i en kommentar sammenlignede Pia Kjærsgaard med den tidligere britiske premierminister Margaret Tharcher:
»Hun har været en inspiration for mange af hendes politiske venner i andre lande,« sagde han.
Desværre har Pia Kjærsgaard ikke bare fungeret som inspiration for politiske venner uden for Danmark. Når man ser på Socialdemokraterne, SF og senest Liberal Alliance, synes Pia Kjærsgaard også ganske overvældende at have inspireret sine politiske modstandere herhjemme.
Hele Danmark ved i dag, hvad grundlæggeren af Dansk Folkeparti, Pia Kjærsgaard, er imod. Det er ikke vanskeligt at opremse alt, hun ikke kan udstå: Det europæiske samarbejde, menneskerettighederne, islam, homovielser, multikulturalisme, kultureliten, politiserende eksperter og venstrefløjens humanisme.
Men spørgsmålet er, hvad Pia Kjærgaard egentlig går ind for. Hvad er hun tilhænger af ud over en nationalromantisk grundfortælling om et Danmark, der hele tiden er truet og aldrig har eksisteret?
Som sin største politiske bedrift peger hun selv på danskernes nej til euroen ved folkeafstemningen i 2000: »Jeg har altid kaldt det Davids kamp mod Goliat – og David vandt.«
Denne afskedsreplik fra formandsstolen fortæller to ting om Pia Kjærsgaard: 1) Hun ser fortsat sig selv som en protest mod den magt, hun for længst har overtaget. 2) Hun tæller modstandernes største nederlag som sine egne største sejre.
Pia Kjærsgaard stiftede Dansk Folkeparti som et protestparti, og efter 17 år som formand har endnu til gode at høre, hvad hun er tilhænger af.

