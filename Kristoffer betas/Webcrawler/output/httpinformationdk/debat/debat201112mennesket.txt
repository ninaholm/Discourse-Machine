Menneskets selvforståelse hæmmer klimaløsninger
Hvis vi skal bremse klimaforandringerne, må vi gøre op med forestillingen om, at mennesker er unikke væsener, som har ultimativ ret til at udnytte naturens ressourcer


 Internationale rapporter om klimaets tilstand er sjældent opmuntrende læsning. Det gælder også Det Internationale Miljøagenturs nylige rapport World Energy Outlook 2011, der konkluderer, at det mildest talt stadig står sløjt til med klimaet. Temperaturen nærmer sig med hastige skridt den kritiske grænse, hvor miljøet vil blive påvirket drastisk.
Hvordan er det kommet så vidt? En stor del af forklaringen er naturligvis det økonomiske system, der for alvor er blevet udviklet gennem det 20. århundrede, hvor væksten i vareproduktion og forbrug har været grundlaget for velfærdsstigninger verden over.
Men der er også et andet og mere filosofisk aspekt, som har betydning for vores uansvarlige forbrugsgang på jorden. Det er en tankegang, der har rødder i religionerne: Ideen om, at mennesket er skabt i Guds billede og er et unikt væsen, der er hævet over resten af naturen.
Længslen efter paradis
Det filosofiske tankegods for denne splittelse af verden finder vi allerede i den græske filosof Platons hulelignelse. Platon forestillede sig, at mennesket sidder lænket fast i en hule og betragter skyggerne på hulens væg. De opfattes af det lænkede menneske som virkeligheden, men faktisk er de netop kun skygger fra den virkelige virkelighed, som findes uden for hulen.
Det er menneskets opgave at indse dette ved hjælp af filosofien og fornuften og slippe fri af lænkerne og stræbe mod den rigtige og originale virkelighed, som findes uden for hulen.
Denne verdensforståelse genfinder vi også i kristendommen, hvor det levede liv på Jorden kun har ringe værdi. Det vigtige liv er det hinsides denne verden, som for alle troende er Paradis.
Vi kender også dualismen mellem sjæl og legeme, hvor religionen har haft fokus på sjælen og afskyr legemet som det uregerlige, der er knyttet til vores midlertidige liv på denne jord.
Denne tanke har været indgroet i vores vestlige civilisation gennem mange århundreder og har haft stor negativ betydning i forhold til at forstå og gøre noget ved klimaproblemerne. For forstår man mennesket som noget unikt og som et væsen, der i øvrigt har fået stillet naturens ressourcer til fri disposition, tænker man fra starten ikke i helheder, men kun på menneskets særinteresser her og nu.
I den forbindelse er det bemærkselsesværdigt, at USA — et af de vestlige lande, hvor religionen spiller en kæmpe rolle i selvforståelsen af nationen og individet — er eksponent for dette menneskesyns skæbnesvangre fallit: Fire procent af jordens befolkning bor i USA, men de bruger 25 procent af verdens energiforbrug og udleder 22 procent af Jordens drivhusgasser. Man skal ikke være den store kritiker for at se, at denne tilstand er uholdbar og kræver en markant mentalitetsændring.
Menneskedyret
Moderne filosofi har dog vendt sig mod denne forståelse af mennesket som splittet i en legemlig og åndelig del. Den tyske filosof Nietzsche forstår f.eks. mennesket som en vekselvirkning mellem natur og ånd — det er ifølge ham vigtigt, at vi erkender vores naturlige sider.
Hos Nietzshe er menneskets stræben efter en anden verden tragikomisk, fordi vi jo netop lever i denne verden, hvilket religionerne fjerner fokus fra med deres optagethed af det åndelige. Det betyder, at vi bliver handlingslammede, så snart opgaven er at handle ud over vores egne interesser.
Darwins evolutionslære fortæller os også en anden historie om vores oprindelse: Her er mennesket ikke skabt af en guddom. Det er derimod udviklet i kamp og samspil med artsfæller og andre arter gennem en lang udviklingsproces. Universet blev skabt for 14 milliarder år siden, Jorden for 4,5 milliarder år siden — og for blot 200.000 år siden gik de første individer af homo sapiens rundt i Afrika. For 80.000 år siden begyndte de at sprede sig til resten af kloden. Det er menneskets udviklingshistorie: I denne fortælling er mennesket ikke unikt og hævet over naturen. Vi er en del af naturen.
Mentalitetsforandring
Den måde, vi har forvaltet naturens ressourcer på, har skabt et pudsigt paradoks. For at kunne kontrollere verden har vi grebet ind i naturen. Resultatet er, at vi har skabt en verden, som vi ikke længere kan kontrollere.
Vi er i vores topmoderne samfund dybt afhængige af, at naturen opfører sig på en bestemt måde — f.eks. kan et vulkanudbrud lamme den internationale flytrafik, et jordskælv kan skabe panik i storbyer osv. Og jo mere vi med vores livsstil bidrager til klimaændringerne, desto mere sårbare bliver vi. Fremtidige vejrfænomener afledt af klimaforandringerne som f.eks. hyppigere og kraftigere orkaner destabiliserer yderligere den moderne verden.
Så længe vi holder fast i tanken om, at mennesker er unikke væsener og dermed har ultimativ ret til at udnytte naturens ressourcer, vil vi ikke kunne løse klimaproblemerne. I stedet har vi brug for et intellektuelt stykke arbejde, der definerer, hvilket menneskesyn, der skal ligge bag en såkaldt grøn økonomi — det er nemlig en helt anderledes forståelse af mennesket, den skal baseres på. En forståelse, der kombinerer filosofi, evolutionslæren og psykologi med de faktuelle klimaudfordringer, vi kender fra videnskaberne.
Konkret skal vi arbejde hårdt på at gøre os fri af fossile brændsler og reducere vores udledning af CO2. Mentalt skal vi vriste os fri fra tanken om, at vi er specielle — det er et mentalt benspænd, som religionerne har været med til at opretholde.
Spørgsmålet er så, om mennesket er i stand til virkelig at forstå denne komplekse klimaproblemstilling og ønsker at handle ud fra et fælles menneskeligt perspektiv. Et er imidlertid sikkert: Naturen skal nok overleve fremtidens klimaforandringer — spørgsmålet er mere, om mennesket gør.
Christoffer Boserup Skov er forfatter, filosof og kommunikationsmedarbejder for Innovation Fur

