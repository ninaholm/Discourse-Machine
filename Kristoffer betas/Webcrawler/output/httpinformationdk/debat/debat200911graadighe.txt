Grådigheden skal tøjles i finanssektoren
Det skal være slut med bankhemmeligheder: EU må tage fløjlshandskerne af og lægge massivt pres de EU-lande, som enten har bankhemmelighed eller bruges som led i snydernes netværk til skatteunddragelse


 Emilie Turunen, SF's medlem af Europa-Parlamentet og Jesper Petersen, SF's skatteordfører
Hovedårsagen til kollapset på finansmarkederne sidste år var alt for slappe krav til bankerne og hele den  finansielle sektor. Grådige bankfolk blev fristet til kortsigtede investeringer og hurtige penge. Resultatet blev oppustningen af den økonomiske boble, som sprang med et ordentligt knald sidste år.
Der mangler ganske  enkelt nogle klare spilleregler for den finansielle sektor, der sikrer langtidsholdbare investeringer til gavn for samfundet. De virkelige skurke er derfor ikke de grådige bankfolk, der blev fristet over evne - men derimod de ansvarlige politikere, som tillod dette vanvittige kasinospil.
Det er almindelige lønmodtagere, som der hver måned alene i Danmark  fyres omkring 10.000 af, der betaler den højeste pris for den fejlslagne politik.
Ej friste svage sjæle
En opstramning af reglerne for den finansielle sektor er derfor helt på sin plads. Det har selv højrefløjen nu måttet erkende. Derfor har EU-Kommissionen også lanceret en række nye tiltag.
Indtil nu har man tilladt bankerne selv at opstille modeller for risikovurdering. Det svarer til, at man tillader slagterierne selv at formulere deres hygiejnepolitik! Man skal holde sig fra at friste svage sjæle.
Forslaget fra EU-Kommissionen drejer sig derfor også om at indføre en fast model for bankernes risikovurdering. Samtidig forsøger man at begrænse de vilde bonusordninger for centralt placeret medarbejdere, der fører til kortsigtede og risikofyldte investeringer.
Det er alt sammen skridt i den rigtige retning, men der skal mere til, >hvis vi skal undgå fremtidige kriser. Der skal langt skrappere krav til kontrol, kapitalbeholdning, bonusordningerne og aktieoptioner, så vi undgår de kortsigtede kasinotendenser.
Skatteunddragelse via skattelylande er en anden tillokkende model for finansfolk, som har tjent så mange penge, at de ikke længere >har råd til at betale skat. Her må EU tage fløjlshandskerne af og lægge massivt pres på f.eks. Irland, Holland, England, Luxembourg og Østrig, som alle enten har bankhemmelighed eller bruges som led i snydernes netværk.
Det er så skadeligt for de nationale velfærdssystemer, at vi ikke skal være blege for at bruge økonomiske sanktioner mod de lande, som stadig tillader denne samfundsundergravende virksomhed.  Klare spilleregler for finanssektoren og afskaffelse af skattely er helt centrale elementer i at undgå fremtidige kriser. Det arbejder SF for - både i Folketinget og i EU.

