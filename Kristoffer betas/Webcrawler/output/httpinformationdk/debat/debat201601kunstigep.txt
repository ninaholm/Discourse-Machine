Kunstige penge perverterer den virkelige økonomi
Her er fem bud på, hvordan vi sætter hastigheden ned og stiller bankerne til ansvar – hvis altså politikerne tør


 Hvis andre sektorer havde oplevet et sammenbrud som det, der skete i finanssektoren i årene 2007 til 2009, ville staten have tvangsopløst de monopollignende virksomheder og derefter ladet markedet regulere sig selv. Det skete ikke.
I stedet gik staten i Danmark og i de fleste andre vestlige lande ind og gav massiv långivning til banker, der reelt var gået konkurs. De strukturelle rammer, som var årsag til finanssektorens sammenbrud, blev der ikke gjort noget ved. Hvorfor ikke?
Fordi De Økonomiske Råd, forskerne, embedsmændene og politikerne arbejder med en utilstrækkelig økonomiforståelse. Som det også var tilfældet med Rangvid-udvalget, som i 2013 undersøgte årsagerne til finanskrisen i Danmark, mangler der et begreb i deres økonomiske modeller.
Det begreb er den syntetiske økonomi. Og det er denne del af økonomien, der i dag definerer og styrer finanssektoren og destabiliserer den samlede økonomi.
Det ville økonomerne hurtigt opdage, hvis de løftede hovedet bare en anelse fra deres forældede teorier og ideologiske håb og byggede deres analyser på observationer af virkeligheden. De ville i den forbindelse erkende, at deres detailregulering af bankerne ikke løser de grundlæggende problemer.
Man kan forstå den syntetiske økonomi ved at se økonomien som tre lag. Første lag er realøkonomien, som er den værdi, der findes og skabes ved råvarer, produktion, viden og arbejdskraft. Andet lag er finansielle instrumenter som derivater og optioner, der er en slags forsikringsaftaler, der skal sikre mod prisudsving og skabe leverings- og aftagerstabilitet i realøkonomien.
Disse finansielle instrumenter findes også i økonomiens tredje lag, men forskellen er, at de her kun er forbundet til andre finansielle instrumenter og ikke til realøkonomien.
Det er på tide at indføre en økonomisk, politisk og moralsk ansvarlig lovgivning, der stopper udviklingen. I denne kronik vil jeg forklare, hvorfor den syntetiske økonomi er skadelig samt komme med fem bud på, hvordan vi minimerer dens skadelige virkninger.
Perverterer realøkonomien
Den syntetiske økonomi, der altså er finansielle instrumenter, som alene bruges til at forsikre andre finansielle instrumenter, har udviklet sig hurtigt. I 1970 blev 90 procent af alle futures – altså, aftaler om køb og salg af en vare eller et værdipapir til en fastsat kurs på et fastsat fremtidigt tidspunkt – etableret for landbrugsvarer, det vil sige til realøkonomien – men i dag er 75 procent af alle futures etableret alene for andre finansielle instrumenter.
I Storbritannien udgør handel mellem banker 97 procent af den samlede bankvirksomhed, mens kun tre procent ifølge finansjournalist og forfatter John Kay går til lån til virksomheder og private. I Danmark udgør finanssektorens aktiver næsten 600 procent af vores årlige BNP.
Den syntetiske økonomi er dybest set et pyramidespil, som finanssektoren igangsætter. Et endeløst cirkus, som kræver, at verden lever i en uafbrudt vækstkurve. Mange finansielle instrumenter er afhængige af en ubrudt tilgang af stadigt flere nye aktører, og ved nedgangstider falder de – som et pyramidespil – sammen som et korthus.
Men da har finanssektoren for længst scoret sin fortjeneste, og realøkonomien – det vil sige boligejere, landmænd, virksomheder og i sidste ende staten – hænger på regningen.
Den syntetiske økonomi perverterer realøkonomien ved at opskrue urealistiske forventninger til høje afkast, som realøkonomiske markeder som landbrugssektoren ikke kan konkurrere med. Samtidig trækker den syntetiske økonomi investeringer, billig långivning og finansielle instrumenter væk fra realøkonomien.
Konsekvensen er ikke kun en grundlæggende spekulativ og for høj værdisætning af finansmarkedet. Det betyder også, at alle andre markeder bliver mindre attraktive at investere i.
Når banker kan få en tocifret profit i løbet af tre måneder på en såkaldt cross-currency interest rate swap uden risiko (fordi risikoen er lagt over på køberne), er det svært at finde det økonomiske motiv for at yde et lavt forrentet 10-årigt lån med selvrisiko til en landmand, virksomhed eller iværksætter.
Den syntetiske økonomi skaber enorme mængder ’kunstige penge’, som også sættes i omløb i realøkonomien. Hastigheden i den syntetiske økonomi, som er mange gange hurtigere end realøkonomiens, er ødelæggende: Enorme pengesummer flyder uafladeligt ind og ud og hæver eller sænker kunstigt priser på råvarer, ejendomme, virksomheder mv. uden hensyntagen til den reelle økonomiske sundhed.
Symptombehandling
Problemet er, at økonomisk teori i dag ikke kan rumme tanken om en syntetisk økonomi, der lever parallelt med og negativt påvirker realøkonomien. Det ligger simpelthen uden for både postkeynesianeres og nyliberalisters markedsøkonomiske forståelsesramme, hvor troen på en selvkorrigerende ligevægt – den usynlige hånd – der virker på alle markeder, er usvækket langt ind i økonomisk undervisning, forskning, teori, modeller og analyser.
Denne store mangel i økonomisk tænkning er årsagen til, at embedsmænd og politikere internationalt og nationalt udtænker og vedtager en stadigt mere bureaukratisk og uigennemskuelig detailregulering af finanssektoren, der ikke fjerner de strukturelle problemer.
Symptombehandlingen er vedtaget i den såkaldte Basel III-aftale og er implementeret i EU via direktiver og derfra videre til dansk lovgivning.
Man vil heller ikke sikre en langsigtet løsning ved at opsplitte virksomhederne ud fra almindelig monopollogik. Tværtimod har man introduceret såkaldte ’systemisk vigtige finansielle institutioner’, som reelt ikke vil få lov til at gå konkurs, uanset hvor tåbeligt de opfører sig.
I Danmark har Erhvervs- og Vækstministeriet udnævnt Danske Bank, Jyske Bank, Sydbank, Nordea Bank Danmark, Nykredit Bank og BRF Kredit som systemisk vigtige finansielle institutioner. Alene markedsværdien af at være en af de udvalgte få er langt større end ulempen ved de højere kapitalkrav.
Fem pålidelige løsninger
Der findes dog pålidelige løsninger, som vil minimere den syntetiske økonomi. De er teknisk simple at indføre, kontrollere og justere og langt billigere for alle parter at administrere.
De tre første forslag har til hensigt at nedsætte spekulationshastigheden og dermed gøre realøkonomien mere attraktiv i forhold til den syntetiske økonomi:
Vi bør indføre en afgift på finansielle transaktioner. EU-Kommissionens forslag er 0,1 procent på handel med aktier og obligationer, og 0,01 procent på handel med spekulationspapirer (derivater).
Vi bør indføre et såkaldt ejertidskrav. Det betyder, at værdipapirer, herunder finansielle instrumenter, først må viderehandles, når man har ejet dem et vist stykke tid, f.eks. efter 30 dage. Ved salg inden da pålægges en afgift.
Finanssektoren bør som andre virksomheder betale en produktionsafgift – moms – og ikke blot en lønsumsafgift.
Vi bør gennemføre en adskillelse af finanssektoren i traditionel bankforretning – det vil sige indlånsbaseret udlån – og i investeringsforretning – det vil sige køb og salg af aktier, valutaer, råstoffer, derivater, futures. Det vil gøre realøkonomien uafhængig af den syntetiske økonomi.
Vi bør håndhæve monopollovgivning – også over for banker. Det vil øge bankers ansvarlighed.
Det er hverken økonomisk, politisk eller moralsk ansvarligt at tillade, at bank- og finansvirksomhederne spiller roulette med vores samfund, blot fordi politikerne ikke tør gribe ind over for virksomheder, der er blevet for store til at måtte gå konkurs.
Dermed beskytter politikerne – forhåbentligt af uvidenhed – de mest ihærdige tilhængere af neoliberalisme, der samtidig ikke selv vil efterleve de markedsøkonomiske spilleregler.
Sven-Åge Westphalen er konsulent og tidligere kontorchef i staten

