Markedet har mere magt end demokratiet
Folkets styre er en illusion. Økonomiske mastodonter er rendt med indflydelsen, alt imens medier, politikere og apatiske vælgere har ladet den demokratiske debat udvikle sig til et realityshow. Vil vi noget med demokratiet, må markedet underlægges demokratisk kontrol
I vores reale verden tilpasser politikere i kritisabel grad deres politik og ideologi efter udemokratiske og statsløse giganter som Exxon, Goldman Sachs, Apple, Microsoft og PetroChina, skriver dagens kronikør. Billedet er fra en åbning af en ny Apple store i Frankrig.

Er demokratiets grundtanke, folkets styre, overhovedet kapabelt til at adaptere tidens tempo, den økonomiske anarkisme og politiske vilkårlighed, der præger starten af det globale 21. århundrede, hvor alt handler om økonomiens krise, men ingen for alvor vil tage patent på den helbredende kur? Eller er Vestens alter ego ikke snarere en inficeret og syg anakronisme?Staternes etablerede magt, ofte funderet i demokrati, udgør formelt endnu den overordnede struktur i den internationale politik og dermed konditionerne for vores hjemlige demokratiudfoldelse, men reelt har staterne ikke længere afgørende kontrol over politikken.Politikere tilpasser i kritisabel grad deres politik og ideologi efter det neorealistiske begreb, kapabiliteter, der i neorealismens forståelse er underlagt staten og dermed det politiske demokrati – men som i vores reale verden udgøres af udemokratiske og statsløse giganter som Exxon, Goldman Sachs, Apple, Microsoft og PetroChina. Af verdens 100 største økonomier er de 60-70 private virksomheder!Erkendelsen af, at den demokratiske magt ikke alene kan afsondres i et politologisk afsæt, men også må inddrage førnævnte økonomiske magtpositioner, fremsatte Galbraith allerede i de tidlige 1970’ere. Denne synes dog ikke at være en integreret del af den almene politiske diskussion blandt folket, her høres ofte kun ’at det jo også er krisen’.Magtudredningen konkluderede i 2003, at demokratiet overordnet var i forandring, men generelt i god stand. Udredningen er efterfølgende, med rette, blevet kritiseret for, at den forskningsmæssige tilgang var for kyklopisk i sin politologiske udredning, og for at en komparativ udredning af den økonomiske magt glimrede ved sit fravær.En dybere analyse af den økonomiske krise, der uvægerligt trækker den politiske diskurs med, har vi altså endnu til gode, om end Preben WilhjelmsKrisen og den udeblevne systemkritikmå fremhæves. Denne type analyse har dog tilsyneladende endnu svært ved at tiltage sig bred, kommerciel taletid. Skyldes det en overvejende borgerlig presse? Eller en manglende folkelig erkendelse af, at den ukontrollerede markedsøkonomi har alvorlige funktionsfejl, der uvægerligt er vokset til politiske problemstillinger?EU og teknokratierneEU forsøger med svigtende held politiske løsninger på økonomiske problemer i for eksempel Grækenland og flere andre stater. Problemer der ganske enkelt ikke vil finde en bæredygtig løsning uden, at førnævnte kapabiliteter tages til indtægt og pålægges et ansvar, der er politisk og juridisk funderet.I stedet for at adressere hovedproblemet, vælger politikerne at kortslutte deres eget mandat. Dette ved at suspendere de demokratiske forretningsgange og indsætte teknokratstyrer, for eksempel i Italien og Grækenland.Den demokratiske udfordring er til at få øje på, og den folkelige opinion er til at overse.Politikerne må selvfølgelig agere i den virkelighed, der er i dag og ikke den ideelle. EU tager nu hastige skridt mod et banktilsyn, der skal imødegå systemiske trusler mod eurozonen og de andre tilknyttede lande. I udspillet ligger vidtgående beføjelser til den europæiske centralbank, ECB, og flere tenderer suverænitetsafgivelse for de lande (Danmark?), der vælger at blive en del af tilsynet.Vil vi som danske politikere noget med det folkelige styre, må en folkeafstemning absolut være til overvejelse. Banktilsynet, der muligvis kan dæmme op for systemiske sammenbrud, er dog blot forløberen for endnu mere vidtgående EU-forslag.Illusionen om et folkestyreRompuy og Barrosos udtalelser er stærkt influeret af føderal argumentation. Men de europæiske befolkninger må og skal inddrages og være medansvarlige for at svare på, hvorledes og i hvor stort et omfang demokratiske stater skal tage kontrollen med udemokratiske økonomiske mastodonter på et anarkistisk marked. Men prisen skal ikke betales med følgende indskrænkning af det nationale råderum i nye vidtgående traktatændringer.Hvis vi, med dette in mente, vender tilbage til de indledende postulater om en tidsånd, hvor træk som utålmodighed og økonomisk anarkisme kan være tiltagende, og hvor den politiske etik er kamæleontisk i sin fremtoning, er vi som demokratisk samfund udfordret.Udfordret til stillingstagen om vi skal fastholde illusionen om folkestyre og rituelt vandre til stemmeurnerne, mens vi i vores lukkede, nationale kredsløb sentimentalt gjalder i kor om demokratiets festdag og den frie verdens lyksaligheder?For det økonomiske kredsløb har for længst forladt de lukkede, nationale kredsløb. Det er en global og grænseløs kraft, der på absurd vis deler ufattelig rigdom til få og ufattelig ulighed og fattigdom til endnu flere. Imens er det demokratiske modsvar så tilsyneladende stivnet i kapitalistisk overmæthed og den eneste bevægelse, der er synlig, er den populistiske. De amerikanske tilstande har nemlig for længst gjort sit indtog i dansk politik.Ved demokratisk ringside har vi fulgt Nyrup vs. Fogh, Fogh vs. Lykketoft, Fogh vs. Thorning-Schmidt og så videre. Det besværlige og komplicerede politiske stof er destilleret ned til et prime time-koncentrat, der fokuserer på performance, antal svedperler, mimik, punchlines, og hvis en kandidat forlader sin tildelte pult, er det breaking news.Fordummelsen af den politiske substans bærer medier, politikere og folket et fælles ansvar for. Medierne for at forstærke tidsåndens utålmodighed og higen efter lette, åndelige kalorier.Politikerne og partierne, fordi de kritikløst lader sig indrullere i en medievirkelighed, der på sigt udvander demokratiet og reducerer det til et realityshow.Partierne har selv, med topstyring og klinisk udrensning af intern (demokratisk?) debat, undergravet kerneydelsen, den brydende debat.Paradoksalt nok måtte undertegnedes eget parti ud og stå på mål for, at man gennemførte et formandsvalg, der på demokratisk vis lod medlemmerne – der er partiet – tage stilling. Kommentatorer, journalister og affældige politikere emeriti blev dybt forskrækkede og advarede mod denne letsindighed.Den købte indflydelseSamtidig iagttager den mættede forbruger sin egen forpligtelse som ’folkestyrer’ på behagelig (apatisk?) afstand af begivenhederne. »Jeg kan alligevel ikke gøre noget, det nytter ikke noget, ’de’ (læs: politikerne) holder alligevel ikke, hvad de lover,« er det ofte hørte og magelige ræsonnement, mens den demokratiske libido slukkes mellem sofaens slidte folder.I ly af dette køber kapabiliteterne politisk tid og direkte indflydelse ved at finansiere politikerne. Det ekstreme eksempel er, udover USA, Italien, hvor mediemogulen Berlusconi kunne tilsidesætte al politisk etik og styre folkeoplysningen, da han sad på majoriteten af medierne.Denne udvikling forekommer ligeså på vore breddegrader.Tydeligst – og ærligst – eksemplificeret ved Saxo Banks adoption af Liberal Alliance, der med partileder Anders Samuelsens ord har været og er »fuldstændig afgørende« for selve partiets fremgang og eksistens. Selv Emil i 7. klasse kan med en ramponeret kugleramme akkumulere, at de driftige folk i Saxo Bank ikke gør det gratis.Er slaget tabt? Ender den folkestyrede udøvelse og indflydelse som en hyggetradition, hvor familien med indkøbte popcorn hepper på blå eller rød – afstemt ud fra den politiske identitet som femogtyve ’find dit parti’-spørgsmål på nettet har afklaret for dem? Demokratisk dannelse på flaske!Eller vil demos række ud efter krati? Tør vi for alvor underlægge markedet den nødvendige, politiske kontrol – funderet i folkets vilje – der ikke lader sig kyse af trusler om udflytning, fyringer og velfærdsstab? Skal politikerne tvinges til åbenhed om deres bestyrelsesposter med mere?Eller måske har vi allerede solgt vores demokratiske integritet for at få adgang til kapital og forbrug ad libitum?Thomas Klimek er medlem af SF’s Landsledelse og folketingskandidat i Himmerlandskredsen.
