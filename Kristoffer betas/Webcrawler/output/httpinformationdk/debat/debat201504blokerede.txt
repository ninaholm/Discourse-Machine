De blokerede menneskerettigheder



 Cubas præsident, Raúl Castro, og USA’s præsident, Barack Obama, mødtes forrige weekend. Begge parter syntes villige til at forbedre forholdet mellem de to lande på trods af deres mange uenigheder. Den største uenighed angår menneskerettigheder.
På den ene side udtrykker USA forståelig bekymring for den manglende ytringsfrihed, informationsfrihed og forsamlingsfrihed på Cuba. Det politiske system i Cuba er et étpartisystem, der undertrykker dissidenter og kontrollerer medier og informationsstrømme med hård hånd. Cubanerne kan hverken strejke, organisere sig frit eller arrangere protester uden at bringe sig på kant med loven.
På den anden side har cubanerne en pointe, når de hævder, at USA’s interventionisme og økonomiske blokade har udgjort det største overgreb mod cubanernes rettigheder. Ligesom Cuba udtrykker forståelig bekymring over fattigdom, brud på arbejdsrettighederne, manglende universel sundhedsdækning og magtmisbrug fra politiets side i USA. Desuden fremviser cubanerne en række succeser inden for de sociale, økonomiske og kulturelle rettigheder. Cuba har den laveste børnedødelighed og mødredødelighed i regionen, og landet har nået en høj grad af ligestilling mellem mænd og kvinder og sikret borgerne gratis og universel skolegang på alle niveauer.
Cubanernes problemer med manglende ytringsfrihed og forsamlingsfrihed er desuden forbundet med USA’s politik over for Cuba. Uden blokaden og propagandaen fra Miami ville den cubanske stat ikke have haft nogen undskyldning for at benytte ufine metoder til at dæmpe oppositionen. Hvis blokaden virkelig afskaffes, vil det ikke længere være muligt for den cubanske regering at argumentere for, at Cuba og den kommunistiske vision er under angreb fra en mægtig fjende udefra, og at oppositionen i Cuba repræsenterer denne fjende. Dermed vil det blive sværere for den cubanske stat at begrænse cubanernes civile og politiske rettigheder, at forsvare at man bibeholder dødsstraffen i den cubanske lovgivning, at man ikke får udbredt adgangen til internet, og at Cuba endnu ikke har ratificeret de to store FN-konventioner om menneskerettigheder.
En forudsætning for at opnå normale relationer er derfor, at USA afskaffer blokaden. Det lader også til at være Obamas mål, men det er en beslutning, som kan blive vanskelig at presse igennem det republikanske flertal i den amerikanske kongres – særligt hvis republikanerne også overtager præsidentembedet næste år.
Julie Wetterslev, København

