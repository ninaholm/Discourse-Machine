Fejlagtig kritik har afsporet miljødebatten
Miljødebatten er blevet afsporet af en dogmatisk fornægtelse af den økonomiske aktivitet som en afgørende miljøfaktor. Denne indskrænkning har tråde til en uvederhæftig kritik af rapporten 'Grænser for Vækst' fra 1972, en kritik baseret på påstande, der ikke har hold i rapporten
På de miljørelevante områder, såsom udviklingen i befolkning og forbrug, er der faktisk taget skridt i den stik modsatte retning af bæredygtighed, mener lektor Jørgen Stig Nørgård.


 Trods snak om olieknaphed, klimaproblemer og andre miljøbegrænsninger nægter de fleste politikere overhovedet at stille spørgsmål ved drivkraften bag miseren, nemlig kravet om stadig vækst i produktion og forbrug - selv i overflodssamfund som det danske. Konventionel politik tilsiger derfor stadig, at væksten skal fortsætte, koste hvad det vil. Og det kan blive meget kostbart. Erkendelsen af finansøkonomiens skrøbelighed giver os nu en enestående chance for at genoverveje nogle økonomiske dogmer, herunder vækstdogmet.
Ældre miljøengagerede folk har nok hørt om rapporten Grænser for Vækst (GfV) af Meadows m.fl., der i begyndelsen af 1970'erne blev solgt i omkring 30 millioner eksemplarer på 30 sprog og blev et begreb i miljødebatten. Men da urigtige påstande om rapportens troværdighed senere blev bragt til torvs, hoppede mange på vognen med, at den blot var en pessimistisk 'dommedagsprofeti', der ikke holdt stik. 
Matthew R. Simmons er ikke miljøaktivist, men præsident for et af verdens største investeringsfirmaer inden for energi. Han hørte så mange hentydninger til denne 'håbløse' rapport, der bl.a. - ifølge B. Lomborg - skulle påstå, at olien ville slippe op inden år 2000, at han af nysgerrighed læste den lille bog. Forbløffet konstaterede han da, at kritikken stort set intet havde at gøre med bogens indhold. 
"Intetsteds i bogen er der tale om, at noget som helst ville slippe op før 2000. Der var ikke én sætning eller blot ét ord om oliemangel eller begrænsninger af noget som helst i år 2000", fastslog Simmons og konkluderede, at rapporten i store træk tegnede et korrekt billede af udviklingen. Han ærgrede sig over, at vi havde spildt over 30 år med at afvise den i stedet for at handle. 
Det er værd igen at berige miljødebatten med GfV, der analyserer tendenser i forskellige langsigtede scenarier (se faktaboks, red.). 
Punkt 1 bygger på analyse af, hvordan vedholdende vækst på langt sigt vil føre til sammenbrud. Dette ene scenarie fik medierne til entusiastisk at betragte hele bogen som en dommedagsprofeti. Men i de følgende punkter, 2 og 3, slår forfatterne som vist en langt mere positiv tone an.
Malplaceret kritik 
Koret af kritikere af GfV begik nogle gruelige fejl, når de nærmest pr. refleks afviste bogens konklusioner. Men derudover vil det også af følgende grunde være uvederhæftigt i dag at hævde, at forskerne bag GfV tog fejl i deres overordnede analyser af vækstmulighederne fremover: 
For det første opstiller GfV en række scenarier, altså ikke blot det famøse og fatale vækstscenarie. For det andet er vi kun lige trådt ind i det århundrede, hvor vækstscenariets drama engang skulle udspille sig. Ingen af scenarierne antyder problemer før 2010. For det tredje er den faktiske udvikling siden udgivelsen, ifølge en nylig artikel af G.M. Turner, i rimelig overensstemmelse med GfV's vækstscenarie, der i modellen senere ender med kollaps. For det fjerde tegner der sig faktisk allerede nu nogle kriser, der med deres globale karakter minder foruroligende om problemerne i GfV's vækstscenario. 
Foruden de nævnte klima- og olieproblemer, kan nævnes forekomsten af gift i havene og grundvandet, svind i fiskebestanden og naturskovene, tab i biologisk mangfoldighed, osv. 
Hvordan blev debatten da afsporet? 
Det er ikke overraskende, at en bog, der antyder behov for regulering af økonomien, har været særdeles uvelkommen for mange ledere inden for bl.a. økonomi og politik, som derfor med stor kraft afviste den. 
Et andet tilbageslag for GfV var det paradoks, at den oliekrise, der et år efter bogens udgivelse ramte verden og syntes at bekræfte dens budskaber, var midlertidig. Da man overvandt oliekrisen, var det fristende at slutte, at der alligevel ikke var fysiske grænser, og at rapporten var utroværdig, selv om GfV faktisk slet ikke beskæftigede sig med den slags kortsigtede politisk bestemte udsving. 
God udvikling forsages
Det er værd at hæfte sig mere ved GfV's optimistiske skitser til en bæredygtig udvikling. Det har senere vist sig nyttigt at skelne mellem udvikling og vækst, hvor det sidste betegner fysisk ekspansion. Man kan således have udvikling både med og uden vækst. Et godt billede på denne skelnen er et menneskes udvikling, hvor væksten ophører i teenage-alderen, mens den ikke-fysiske udvikling fortsætter. På samme måde kan et samfund fortsætte med at udvikle sig, efter at væksten stopper. Eller man kunne sige, efter at samfundet er blevet voksent. GfV påpeger således, at beskæftigelser som mange finder ønskværdige, kunne blomstre i et ligevægtssamfund, f.eks. musik, sport og andre sociale aktiviteter.
Verdenssamfundet har reelt intet foretaget sig hen imod bæredygtighed, bortset fra nogle beskedne tekniske tilpasninger. På de øvrige miljørelevante områder, såsom udviklingen i befolkning og forbrug, er der faktisk taget skridt i den stik modsatte retning af bæredygtighed, og de har mere end opslugt de opnåede tekniske gevinster. Den globale miljøbelastning, som f.eks. udtrykt ved det økologiske fodaftryk, er derfor i dag langt større end da bogen udkom. 
Selv om computermodellen bag GfV rapporten betragter hele verden under et, fattige såvel som rige, så påpeger forfatterne fordelingen af goderne som afgørende for den faktiske udvikling. Hidtil har væksten ikke, som ofte lovet, været brugt til at mindske ulighederne, men snarere til at kunne opretholde ulighederne uden at få for megen social uro. En erkendelse af, at kagen ikke kan vokse i det uendelige, vil imidlertid moralsk legitimere stærkere krav om mere lighed, nationalt såvel som globalt. 
Økonomer på banen
Krav om mere lighed tilsiger naturligvis, at den nødvendige indskrænkning i miljøbelastningen må starte i overflodslande som de europæiske, der typisk må skære ned til kun en tiendedel af deres nuværende belastning. Al tale om, at vi velbjergede er nødt til at have vækst for de fattige landes skyld er tom retorik. Det forholder sig omvendt. Hvis der på kloden overhovedet kan skaffes økologisk plads til vækst i materiel levestandard, må denne plads anstændigvis bruges af de, der virkelig har behov for vækst. 
Udsigten til økonomisk recession aktualiserer den nok største udfordring i et samfund uden vækst, nemlig at fordele arbejdet frem for at fyre medarbejdere, da den sidste løsning med filosoffen Bertrand Russels ord sikrer "-at den uundgåelige fritid vil medføre elendighed hele vejen rundt, i stedet for at blive en almindelig kilde til lykke. Kan man tænke sig noget mere vanvittigt?". 
Fortalere for evig vækst kan altså ikke hente støtte i, at GfV skulle have taget fejl. Mange økonomer tilslutter sig da også tankerne i rapporten, heriblandt flere nobelpristagere i økonomi, for nylig J. Stiglitz, som tidligere afviste GfV's tanker om ressourcemangel. Flere økonomer bør komme ud af skabet og seriøst diskutere de store muligheder i en udvikling uden vækst. Det vil i den forbindelse være ærgerligt at forspilde den inspiration og indsigt, der kan hentes i Grænser for Vækst og de to senere versioner af samme forfattere, Meadows m.fl., blot fordi nogle læsere nærmest synes allergiske over for selve titlen.
Jørgen Stig Nørgård er lektor og emeritus ved Danmarks Tekniske Universitet, Institut for Byggeri og Anlæg.

