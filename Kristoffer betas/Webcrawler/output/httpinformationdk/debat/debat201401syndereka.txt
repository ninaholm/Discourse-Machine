Syndere og kapitalister – er vi vel alle
... om ikke for Herren så dog for åbenbart både blå og røde regeringer


Ved menneskelig snilde har vores art, som nogle kalder guddommelig af oprindelse, andre dyrisk, gennem tiderne formået at øge sin produktivitet.Så stadig mere effektive værktøjer – og senere maskiner i ordets videste forstand (robotter), dyrknings- og forarbejdningsmetoder, herunder plante- og dyre-forædling (gensplejsning), organiserings- og formidlingsmønstre, herunder religiøse og sekulære hierarkidannelser, byudviklinger, markedsdannelser og pengeudvekslinger – har gigantisk mangedoblet produktiviteten. Så det samme menneske på den samme tid nu kan frembringe umådeligt mange flere materielle varer og til en vis, begrænset grad også præstere flere tjenesteydelser end før.Til fremskyndelse af disse muligheder for tilsyneladende grænseløs forøgelse af den menneskelige produktivitet brød kapitalismen frem. For alene sigtende på et stadig større afkast af de investerede og indbyrdes konkurrerende kapitaler – uden hensyn til hverken såkaldte åndelige eller kødelige (naturlige) værdier – er kapitalismen som skabt til at øge den menneskelige produktivitet. I materiel forstand. Ud over frembringelse af stadig flere varer eller varer med stadig højere materielt ressourceindhold øges risikoen for overflødiggørelse af arbejdskraft dog også. Da langt færre mennesker jo nu i kraft af naturvidenskabens, teknologiens, teknikkens og pengeøkonomiens produktivitetsforbedringer kan frembringe de hidtil efterspurgte forbrugsvarer.Arbejdsløshed bliver resultatet.Arbejdsløshed og vækstHvis ikke Den Økonomiske Væksts, DØV’s, uafbrudte forøgelse af forbrugerismens efterspørgsel på stadig flere varer i næste omgang bliver svaret.Skal den menneskelige arbejdskrafts overflødiggørelse standses, arbejdsløsheden overvindes, må dankortet svinges noget mere. Så forbruget af naturens materielle goder (ressourcer kaldet) til umiddelbart opbrug i husholdninger og de fleste offentlige virksomheder såvel som til middelbar investering i stadig mere produktive private virksomheder grænseløst kan forøges år for år. Og den ellers overflødiggjorte arbejdskraft få noget at bestille.DØV, Den Økonomiske Vækst, er altså svaret på den altid truende arbejdsløshed som følge af den evigt forbedrede menneskelige snilde og produktivitet. Og således gik det længe fremad. Fremskridtet kaldet. Det moderne fremskridt.Indtil den selv samme naturvidenskab kom anstigende med budskabet, at der var noget, vi helt havde misforstået: Nok kunne vi i kraft af naturvidenskaben m.v. måske bilde os ind, at vores produktivitetsforøgelser er uden ende, det er vores materielle naturgoder bare ikke. Siger nu den af moderne mennesker ellers så forgudede naturvidenskab. Enden for naturens evne til at absorbere CO2-ekvivalenter på en for os mennesker og mange evolutionært højere stående planter og dyr hensigtsmæssig måde er for længst overskredet, og det samme viser eller vil snart vise sig for mange andre materielle naturgoders vedkommende.Jamen, skal vi da af hensyn til bevarelsen af vores eget naturgrundlag da standse væksten, hvordan undgår vi så arbejdsløsheden?Krisen og ministerenDer står vi så nu. Her ved indgangen til 2014.I fredags, den 3. januar, bekendte f.eks. vores radikale klimaminister Martin Lidegaard her i bladet, at krisen, altså ikke den med planterne og dyrene, der fortsat udryddes, og heller ikke den materielle og sanselige natur, der stadig forarmes, ikke engang den med klimaet, hvis forværringer alle steder nu rapporteres mere og mere, nej, den med pengene, »har ændret hans syn på grønne afgifter«.Med henvisning til behovet for akut vækst i en vanskelig tid har regeringen det seneste år afskaffet en række af de grønne afgifter, der skulle give virksomheder såvel som borgere incitament til at forbruge, producere og transportere mere bæredygtigt. En opgørelse fra Skatteministeriet viser, at det grønne skattetryk samlet set er faldet i netop SRSF-regeringens levetid.»Det er ikke noget problem at nedbringe CO2-udslippet, hvis man lukker alt ned,« siger Lidegaard . »Men hvis man vil have et velfærdssamfund, skal man finde en balance. Derfor kommer vi nogle gange til at foretage os nogle ting, som isoleret set kan se ud til at gå i den forkerte retning. ... Det er klart, at den krise, vi oplevede i 2008 og 2009, har jo i et eller andet omfang sat en ny dagsorden. Og jeg må da erkende, at jeg også har fået en anden forståelse. Der er en smertegrænse. Og den har forskudt sig de seneste år, hvor konkurrencen er blevet hårdere. Det er ikke en konstant grænse. Men der er en eller anden smertegrænse. Og den kommer vi stedse til at kigge på,« siger Martin Lidegaard. Der altså heller ikke kan undvære DØV.Så må klimaet og den øvrige natur med sine begrænsninger komme i anden række. Jamen, kun for en stund, påstår ministeren. Sammen med millioner, måske milliarder, af moderne mennesker, der virkelig synes at være mere eller mindre anfægtede af deres egen moderne naturvidenskabs påvisninger. Men endnu af ovennævnte produktivitetsgrunde ikke kan undvære DØV’s fantasterier.Hvornår begynder han og de så udarbejdelsen af den virkelighedstro økonomi? Der har andet end arbejdsløshed at tilbyde dem, der ellers i første omgang trues af overflødiggørelse, den dag naturens materielle grænser melder sig. Ved beslutning eller katastrofe.
