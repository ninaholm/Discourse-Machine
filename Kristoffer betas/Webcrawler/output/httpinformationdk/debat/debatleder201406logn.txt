Logningssensation
LEDER


 
	Normalt siger man, at når overvågning først indføres, så afskaffes det ikke igen. Derfor var det tæt på en sensation, da justitsminister Karen Hækkerup (S) mandag meddelte, at regeringen indenfor få dage vil afskaffe den såkaldte sessionslogning, der medfører, at billioner af oplysninger om danskernes internetbrug registreres og lagres i et år. Presset af en EU-dom og et flertal uden om regeringen valgte ministeriet at bøje sig og afskaffe den hårdt kritiserede overvågning.

LÆS: Justitsministeriet ophæver sessionslogning

	Det er positivt, men burde være sket for længe siden. I årevis har man vidst, at indgrebet slet ikke stod mål med resultatet. Eksperter sagde det, inden loven blev indført i 2007, og fem år senere var det pres fra særligt Enhedslisten og Venstre, der tvang ministeriet til selv at undersøge erfaringerne med loven. Konklusionen var klar. Ifølge ministeriets undersøgelse var der »alvorlige praktiske problemer forbundet med anvendelsen af den sessionslogning, som internetudbyderne er forpligtede til at foretage« da implementeringen blev »gennemført på en sådan måde, at den stort set blev uanvendelig, hvilket stod klart for politiet«.

	Men på trods af den hårde konklusion afviste daværende justitsminister Morten Bødskov (S) blankt at ændre reglerne, med den begrundelse at værktøjet godt nok ikke virkede nu, men i fremtiden ville det blive vigtigt for politiet. I går ombestemte regeringen sig så, og på et samråd henviste Hækkerup endda til oplysningerne fra selvsamme rapport, som Bødskov i 2012 absolut ikke kunne bruge som grundlag for at afskaffe registreringerne, til nu at afskaffe dem. Tom Behnke (K) krævede svar på, hvad der dog har ændret sig i ministeriet, siden de tilsyneladende er kommet frem til den præcis modsatte konklusion med de samme informationer. Justitsministeren havde ikke et svar.

	Både Tom Behnke og offentligheden har selvfølgelig krav på et svar på, hvorfor det skulle tage så mange år at komme frem til det åbenlyse. Imens kan vi andre så trods alt glæde os over, at milliarder af personfølsomme oplysninger ikke længere indsamles uden grund.

