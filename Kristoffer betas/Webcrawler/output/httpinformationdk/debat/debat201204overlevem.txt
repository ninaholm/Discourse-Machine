Vil vi overleve, må vi designe nye livsformer
Genmodificerede afgrøder var kun et første skridt: Med syntetisk biologi – helt nye kunstige livsformer – vil vi endelig kunne brødføde hele planeten på bæredygtig vis


 Storbritanniens regering har netop erklæret, at syntetisk biologi – det vil sige videnskaben om, hvordan man skaber nye levende organismer – kan føre til en ny industriel revolution. Derfor skal den nu være et højt prioriteret forskningsfelt.
Ikke overraskende indvender mange miljøforkæmpere, at hvis vi skaber nye livsformer, løber vi en alvorlig risiko for at bringe de eksisterende i fare. Ikke desto mindre kan det meget vel være den syntetiske biologi, vi skal sætte vores lid til, hvis vi vil bevare livets mangfoldighed på Jorden.
Der er ikke noget nyt i, at menneskeheden afsætter enorme og destruktive aftryk på kloden. For omkring 50.000 år siden var store dele af Australien dækket af tæt regnskov, som vrimlede med store planteædere, der igen var bytte for imponerende kødædere. Men 10.000 år senere var store dele af faunaen inklusive de store kødædere borte. Hvad skete der?
Menneskets hærgen
Mange forklaringer har været bragt i spil – herunder klimaforandringer og kollapsende økosystemer. Men for nylig udpegede en omfattende undersøgelse gennemført af professor Susan Rule og hendes kolleger fra Australian National University én enkelt synder: mennesket.
For 45.000 år siden begyndte der at ankomme mennesker til den nordaustralske kyst. Herfra jagede de sig vej gennem resten af kontinentet og efterlod et spor af naturødelæggelser og udryddelser i deres kølvand.
Lignende masseudryddelser ledsagede indvandringsbølgerne i Nord- og Sydamerika for 15.000 år siden, ligesom det moderne menneskes ankomst til Europa førte til undergang for vores neandertal-forfædre. Overalt hvor vi har møvet os frem, har vi trampet tusindvis af arter ned.
Det manipulerende menneske
Disse skader på naturens og livets mangfoldighed har så godt som altid været et utilsigtet biprodukt af vores succes med at rydde land til at dyrke afgrøder eller dræbe vildt.
Den konventionelle teknologi betyder, at vi har kunnet sætte endnu større aftryk, der nu rækker helt op til de øvre lag af Jordens atmosfære. Den udvikling vil med sikkerhed kun blive værre, i takt med at befolkningstallet vokser, og stadig flere kræver en vestlig livsstil. Den naturlige verden har nået til den kritiske kapacitetstærskel. Derfor kan løsningen bestå i, at vi udvider den naturlige verden.
En stor del af menneskets ekspansion har vi bygget på manipulation af naturen. Da vi løb tør for vildt, vi kunne jage, tæmmede vi uroksen og gjorde den til kvæg. Da vi løb tør for frø, vi kunne indsamle, gav vi os til at dyrke vilde græsarter og forvandle dem til hvede, majs og ris. Alle disse og mange andre domesticerede arter er i lige så høj grad et produkt af teknologi som biler og mobiltelefoner.
Løsning på ressourceknaphed
Men fremtiden byder på endnu større udfordringer end fortiden. At brødføde op imod 10 milliarder mennesker i 2050, skaffe brændstof til deres biler og fjerne deres affald stiller os over for enorme vanskeligheder, der truer med at overbelaste planetens bæreevne. Her bør syntetisk biologi kunne levere i det mindste noget af svaret.
Forskerne har allerede udviklet genetisk modificerede afgrøder, der kan give højere udbytte på mindre jord, og som er mere modstandsdygtige over for tørke, sygdomme og skadedyr.
Men i forhold til genmodificerede afgrøder er den syntetiske biologi som en bildesigner er i forhold til en bilmekaniker. Mens en mekaniker kun kan optimere en eksisterende bils præstationer, skal der en bildesigner til for at skabe en Maserati Gran Turismo. Ingen nok så dygtig mekaniker vil nogensinde kunne forvandle en Ford Cortina til en Ferrari.
De aktuelle genmodificerede afgrøder er landbrugets Ford Cortinaer, mens de syntetiske biologer stiler mod at skabe Ferrari-fabrikker. Målet er eksempelvis at skabe planter, der kan udføre fotosyntesen mere effektivt ved at udnytte lys fra bredere regioner af lysets spektrum, eller som kan optage kvælstof direkte fra luften, så miljøbelastende gødning med kvælstof bliver overflødig.
Lige nu designes der nye mikrober, der kan spise og nedbryde giftige forureningsstoffer eller gøre det muligt at udnytte landbrugsaffald til elfremstilling.
Stilstand er også farligt
Selvfølgelig vil der være farer forbundet med disse eksperimenter. Men intet at foretage sig vil være mindst lige så farligt.
Uhæmmet befolkningsvækst vil sandsynligvis medføre langt større artsudryddelse end nogen syntetisk organisme. Den aktuelle generation af syntetiske organismer skabes med indbyggede genetiske svagheder, der vil deaktivere dem, hvis de slipper ud fra laboratoriet.
Hvis organismer fremstillet med syntetisk biologi skal kunne rense ud efter en olieforurening, må de dog i sagens natur kunne slippes løs i miljøet og kunne overleve heri. Risikerer vi så ultimativt, at disse syntetiske mikrober tager livet af os?
Astronomen Fred Hoyle sammenlignede engang de tilfældets kræfter, der var på spil ved evolutionens skabelse af levende organismer, med en orkan, der hvirvler gennem en losseplads og ud fra forhåndenværende råmaterialer frembringer en Boeing 747.
En syntetisk biolog vil snarere hævde, at faren for at en olieædende mikrobe forårsåger sygdomme blandt mennesker er lige så minimal som chancen for, at en Boeing 747 skulle flyve til Månen.
Smitstoffer og miljømikrober er meget forskellige skabninger og vil næppe opnå succes ved at krydse hinandens territorier.
Intet er uden risiko, men den syntetiske biologis forløber, de genmodificerede afgrøder, er muligvis den eneste teknologi, der – så vidt vi ved – aldrig har gjort nævneværdig skade (og som har hjulpet os med at brødføde millioner).
Indtil videre har syntetisk biologi da også vist sig at være ekstremt sikker. Så snarere end at udgøre en ny trussel mod planeten, kan den teknologi være vores bedste håb for en bæredygtig fremtid.
 
 
Johnjoe McFadden er populærvidenskabelig forfatter og professor i molekylærbiologi ved University of Surrey, England
© The Guardian og Information 
Oversat af Niels Ivar Larsen

