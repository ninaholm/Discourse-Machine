Barsel bør være en rettighed for far



 Ingen af de to ministre, Morten Østergaard (R) eller Nicolai Wammen (S) har holdt barsel, og det har de mødt megen kritik for de sidste par dage. Forklaringer har fra Morten Østergaards side lydt på, at det er svært at tage orlov, når man er minister.
Det argument vidner netop om, hvor vigtigt det er, at loven om 12 uges øremærket barsel til faderen snart bliver vedtaget. Vi har ganske enkelt brug for, at loven sikrer mændenes ret til at være sammen med deres barn. Min pointe er, at ministrene burde bruge kritikken, som et argument for, at loven hurtigt må gennemføres. Så slipper også kommende fædre for at skulle bruge ministrenes undskyldning om, at det er svært at tage barsel, når man er uundværlig på jobbet.
Det er nu lidt over et år siden, at lovforslaget om at øremærke 12 ugers barsel til mænd, så dagens lys. Siden blev det en del af regeringsgrundlaget. Men nu vil de samme partier – blot nu i regering – nedsætte et udvalg, der skal kigge på øremærkningen. Jeg vælger at tro, at det er for at skrue lovforslaget sådan sammen, at det virker mest hensigtsmæssigt, og ikke fordi man har ombestemt sig. For tallene taler deres tydelige sprog. I Sverige og Island, hvor man har øremærket barsel til mænd, virker loven nemlig helt efter hensigten. Svenske mænd står for en fjerdedel af barslen og islandske mænd for en tredjedel, mens de danske mænd kun tegner sig for syv procent.
Ikke tvang, men ret
Det er jo netop det, en lovgivning skal lave om på. Ved at øremærke 12 uger af barslen til manden, slipper han for at skulle diskutere med sin arbejdsgiver, om hvorvidt det er rimeligt, at han som mand tager barsel. I Island er der sket det, at mændene tager præcis så meget, der er øremærket til dem. Lovgivningen har med andre ord været med til at ændre vaner og kultur på arbejdspladsen.
Mændene benytter sig fuldt ud af deres ret til barsel, og undersøgelser viser, at mændene er glade for tiden med deres børn. Man kan således ikke tale om tvang. Det er en rettighed, som både vil gavne faren og barnet.
Derfor håber jeg, at regeringen snarest gennemfører den lov, som de selv fremsatte forslag om for over et år siden. Vi har ikke brug for mere viden, vi har brug for handling.
 
Ingrid Stage, formand for Dansk Magisterforening (DM)

