Stegt flæsk og tyske Hartz-reformer
Danmarks p.t. største (arbejder)parti Venstre er kommet med to markante forslag: Vi skal lære af de tyske arbejdsmarkedsreformer, og fagbevægelsens ret til at konflikte skal stækkes. Hvordan hænger disse sammen, og hvad vil kombinationen af de to betyde for de danske lønmodtagere?
Lavere løn og forringede arbejdsvilkår. Er det det, Claus Hjort Frederiksen (V) vil have?


 Arbejdsmarkedet har været den nye regerings Everest. Trepartsforhandlingerne, der blev slået stort op af den indkommende regering, kulsejlede spektakulært; dagpengenes forkortede udgave står ved magt og flexjob-reformen kommer til at forringe muligheden for at få en flexstilling væsentligt. Regeringen har kæmpet som en bjergbestiger uden ilt for at forbinde, hvad man sagde før valget og gør nu.
I den daglige nyhedsstrøm overser vi dog ofte små udmeldinger, enten fordi de har en for teknisk karakter, fordi vi har svært ved at se, hvordan det rammer os eller fordi vi har svært ved at trække linjerne. Venstres henvisninger til de tyske Hartz-reformer og Venstre og DF’s beslutningsforslag B92, der sigter efter at mindske fagbevægelsens ret til at konflikte, falder inden for disse kategorier.
Spørgsmålene er nu, hvad skal vi forstå ved Hartz-reformer, hvordan hænger det sammen med beslutningsforslag B92, og hvad vil denne kombination betyde for almindelige lønmodtagere? Svarerne på disse tekniske spørgsmål giver et ildevarslende svar på, hvor dette nye selvproklamerede arbejderparti på borgen ønsker, at vores arbejdsmarked skal bevæge sig hen.
Tyske arbejdsmarkedsreformer
For at besvare disse spørgsmål, trække linjerne og se konturerne af det arbejdsmarked Venstre lægger op til, må vi forstå, hvad Hartz-reformerne indebar, og hvilke effekter de havde. Da socialdemokraten Gerhard Schröder i 1998 overtog magten fra den konservative Helmuth Kohl, var den tyske stat på vej imod afgrunden.
Arbejdsløsheden var fra 1990 til 1998 steget fra fem til 10 procent, og den tyske statsgæld var i samme periode eksploderet fra knap 38 procent til 62. Noget måtte gøres. Hartz-kommissionen blev nedsat og barslede i 2002. Reformerne, der sprang herfra, havde til hensigt at gøre det tyske arbejdsmarked mere fleksibelt og omstillingsparat, samtidig med at der var et ønske om at hæve den samlede beskæftigelse.
Overordnet indeholdt reformerne ændringer på tre områder: 1) Det offentlige aktiveringssystem, hvor reformer i stil med vores jobcenterreform fra 2009 blev gennemført, 2) Dagpengeperioden blev sænket fra 18 til 12 måneder og 3) Ansættelseslovgivningen blev lempet, så arbejdstagere nu må ansættes på væsentlig lavere løn og med meget få rettigheder – både på arbejdspladsen og i tilfælde af arbejdsløshed.
Reformen været succesfuld så langt, at beskæftigelsen samlet set er steget. Men stigningen er først og fremmest sket i atypiske ansættelser, såsom korte kontraktansættelser, mens der faktisk har været et mindre fald i antallet af ordinært beskæftigede. Dette beskæftigelsesmæssige skifte er en drivende faktor bag en markant stigning i lønulighed.
Hvad vil Claus Hjort?
Når Claus Hjort Frederiksen (V) taler om Hartz-reformer, hvilken del taler han så om? Jobcenterreformen har vi allerede fået; både tyske og danske arbejdsløse bliver f.eks. match-kategoriseret, og dagpenge- og kontanthjælpsmodtagere henvender sig på samme jobcenter i begge lande.
Hvad angår kortere dagpenge, ville det være håbløst at forkorte dagpengeperioden i Danmark til tysk niveau. Den eneste årsag til, at en så kort periode accepteres i Tyskland, er fordi store dele af arbejdsstyrken i den eksporterende del af den industrielle sektor har meget sikre ansættelsesvilkår, der gør deres afskedigelse næsten umulig.
Herudover kan tyskere heller ikke på samme måde som i Danmark miste retten til kontanthjælp på grund af personlig formue. Tilbage har Claus Hjort lavere løn og forringede arbejdsvilkår, der særligt vil slå igennem i den private servicesektor. Årsagen hertil er, at det er i denne sektor, at fagbevægelsen i forvejen står svagest.
Den kollektive overenskomstdækning er for f.eks. hotel- og restaurations branchen omkring 40 procent for begge lande. Det betyder, at der i forvejen findes et stort ureguleret arbejdsmarked, og den private service sektor er derfor, som vi har set i Tyskland, særlig sårbar over for løntryk og forringelser af arbejdsvilkår, da arbejdsgiverne har gode muligheder for at udskifte arbejdskraft og ansætte på prekære vilkår. At det er dette aspekt, Venstre ønsker at importere, viser sagen om Vejlegården og beslutningsforslaget B92, der vil stække fagbevægelsens konfliktret.
I Danmark har vi trods den ret lave overenskomstdækning et forholdsvist højt lønniveau i den relativt set lavtlønnede del af servicesektoren (hotel- og restaurations branchen eksempelvis), hvis vi sammenligner med andre europæiske lande.
Den høje løn hænger direkte sammen med fagbevægelsens evne til at gennemsætte og opretholde deres overenskomster overfor arbejdsgivere. Dette lønniveau har så en afsmittende effekt på lønniveauet i resten af sektoren. Måden, de gør dette på, er bl.a. ved at benytte de faglige konfliktvåben, som er konstitueret i Septemberforliget (arbejdsmarkedets grundlov) fra 1899.
Blandt disse våben er blokader og sympatikonflikter, som vi konkret har set i forbindelse med Vejlegårdssagen. Forpagteren ville ud af 3F’s overenskomst og over på Krifas, der ville betyde væsentligt lavere løn og ringere arbejdsvilkår. 3F igangsatte så en konflikt – helt i tråd med gældende regler, som arbejdsretten netop har dømt.
Væk med konfliktretten
Her kommer netop det sidste element af Hartz-reformerne og Venstre og DF’s beslutningsforslag B92 ind i billedet. Hvis dette forslag om at ulovliggøre konflikter mod virksomheder, der har indgået en overenskomst, på et tidspunkt kommer igennem, vil det potentielt have en effekt meget lig den vi så i Tyskland som følge af Hartz-reformerne i form af markant forøget lønulighed.
Årsagen hertil er, at så vil arbejdsgiverne have muligheden for altid at vælge den overenskomst, der er mest fordelagtig for dem, uden at fagbevægelsen kan ty til kollektive kampmidler som eksempelvis konflikter. Det vil betyde, at Krifa og sågar udenlandske faglige organisationer kan slå sig ned på dette nye danske ’overenskomstmarked’ og leve i fred under beskyttelse af dansk lovgivning.
Arbejdsgivere vil kunne ’shoppe’ efter den overenskomst med de lønvilkår, de finder mest favorabel – uden at fagbevægelsen kan reagere.
’Working poor’
Dette kan og vil medføre udbredt løndumpning, længere arbejdstider og forringede arbejdsvilkår, da det reelt kan slå bunden ud af overenskomstsystemet ved at forkludre og forskubbe den magtbalance, der ligger i, at arbejdsmarkedsparterne har lige stærke konfliktvåben: Arbejdstagere kan strejke, og blokere og arbejdsgivere kan lockoute og boykotte.
Diskussionen om de tyske Hartz-reformer og beslutningsforslaget præsenteret af Venstre og DF kan og skal derfor ikke forstås enkeltvis, men giver først mening, når vi anskuer dem som et samlet projekt med en indbygget vision for det danske arbejdsmarked.
Vi skal, hvis Venstres reformplaner får vind i sejlene, til at øve os på den engelske frase working poor – en direkte konsekvens af reformerne i Tyskland, som meget vel kan blive en dansk realitet. Små og tekniske ændringer kan således have vidtrækkende konsekvenser i tysk retning for det danske arbejdsmarked.
Danske lønmodtagere og særligt det lavtlønnede LO-segment har allerede betalt dyrt for krisen i forringelser af efterlønnen, dagpengene og flexjob, men hvis visionerne hos Danmarks moderne arbejderparti indfris, har LO-medlemmerne i den private servicesektor stadigvæk den dyreste regning til gode.
Jon Lystlund Halkjær og Laust Høgedahl er ph.d.-stipendiater ved Institut for Statskundskab, Aalborg Universitet

