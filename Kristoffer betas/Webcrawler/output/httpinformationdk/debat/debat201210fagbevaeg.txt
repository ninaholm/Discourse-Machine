Fagbevægelsen er helt væk
Afstanden mellem fagforeningen og den enkelte er blevet afgrundsdyb. I gamle dage var den personlige kontakt til fagforeningen en vigtig del af medlemskabet. I dag er den svær at finde, mener dagens kronikør
Fagforeningerne har i deres iver for intern omstrukturering og karteldannelse fuldstændig glemt, at det er helt ude hos den enkelte medarbejder, at grobunden for medlemskab skabes.


 For 20 år siden var jeg efter min gymnasietid i en toårig periode ansat i rengøringsafdelingen på Københavns Universitet. Det var de sidste år før udliciteringens og centraliseringens glæder for alvor gjorde offentlig rengøring til en branche for underbetalt og ulovlig arbejdskraft.
Noget af det første, jeg blev udsat for, var mødet med ’ægte rengøringsmadammer’, som forklarede, at man skam var medlem af en fagforening. Det var Kvindeligt Arbejderforbund i Danmark (KAD), men da jeg ikke kunne fremvise to X-kromosomer, havde de en støtteklub for os Y-kromosom-ramte – Sanitørerne (en del af Serviceforbundet under LO).
Damerne belærte mig om, hvem der var min tillidsmand, hvor tillidsmandskontoret lå, hvad der var mine rettigheder og pligter, hvilke aktiviteter der foregik i klubben, hvem der var min kontakt i Sanitørernes Forbund, og hvordan jeg meldte mig ind i fagforbundet. Den dag i dag har jeg den største respekt for det faglige arbejde de lagde for dagen, og forstår stoltheden over deres/vores arbejdsplads og de tiltag, de i samarbejde med deres chefer og ’kunder’ havde fået indført for at få indflydelse på deres arbejdsdag – såvel planlægnings-, uddannelses- som arbejdsmiljømæssigt.
Hvor er HK?
I dag efter en ledighedsperiode på halvandet år og en sjat, er jeg nu projektansat under en HK-overenskomst på en stor offentlig arbejdsplads i Region Hovedstaden – og det er jeg oprigtigt glad for. Men HK har jeg her knap to måneder inde i forløbet fortsat intet set eller hørt til. Jeg ved ikke, hvem der er min tillidsmand, min repræsentant i samarbejdsudvalg, eller om der en klub og et tillidsmandskontor. Jeg har ikke fået forklaret, hvad mine rettigheder og pligter er i forhold til den overenskomst, jeg er ansat under, og jeg har slet har ikke fået forklaret, hvorfor jeg egentlig burde melde mig ind i fagforeningen.
Min lokale fagforeningsrepræsentant kunne – hvis vedkommende havde været aktiv – have konstateret, at jeg stadig mangler min kontrakt, at jeg udførte kontorarbejde ved et spisebord på en spisebordsstol i en fælles kantine i en kælder, og at jeg ikke har fået udleveret eller er blevet henvist til overenskomsten. Jeg har heller ikke fået udleveret kontaktdata på tillidsfolk eller repræsentanter i samarbejdsudvalg, og jeg er ikke blevet introduceret til arbejdsmiljøregler eller min kontakt, hvad dette angår. Det er alt sammen ting, jeg er stor nok til selv at finde ud af, men det placerer mig i en uholdbar situation.
Jeg vil meget nødig miste et job efter halvandet år på dagpenge (og dermed kun et halvt år tilbage) ved at fremstå som besværlig over for dem, der just har ansat mig. På den anden side er det åbenlyst urimelige arbejdsforhold. Løsningen har for mig været at påpege og få udbedret manglerne hen ad vejen. Men det bekræfter blot, at det ikke længere er via fagforeningen, at man skal forvente omfavnelsen og den store velkomst til fællesskabet. Du skal tværtimod klare den selv. I min bog rimer det ikke på fællesskab og solidaritet, men blot på a-kasse og juridisk hjælp i ASE.
Jeg er på den ene side enormt trist over denne mangel på kontakt, og på den anden side bekræfter det kun mine tidligere oplevelser af fagforeningerne i almindelighed og HK i særdeleshed.
Fagforeningernes dødedans
Som barn af en tillidskvinde (i netop HK) er jeg flasket op med overenskomster, samarbejdsudvalg, klubarbejde, solidaritet og arbejdersangbog. Og i den forstand er jeg virkelig ked af at se, hvordan fagforeningernes dødedans og iver for intern omstrukturering og karteldannelse medfører, at man fuldstændig har glemt, at det er helt ude hos den enkelte medarbejder, at grobunden for medlemskab skabes. Det er ikke velmenende ord om solidaritet og respekt for den danske model fra velnærede kvinder i pæne silketørklæder, Ford Mondeo og konsulent- eller formandstitel, der skaber flere medlemmer. Tværtimod. Det cementerer blot afstanden mellem fagforeningen og den enkelte. Flere medlemmer skabes af tillidsmænd og kvinder ude i frontlinjen. Personer, som tager dig under sine vinger og forklarer dig dine rettigheder og pligter, og som bakker op, når du vil holde din ledelse/leder op på manglende handling eller urimelige og ulovlige forhold.
Hvem kæmper kampen?
Omvendt er jeg også lettet over ikke at skulle konfronteres med HK. Jeg har tidligere arbejdet for en ungdomsorganisation med fokus på handel, hvis primære ’sponsor’ var HK. Jeg var ’tvangsindlagt’ til medlemskab og fik både gennem dette og gennem samarbejdet med HK en indsigt i, hvor langt væk man var fra det enkelte medlem. HK var ekstremt optaget af at fange tidens og ungdommens sprog og tendenser, at kommunikere rigtigt og lave de fede tilbud, der kunne lokke kunder i biksen. Man var meget optaget af at tilbyde seminarer med stand-up’ere og aftendruk på Esbjerg Højskole, men var stort set aldrig til stede på arbejdspladserne og institutionerne, hvor de unge arbejdede og studerede. Altså passive omkring at levere resultaterne og kæmpe kampene for deres medlemmer, der hvor de var.
Det er bemærkelsesværdigt, at nyere store sager omkring urimelige arbejdsforhold og manglende overenskomster for f.eks. unge butiksansatte ikke er bragt til torvs af HK’s konsulenter, men af dagbladet Politiken. Det er også bemærkelsesværdigt, at butiksansatte stadig løfter lige så mange tons om dagen som for 20 år siden. Og det kan undre, at HK ikke har haft en eneste kommentar vedrørende arbejdstider og forhold i forbindelse med en de facto-afskaffelse af lukkeloven.
Efterfølgende løb jeg skrigende bort fra HK og i mit næste job, oplevede jeg at gå fra 22.000 kr. til 40.000 kr. om måneden på halvandet år – med en fleksibilitet i arbejdstider og arbejdssteder, som jeg aldrig har oplevet før. Alt sammen forhandlet direkte mellem mig og ledelsen, uden overenskomst, men med respekt for alle gældende regler. I den sammenhæng finder jeg det forståeligt, at folk tænker over, hvorfor de skal betale til de velnærede silketørklædsformænd for noget, de selv alligevel forhandler (bedst) individuelt.
Overflødiggør sig selv
Så mens fagforeningerne har konsolideret sig med bredere og bredere overenskomster, større og større fusioner og karteller, længere og længere væk fra deres medlemmer, har ledelserne på de enkelte arbejdspladser stille og roligt overtaget tillidsfolkenes rolle som arbejderstagernes primære forhandlingspartner. I den sammenhæng må det for fagforeningerne være paradoksalt, at jo mere de beder folk forhandle individuelt og lokalt, jo længere væk kommer man fra sine medlemmer, og jo mere overflødig bliver man som fagforening. I yderste konsekvens risikerer fagforeningernes overordnede og brede overenskomster at fremstå som stopklodser for specialiserede og individuelle aftaler arbejdstager og arbejdsgiver imellem. Og så har man vitterligt sejret ad helvede til.
Min egen oplevelse er, at den personlige kontakt aldrig har været umoderne – andre steder end i fagbevægelsen. Den personlige kontakt begyndte sin forblødning med de første fusioner, karteldannelserne og den uforståelige accept af principperne i Ny Løn og projektansættelser i 90’erne. Den fortsatte med festerne for borgerskabet i 00’erne. I 2012 lagde ledelsen i Kommunernes Landsforening helt åbent en strategi frem, der skal stække medarbejdernes indflydelse i samarbejdsudvalg og fjerne fredningen af tillidsfolk. Så kan man i ledelsesrettens hellige navn både minimere medarbejdernes indflydelse og skille sig af med ’besværlige’ medarbejdere. Og fagbevægelsens reaktion? Den er helt væk.
 
Morten Buch Sørensen er projektansat i Region Hovedstaden under en HK-overenskomst

