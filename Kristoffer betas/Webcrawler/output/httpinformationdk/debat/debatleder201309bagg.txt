I baggrunden spøger Irak
LEDER
 
	Onsdag ankom USA's præsident Obama til Stockholm, hvor han skal mødes med de nordiske regeringsledere, blandt dem den danske statsminister, Helle Thorning-Schmidt (S). Mødet er et stop på vejen for Obama, der torsdag deltager ved G20-mødet i Skt. Petersborg i Rusland. Ved begge møder forventes situationen i Syrien at være på dagsordenen. Foto: Scanpix


 
	Præsident Obama kunne i går notere flere indledende sejre i sin stort anlagte public relations-kampagne for at overbevise de folkevalgte medlemmer af Kongressen om at støtte en militær straffeaktion mod Bashar al-Assads styre i Syrien. Afstemningen herom vil angiveligt finde sted i midten af næste uge.

	De toneangivende republikanske senatorer John McCain fra Arizona og Lindsay Graham fra South Carolina lovede efter et møde i Det Hvide Hus mandag at bakke fuldt op om præsidentens strategi. Tidligere hørte de til skeptikerne. Begge er kendt som fortalere for en aktivistisk amerikansk udenrigspolitik og har aldrig været blege for at bakke op om oversøiske militære interventioner.

	Under mødet med Obama skal de have fået et løfte om, at de militære operationer bliver mere end nålestikoperationer mod de styrker under al-Assad-styret, som råder over kemiske våben. De forventede amerikanske bombardementer vil ifølge McCains udsagn have til formål at »nedbryde og svække« den syriske stats militære styrker. Dette ordvalg giver associationer til angrebet mod Serbien i 1999, hvor det først lykkedes at fordrive de serbiske styrker fra Kosovo efter godt to måneds bombetogter.

	De to senatorer skal endvidere være blevet forsikret om, at Obama-regeringen vil gå mere aktivt ind og støtte de syriske oprørere med våben, end det hidtil har været tilfældet. I den to og et halvt år lange konflikt i Syrien har Obama kæmpet med næb og klør mod at blive fanget i et nyt morads i Mellemøsten. Efter rapporterne om de første angreb med giftgas i dette forår lovede han at sende våben til oprørerne, men den Frie Syriske Hær hævder, at den endnu ikke har fået hjælp.

	I går fik Obamas plan yderligere vind i sejlene, da det republikanske lederskab i Repræsentanternes Hus efter et møde med præsidenten gav sin fulde opbakning til en militær straffeaktion. Formand John Boehner og flertalsleder Eric Cantor har siden valget i 2010 haft deres hyr med at få Tea Party-sympatisører til at støtte Obama, uanset hvad der var på dagsordenen. Mange af dem vil som ny-isolationister stemme imod Syrien-aktionen, men det skulle være muligt at få et flertal af de republikanske kongresmedlemmer med på vognen.

	Den demokratiske mindretalsleder, Nancy Pelosi, støtter ligeledes et militært indgreb. Hun hører til partiets venstrefløj, der traditionelt har været skeptisk over for militære interventioner af enhver slags. Pelosi stemte f.eks. imod resolutionen, der i 2002 bemyndigede præsident George W. Bush til at invadere Irak. Pelosi vil derfor kunne overbevise mange skeptiske demokrater.

	Blot nogle få dage inde i en ugelang kampagne synes Obama således godt på vej til at sikre sig et flertal i begge Kongressens kamre. Men der er stadig en del arbejde at udføre. Foreløbige optællinger foretaget af amerikanske medier viser, at der lige nu er flere tvivlere end tilhængere af en straffesanktion. Men det kan hurtigt ændre sig.

	Kongressen samles først på mandag efter sommerferien. Dog er et par hundrede politikere allerede ankommet til Washington for at blive briefet i hemmelige høringer om den påståede dokumentation for Assad-styrets brug af giftgas såvel som om de militære planer. Udenrigsminister John Kerry, forsvarsminister Chuck Hagel og den militære stabschef Martin Dempsey orienterede i går flere udvalg. Og Obama havde indkaldt formændene for forsvars-, udenrigs- og efterretningsudvalgene til et møde i Det Hvide Hus.

	Obamas fremstød minder på nogle punkter om præsident Bushs mindst lige så effektive kampagne for at vinde tilslutning til en krigserklæring over for Irak i 2002. Det Hvide Hus holder ’beviserne’ tæt ind til kroppen. Uden adgang til hemmelige dokumenter må medier og kommentatorer nøjes med at debattere det militære indgrebs karakter og de mulige utilsigtede konsekvenser.

	Det indebærer en risiko for, at hverken det amerikanske folk eller verdensopinionen vil føle sig overbevist om det legitime i et bombeangreb og derfor næppe lader tvivlen komme USA til gode, dersom et eller andet skulle gå galt. Det er m.a.o. ikke nok at overtale amerikanske politikere og udenlandske ledere ved lukkede møder. Folket, i USA og verden, skal også overbevises. Ellers kan historien om Irak gentage sig.

