Hvis du siger kønsneutral én gang til ...
Lad os droppe den værdipolitiske skyttegravskrig om han, hun eller ’hn’ og i stedet debattere, hvordan vi helt konkret skaber bedre plads til de børn, der føler sig anderledes
Der er ingen tvivl om, at det vil påvirke den fremtidige tilrettelæggelse af pædagogisk arbejde i vores daginstitutioner, at pædagogstuderende præsenteres for et normkritisk perspektiv og skal forholde sig til køn som et vigtigt element i deres pædagogiske praksis.


 »Hvis du siger kønsneutralitet én gang til, så dumper jeg dig sgu!«
Jeg siger det med et påtaget truende tonefald til en af mine mere aktive og spørgelystne studerende på vej ud af døren. Vi har lige været på besøg i en lille vuggestue på Nørrebro.
Mine studerende går på 1. semester på pædagoguddannelsen, og jeg underviser dem for tiden på et seks ugers modul med titlen ’Køn, seksualitet og mangfoldighed’.
Den studerende er (forhåbentlig) ikke i tvivl om, at det er en joke, men vedkommende fornemmer samtidig, at der her er noget på spil for mig som underviser og stiller naturligvis det relevante spørgsmål: »Hvorfor?«
Det er dette korte og konkrete spørgsmål, jeg vil tage alvorligt og forsøge at give et svar på med denne kronik.
Den seneste uge har blandt andre TV 2 fulgt op på artiklen »Hn er bare en baby«, der blev bragt her i Information i lørdags. I den sammenhæng har netop kønsneutralitet spillet en central rolle og udgør sammen med forskellige holdninger til anvendelsen af f.eks. det svenske pronomen ’hen’ – eller den danske udgave ’hn’ – omdrejningspunktet for debatten.
Læs også: Nu kommer den første kønsneutrale børnebog
Man skal ikke tilbringe megen tid på Facebook for at konstatere, at begge dele fremprovokerer stærke følelser hos mange mennesker. Tilgangen til køn er en intens kamp på værdier. Både i virkeligheden og i fiktionen. Som bekendt åbner tredje sæson af tv-serien Broen med, at en henrettet kvinde bliver fundet iscenesat som en dukke ved et middagsbord i en makaber parodi på kernefamilien. Årsag? At vedkommende ville åbne en kønsneutral børnehave.
Omend jeg personligt og fagligt er fortaler for en normkritisk og kønsbevidst pædagogik, er det betryggende at vide, at vi formentlig endnu ikke er nået dertil, hvor jeg vover livet med denne kronik. En kronik, der i øvrigt udtrykker mine faglige og personlige meninger og ikke en fælles holdning blandt mine kolleger på pædagoguddannelsen.
Bred vifte
Lad mig vende tilbage til besvarelsen af den studerendes spørgsmål:
For mig at se ligger problemet med begrebet ’kønsneutralitet’ grundlæggende i, at det er for unuanceret til at beskrive en samlet pædagogisk praksis. Hertil kommer, at begrebet rent hverdagssprogligt associerer mere til ensretning end til mangfoldighed. Selve betoningen af det neutrale risikerer med andre ord at signalere et ønske om ensartethed blandt børn frem for retten til en oplevelse af forskellighed. Selv om intentionen bag en kønsneutral tilgang oftest netop er at nedtone de to stereotype kategorier ’pige’ og ’dreng’ – ikke at gøre dem ens.
I Ligestillingsministeriets inspirationsmateriale om arbejdet med køn i dagtilbud tilbage fra 2007 fremgår det da også klart og tydeligt, at formålet med at arbejde med køn ikke er at gøre drenge og piger ens:
»Tværtimod handler det om at give plads til forskelle på tværs af køn, så piger ikke behøver at være ens og drenge at være ens. Sigtet er at vise, at børn kan være forskellige uanset køn.«
Læs også: Drengepiger og pigedrenge
Og den vordende mor, Nika, udtaler til Information, at det for hende handler om at »give en bred vifte af udtryksmuligheder« til sit barn.
I Mio Mahls kønsneutrale børnebog, Universet er det største i verden, der for nylig udkom på dansk, optræder alle figurerne med neutrale navne. På den måde bliver det op til børnene selv at vurdere de enkelte figurers handlinger uden at lade sig påvirke af den handlende figurs køn. Som pædagogisk redskab kan vi f.eks. også vælge at være neutrale i vores kommunikation med børn, som i Børnehaven Jordkloden på Nørrebro, hvor der tales om f.eks. ’unger’ eller ’kammerater’.
Føler sig anderledes
Vi er altså vidne til en markant bevægelse på det pædagogiske område og blandt forældre. Og at begrebet ’kønsneutralitet’ har sin berettigelse i visse sammenhænge – som eksempelvis Mio Mahls bog – er der ingen tvivl om. Men når den generelle debat fokuserer så entydigt på begrebet ’kønsneutralitet’, kommer vi ingen vegne.
For det er de færreste, der ikke kan nikke genkendende til historier om henholdsvis piger og drenge, der opfører sig ’anderledes’ end forventet. For nogle handler det primært om at få lov til at udtrykke sig anderledes, mens det for andre handler om en mere grundlæggende oplevelse af at føle sig anderledes. Det er særligt disse grupper børn, vi med et normkritisk perspektiv kan give plads til.
Læs også: Her er børn ikke piger og drenge
Anerkendelsen af barnet som et unikt individ – en grundværdi, der fremhæves både i den danske dagtilbudslov og FN’s Børnekonvention – hænger sammen med evnen og viljen til at arbejde for at give barnet retten til sine egne oplevelser.
Disse oplevelser bør ifølge det normkritiske perspektiv ikke være betinget eller begrænset af barnets køn eller for den sags skyld andre kategorier som etnicitet, funktionsduelighed, alder og/eller socioøkonomisk baggrund.
Inden for den akademiske del af pædagogikkens verden er der en udbredt enighed om, at sociale og kulturelle forhold spiller en væsentlig rolle for, hvordan den enkelte udlever sit køn. Hvor stor en rolle, biologien spiller – og hvilken – er der derimod forholdsvis stor uenighed om, men det er efterhånden en del årtier siden, at de fleste gik fra at tale om køn udelukkende, som noget vi har, er eller bliver. Nu om dage er der en overvejende tendens til at tale om køn som noget, vi konstruerer, noget vi løbende gør og ikke mindst gør forskelligt afhængigt af de situationer, vi befinder os i.
Fristed mellem kategorier
Efter min mening kan og bør vi lade os inspirere i langt højere grad af det normkritiske perspektiv. Idet normerne bliver sat i fokus, kommer majoritetens privilegier i mødet med minoriteter i centrum. Det ’normale’ individs ret til at definere det ’unormale’ individ underlægges kritik. Barnet, der oplever eller udtrykker sit køn anderledes, tolereres i bedste fald i en ureflekteret pædagogik, men det vil leve med en konstant risiko for at blive ekskluderet som følge af sin måde at gøre køn på i hverdagen. Såfremt vi ønsker at arbejde bevidst med inklusion i vores dagtilbud, kræver det i min optik en reflekteret tilgang til normer for bl.a. kønnet opførsel.
Når forældre og pædagoger snakker om kønsneutral opdragelse eller pædagogik, oplever jeg netop, at det er for at tilbyde et fristed imellem de to stereotype kategorier pige og dreng, hvor børnene har mulighed for selv at være med til at konstruere deres oplevelse af køn og eksperimentere med forskellige udtryk.
Læs også: Børn og køn: Det har også konsekvenser ikke at gøre noget
Debatten om køn burde reelt ikke handle så meget om, hvorvidt vi er for eller imod ’kønsneutralitet’, men i langt højere grad dreje sig om, hvordan en øget bevidsthed om og kritisk tilgang til køn som en kategori styret af normer – på linje med f.eks. etnicitet – er grundlaget for at skabe mangfoldighed i vores dagtilbud. En mangfoldighed, vi som aktører på det pædagogiske område er forpligtet på både fagligt og lovgivningsmæssigt.
Jeg ser det således klart som positivt, at pædagogstuderende nu præsenteres for et normkritisk perspektiv og skal forholde sig til køn som et vigtigt element i deres pædagogiske praksis. Der er ingen tvivl om, at det vil påvirke den fremtidige tilrettelæggelse af pædagogisk praksis i vores dagtilbud, og derfor er det naturligvis vigtigt fortsat at debattere, hvordan vi praktiserer en kønsbevidst pædagogik.
Naturligvis vil ingen blive dumpet for at sige ’kønsneutralitet’, men lad os forsøge at etablere et sprog om køn, der kan føre til en mere konstruktiv dialog om holdninger og handlinger frem for at ende op i en værdipolitisk skyttegravskrig.
Jacob Graack er adjunkt ved Pædagoguddannelsen, UCC Sydhavn

