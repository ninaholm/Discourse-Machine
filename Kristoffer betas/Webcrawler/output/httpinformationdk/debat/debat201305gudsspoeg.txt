Guds spøgelse
Festen er forbi og Kierkegaard atter stedt til hvile, så hårdt plagede ateister og agnostikere igen kan trække vejret frit – hvis de da ikke sidder og grubler over deres første trosartikel: Guds død


 Tag et brækmiddel! Det var et af de råd, som Kierke- gaard gav sine læsere, når de var trætte af den kirkelige kristendomsforkyndelses halvhed, men ikke helt kunne bekvemme sig til at vende den ryggen. Tag et brækmiddel! På prædikestolen stod en kostumeret deklamator med dannebrogsorden og alvorsmine og talte om den forfulgte frelser, som præsten selv trods sine retoriske bekendelser for intet i verden ville følge til himmels, når vejen afskar ham fra hans fede embede og verdslige status. Tag et brækmiddel!
Sandt nok, Søren, man kan brække sig over hykleri og halvhed, men man kan også blive syg af al din himmelske verdensforagt, når du ordinerer livslede og tro på en Gud, der af lutter kærlighed vil have os til at hade os selv. Man kan blive syg af dit dødsforjættende forfatterskab, når det ikke blot har inspireret Rilke og Kafka, men også reaktionære indremissionærer og nazistiske antisemitter. Og man kan blive syg, når den kirke, du ville rive ned, forsøger at opbygge sig selv ved dig, der ikke ville lade sten på sten tilbage af menighedsfællesskabet, men ofre det til hin enkeltes personlige Gud.
Så hvorfor ville kirken overhovedet hylde Kierkegaard i Vor Frue Kirke, som den gjorde det i søndags på hans 200-årsfødselsdag, når hyldesten forudsigeligt endte med halvhed og hykleri i københavnerbispen Peter Skov-Jakobsens tale, der hverken var kold eller varm, men lunken? Og når kirken ikke desto mindre følte sig forpligtet til noget så selvmodsigende som at celebrere sin største kritiker med en festgudstjeneste, hvorfor tog den så ikke tyren ved hornene og kritiserede ham? Hvorfor tilstod den ikke ærligt og redeligt, at Kierkegaard hverken er dens helgen eller hovedhjørnesten, ej heller en kirkefader eller apostel, men et af de mest genstridige og gavmilde gemytter, den danske litteratur har fostret, og som enhver kan lade sig forføre og forarge af efter behag?
»Min største oplevelse var en helbredelse. Kierkegaard var blot en af mine sygdomme.« Nej, sådan skrev Nietzsche ikke, da hans sygdom ikke var Kierkegaard, men Wagner. Og dog kunne han have skrevet det, hvis han i tide havde fulgt Georg Brandes’ opfordring til ham om at læse Kierkegaard. Havde han gjort det, havde vi måske fået det, vi savner i den etablerede Kierkegaard-forskning, nemlig en kritisk tradition. Brandes forsøgte selv i 1877 at grundlægge en sådan med biografien Søren Kierkegaard. En kritisk Fremstilling i Grundrids.
Når forsøget mislykkedes for Brandes, skyldtes det måske, at han ikke tog Kierkegaards kristendom alvorligt, men forsøgte at bortforklare den som en anakronisme. Han mente, at Kierkegaard af pietet ville genoplive den fædrene tro, men i stedet mod sin forventning opdagede individet, »hiin Enkelte«, personlighedens Amerika, som han i stædig stil med Columbus vedblev at betragte som traditionens Indien. Så let lader kristendommen sig ikke afskaffe, for nogen kimære er den ikke, men et historisk faktum, som én gang kommet til verden ikke forlader den igen.
»Gud er død!« Jovist, Gud er, som Nietzsche skrev, afgået ved en såre menneskelig død midt under den store sekularisering, men hans ånd svæver stadig over vandene, nemlig som et gudstab, som vi er fordømt til at leve med til tidernes ende, ligegyldigt om vi er kristne eller ej, ateister eller agnostikere. »Jeg troede, at jeg havde lagt kristendommen bag mig«, skrev den østrigske forfatter Carl Dallago i 1914, hundred-étåret for Kierkegaards fødsel; »nu ser jeg, at jeg har den foran mig, hvor Kierkegaard har sat den i vejen for mig.«
Nej, man bliver ikke nødvendigvis kristen af at fordybe sig i Kierkegaard, men i det mindste opmærksom på dimensionerne og karakteren af gudstabet i vores sekulariserede kultur. Den tyske teolog Christoph Schrempf læste og oversatte Kierkegaard, men mistede ikke desto mindre – eller netop derfor – troen. Kierkegaards blivende betydning lå ifølge den frafaldne Schrempf »helt og holdent i hans kamp med sig selv og den frygtelige alvor, han investerede i den.«
Mennesket har et forhold til Gud, død eller ej, og derfor er opgaven for det 21. århundreds Kierkegaard-forskning ikke at genoplive kristendommen, men den antropologiske religionskritik, der forstår gudsforholdet som det, det er: et menneskeligt selvforhold.
 
Peter Tudvad er filosof og forfatter

