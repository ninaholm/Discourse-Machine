Vis os jeres skat



Det kræver tilsyneladende en højere handelseksamen at forstå danske virksomheders forhold til at betale skat.På den ene side forsømmer de ingen anledning til at fortælle, hvordan et helt urimeligt højt skattetryk holder dem tilbage i den internationale konkurrence. Skatten må ned. Nu! Ellers lukker vi eller flytter til udlandet. Vi kender omkvædet.Men på den anden side protesterer de selvsamme virksomheder i disse dage over, at Skatteministeriet har indført åbne skattelister, så vi alle kan få et indblik i, hvor meget virksomhederne reelt betaler i selskabsskat.Hvori består logikken? Hvis virksomhederne virkelig betaler urimeligt meget i skat, må det da være i deres interesse, at der nu via skattelisterne kan føres bevis for det.Hvad Skatteministeriet i går introducerede i Danmark, har i årevis været fast og uproblematisk praksis i Norge og Sverige. Her hører det til helt almindeligt samfundsansvar, at virksomhederne fortæller, hvad de bidrager med til fællesskabet. Det er på høje tid, at vi får den samme åbenhed og ansvarlighed her i landet.Problemet &ndash; set fra virksomhedernes side af bordet &ndash; er imidlertid ikke, hvor meget de betaler i skat. Problemet er, at danskerne ikke har forudsætningerne for at forstå oplysningerne på de åbne skattelister, lyder virksomhedernes argument.Der kan være gode grunde til, at nogle virksomheder nogle år slet ikke betaler selskabsskat. Vi ser frem til at blive klogere på, hvorfor Danske Bank sidste år kun betalte fire procent af bankens samlede indkomst i selskabsskat, når den konkurrerende bank betalte fire gange så meget, hvilket fremgår af de nyåbnede skattelister.Vi betvivler ikke, at der findes en god forklaring. Kom med den. Vi lytter gerne!Men vi vil ikke høre på virksomheder, der forsøger at gøre det til et gyldigt argument for fortsat lukkethed, at alle danskere ikke forstår alle de oplysninger, der følger med åbenheden.
