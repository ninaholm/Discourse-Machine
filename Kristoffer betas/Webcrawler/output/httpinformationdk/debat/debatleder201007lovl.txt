Lovlig hushjælp søges



 Omsorgsarbejde i hjemmet er kvindearbejde. Det har det altid været, og det er det stadigvæk, selv om mændene bidrager mere og mere til familiernes indkøb, madlavning og rengøring.
Men grunden til at det praktiske arbejde i hjemmet stadig er kvindearbejde til trods for, at danske kvinder er de mest erhvervsaktive i hele verden, er ikke mindst, at det nu er andre kvinder, der udfører de opgaver, den hjemmegående husmor tidligere havde: Au pair-piger fra Filippinerne til 51 kroner i timen for eksempel. Og kvindelige pensionister, der gør rent på det sorte arbejdsmarked.
Den aktuelle debat om, hvorvidt au pair-ordningen er underbetalt arbejde, nykolonialisme eller kulturel udveksling, står imidlertid i vejen for en lige så vigtig debat om, hvordan det huslige arbejde organiseres i et samfund, der har ligestilling som politisk målsætning. Især fordi de manglende hænder derhjemme åbenlyst kolliderer med en anden højaktuel politisk målsætning, nemlig at vi danskere i fremtiden skal arbejde endnu mere.
Hvordan arbejdsstyrken samtidig skal få flere børn - for dem er der jo for få af, i det uendelige kultivere deres forældreevne efter krav fra folkeskolen - ellers er der for meget ballade og for lidt fagligt udbytte, købe klimavenligt ind, sidde i børnehavebestyrelser, tage personligt ansvar og hjælpe med at male på forældrenes plejehjem - fortsæt selv listen - er ubegribeligt.
Arbejdsmarkedet er blevet globalt, hvad enten vi kan lide det eller ej. Men mens vi ikke vil acceptere en polsk håndværker til under mindstelønnen, ser vi gennem fingre med den filippinske hushjælp.
Giv au pairen en ordentlig løn og gør det fradragsberettiget at have hjælp i hjemmet. På den måde kommer man også sort arbejde til livs. Hvis der skal vrides mere arbejde ud af danske børnefamilier, vil det oven i købet være en fornuftig samfundsinvestering. meth

