Faglighed og det hele menneske

Folkeskole giver de fleste børn en fantastisk start på livet. Desværre får for mange alligevel for lidt ud af skolen. Den manglende faglighed overlader dem til passivitet, skriver dagens læser. Model


 I skoledebatten står en skarp skillelinje mellem faglighed og 'det hele menneske'. Enten er man for mere faglighed, eller også vil man have fokus på at uddanne til demokrati, kreativitet og selvstændighed. Øget faglighed ses som det hele menneskes modsætning. 
Men er faglighed ikke forudsætningen for demokrati, kreativitet og dannelse? 
Som fortaler for øget faglighed i folkeskolen mødes jeg ofte med en påstand om, at det vil gå udover skolens mål om det 'hele menneske'. At vægte faglighed ses som en kold markedstænkning, der underkender individets og samfundets andre behov. Påstanden kommer særligt, hvis man - som jeg - gerne vil vide, om en given uddannelse rent faktisk bibringer eleverne det intenderede. Måles faglighed, går det angiveligt ud over det, der ikke kan måles; demokrati, kreativitet, selvstændighed.
Præmissen for uenigheden er heldigvis misforstået. Faglighed og demokrati går hånd i hånd. Uden matematiske kundskaber reduceres demokratiet til evnen at tælle til 90. Stærke læse- og skrivefærdigheder er forskellen mellem "jeg vil ha' -" og "jeg syntes alt taget i betragtning at -". Hvis demokrati også er stærke borgere, der kan forholde sig kritisk til sig selv, hinanden og ikke mindst til magthavere, så forudsætter det stærk faglighed. Samlet giver en stærk faglig ballast os evnen til at være kritiske og konstruktive. Uden fagligheden ender demokratiet i egoisme og populisme. Og uden faglighed er vi nemme ofre for vores egen forfængelighed og dumhed og andres manipulation. Det er groft sagt ikke nok at lære om demokratiets metode, uden samtidig at have forudsætningerne for demokratiets sjæl; kritisk sans.
Som med demokrati er stærk faglighed også forudsætningen for kreativitet og selvstændighed. Kreativitet opstår ikke i et vakuum. Boksen skal være der, før man kan tænke ud af den. Selvstændighed opstår, når vi har styrken til at sætte os selv fri af traditioner og fordomme. 
Vores folkeskole giver de fleste børn en fantastisk start på livet. Desværre får for mange alligevel for lidt ud af skolen. Den manglende faglighed overlader dem til passivitet i et samfund, hvor alle døre er åbne, men hvor nøglen er faglighed og selvstændighed. 
20 procent af alle unge svigtes og lukkes ude af det demokratiske fællesskab. De lukkes ude af en økonomi, der i stigende grad forudsætter kreativitet. De fratages muligheden for selv at tage ejerskab over deres eget liv. Reel stillingtagen er mere end formelle rettigheder. Det er et selvstændigt valg, der kun kan ske med stærke faglige redskaber i rygsækken.
For samfundets middel og top er den falske modsætning mellem faglighed og 'det hele menneske' mest en teoretisk debat. For alt for mange unge mennesker betyder det, at den negative sociale arvs cirkel fortsat ikke er brudt. For dem betyder det alt.

