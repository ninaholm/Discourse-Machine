Opråb fra landet



 Planloven fra 1970 var redskabet, der skulle afvikle landsbyerne og udvikle byerne. Den politiske holdning var, at velfærdssamfundet kun kunne skabes i bysamfund, hvor borgerne boede tæt, og ikke på landet med en spredt bebyggelse. I landzonen blev kun landbrug, skovbrug og fiskeri tilladt. Alle andre erhverv og al anden udvikling skulle være i byzonen. Denne politiske fejlbeslutning har de seneste fire årtier været til stor skade for erhvervslivet og samfundsøkonomien, den har kostet tusindvis af arbejdspladser og gjort det svært for landsbysamfundene at overleve. Derfor skal planloven liberaliseres.
Med de to seneste kommunalreformer i 1970 og 2007 er vi er gået fra at have cirka 15.000 sognerådsmedlemmer til kun at have cirka 2.000 folkevalgte politikere, ligesom vi er gået fra 1.388 sognekommuner til 98 storkommuner. Med så få politikere og så store kommuner har mange borgere mistet den kommunale overskuelighed og det kommunale engagement. Storkommunen er blevet en administrativ enhed uden folkelig identitet.
Beboerforeninger, borgerforeninger, landsbyråd, lokalråd og ildsjæle arbejder ihærdigt på at skabe vækst og udvikling i deres landsbysamfund. Men landsbysamfundene har store låneproblemer, fordi banker, sparekasser og kreditforeninger er tilbageholdende med at give lån til aktiviteter på landet.
Politisk hjælp
Boliger i landsbyer og landdistrikter, der har en værdi på en halv million kroner eller mindre, kan oftest ikke få kreditforeningslån. Lån til renovering, forbedringer, kloakering og opvarmning giver også store problemer. Statsgaranterede lån kan vise sig at være en nødvendighed.
Manglen på fibernet og mobildækning på landet er ligeledes et alvorligt problem. Vi risikerer, at landsbysamfundene bliver ladt i stikken og køres ud på et digitalt sidespor. Fibernet og mobildækning på landet kan skabe nye arbejdspladser, øge turismen og forbedre mulighederne for telemedicin og fjernundervisning. Fibernet og mobildækning er lige så vigtigt for et aktivt og levende samfund som el, vand og kloakering.
Landsbybeboerne har ihærdigt i flere årtier kæmpet for at bevare deres landsbyer og landdistrikter. Men der er brug for politisk hjælp til at skabe vækst og udvikling på landet.
Lad os begynde med at ændre planloven.
Carsten Abild, formand for Landsbyerne i Danmark

