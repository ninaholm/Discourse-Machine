Kampen om diagnoserne
LEDER


 
	Omkring 300.000 danskere har lidelser, som ikke kan forklares medicinsk. Irriteret tyktarm, fibromyalgi, kronisk træthedssyndrom, duft- og kemikalieoverfølsomhed eller el-allergi, som Information satte fokus på i weekendens avis. Patienterne får i mødet med systemet betegnelsen ’funktionel lidelse’, og den bryder de sig ikke om. De vil have deres lidelser anerkendt som somatiske – altså ’fysiske’ – sygdomme, og de kæmper en hård kamp for at komme ud af det, som de med rette anser som en affaldskategori for symptomer, som ikke umiddelbart er forklarlige.

	Det er nemt at afskrive disse patienter som tosser. De tror på ting, som videnskaben ikke har fundet entydigt belæg for. De el-overfølsomme, som er så bange for mobilstråling, at de ikke vil tale i telefon og flytter ud i midten af ingenting for at komme væk fra sendemasterne, er nemme at gøre sig lystige over. Men vi bør passe på med ureflekteret at afskrive disse patienters forklaringer om symptomernes sammenhænge. Det kan ikke udelukkes, at de har ret i deres teorier, og historien er fuld af eksempler på, at videnskaben har taget fejl: Gik man på lægestudiet i 1975, hed det om behandlingen af mavesår: »At man skal forklare patienten den psykologiske baggrund«. Dengang mente man, at mavesår var en stressrelateret sygdom: »Her rammes især den udearbejdende kvinde med mand og børn, der appellerer til hendes ubevidste ønske om at varetage hjemmets trivsel«, hed det.

	30 år senere gik Nobelprisen i medicin til to australske forskere, der opdagede den bakterie, som giver mavesår, og i dag behandles mavesår med en uges antibiotika. Eksemplet er taget fra professor og overlæge Peter Bytzer under onsdagens høring om funktionelle lidelser. Det illustrerer dilemmaet: Tænk engang, at vi i 1980’erne røg cigaretter lige op i hovederne på vores børn. At vi som standard brugte kviksølv i tandfyldninger. At vi havde bly i benzinen. Måske vil vi om 20 år se tilbage på nutiden og sige: tænk engang, at vi vadede rundt i mobilstråler og mikrobølger.

	Måske vil vi ikke sige det. Måske tager patienterne fejl. I det konkrete tilfælde er der forskning, som peger i begge retninger, og den gængse opfattelse er, at mobilstråling ikke er farligt.

	Men det var også den gængse opfattelse, at mavesår var en psykisk lidelse, og mange læger anerkendte først bakterieteorien efter flere års modstand.

	Uagtet hvem der har ret i de konkrete tilfælde, bør vi behandle denne store gruppe af borgere med større respekt, end vi gør i dag. Det er fristende at lave vittigheder om sølvpapirshatte og madpenduler, men gruppen består ofte af nogle mennesker, som har det svært i mødet med lægerne og det sociale system og har brug for større opbakning. Læger har en tendens til kun at fokusere på sygdomme, som er grundigt videnskabeligt belyst.

	Når en patient kommer op til sin læge og snakker om duftoverfølsomhed eller el-allergi, og lægen har syv-otte minutter til at klare en konsultation, så er det oplagt, at patienten får at vide, at han eller hun ’som sådan’ ikke fejler noget. Og det sociale system er ikke indrettet sådan, at diagnoser kan udvikle sig. Enten er du syg, eller også er du rask. Det er hensigtsmæssigt både af økonomiske og praktiske årsager, men for de patienter, der er syge uden at have en anerkendt diagnose, er det alt andet end en fordel. Mange har ikke ret til sygedagpenge, får forringet deres pensionsvilkår og er dårligere stillet i forhold til forsikringsselskaberne.

	Den bedste løsning på udfordringen er at anerkende, at patienternes symptomer kan være udtryk for ting, som vi endnu ikke kender til bunds. Meget gerne kombineret med en større videnskabelighed på området.

	Disse lidelser er blandt de allerlavest rangerende i lægevidenskaben, og bør opprioriteres forskningsmæssigt. Men frem for alt – og i første omgang – er der brug for en mere helhedsorienteret og mindre skeptisk tilgang til patienter med lidelser, som umiddelbart virker underlige. Både fra læger, politikere og socialrådgivere. Men også fra medierne og den øvrige befolkning.

