Reform af førtidspension skal give sindslidende håb
Regeringens forestående førtidspensionsreform skal ikke handle om at begrænse adgangen til førtidspension. Den skal derimod sikre, at færre får brug for ordningen, fordi de får hjælp til at klare sig selv, skriver SF’s socialordfører
I nogle tilfælde medvirker det offentlige til at skubbe de svageste ud over kanten, mener dagens kronikør. Hvis en svær depression f.eks. betyder, at man ikke får svaret på en indkaldelse fra sagsbehandleren, mister man kontanthjælpen. Næste stop kan blive gaden.


 Vi har nu en unik mulighed for at skabe en førtidspensionsreform, som giver håb. En reform, der viser tillid til udsatte grupper. En reform, der sætter mennesket i centrum og giver en hjælpende hånd til en stor gruppe unge mennesker, som vi alt for længe har svigtet. Vi må ikke tabe flere på gulvet.
Det er helt afgørende for os i SF, at en reform ikke kommer til at forringe vilkårene for dem, der allerede i dag er på førtidspension.
Målet for en ny reform skal derimod være, at så mange som muligt får hjælp til at komme sig helt eller delvist. Hvis vi aktivt vælger at investere i mennesker, kan vi faktisk godt forebygge, at så mange unge mennesker får brug for førtidspension. Vi kan give dem en ny chance og samtidig sikre langt flere en tilknytning til arbejdsmarkedet.
I 2010 blev over halvdelen af alle førtidspensioner tildelt pga. en sindslidelse. Og blandt de 20-29 årige var tallet endnu højere. I dag er der traditionelt kun to mulige veje for unge mennesker, der på grund af sindslidelser ikke kan leve op til alle hverdagens krav. Enten kontanthjælp i årevis med en lang række arbejdsprøvninger og ofte meningsløse aktiveringer. Eller passiv førtidspension.
Langvarig kontanthjælp er en falliterklæring, for den enkelte, men sandelig også for samfundet. Men det er førtidspensionen faktisk også. Vi skal ikke opgive unge med sindslidelser, når vi ved, at de fleste faktisk kan komme sig — hvis de får den behandling, de har behov for.
Det er sørgeligt at se, hvordan vi har svigtet især unge sindslidende. Jeg siger ikke, at lægen, sygeplejersken, læreren og sagsbehandleren intet har gjort. Det har de! De har gjort, hvad der var muligt inden for de økonomiske rammer, Folketinget har sat. Ansvaret for, at vi har opgivet så mange unge mennesker, hviler ene og alene på os politikere. Det er ikke de skizofrenes eller depressionsramtes skyld, at de er endt på førtidspension eller kontanthjælp. Nej, den ære har Christiansborg.
Hvis vi skal skabe en tredje vej for disse borgere, kræver det, at vi som politikere begynder at prioritere mennesket før systemet. Og at arbejdsmarkedet rækker hånden ud.
Den første udfordring, vi skal tage fat på, er, at social-, beskæftigelses- og sundhedssystemet ikke er gode nok til at koordinere. Ofte er det er den syge borger, der midt i sit kaos med stemmer og depression selv skal koordinere sin sag.
Forskellige planer
I dag følger man forskellige planer alt efter om man sidder hos socialrådgiveren, sygeplejersken eller sagsbehandleren. Nogle oplever op til 12 forskellige sagsbehandlere. Den manglende koordination betyder, at det i dag er borgeren selv, der skal sørge for, at informationer ikke går tabt. Vel og mærke i en situation, hvor borgeren måske er ved at tabe sig selv pga. en psykisk lidelse.
Jeg håber, at vi med den kommende reform kan skabe et mere sammenhængende forløb, hvor borgeren kun skal banke på én dør for at få én samlet plan.
Ansvaret for at koordinere skal ikke påhvile borgere, men bæres af fagpersonerne. Vi skal samtidig sørge for, at systemet skaber aktive borgere med indflydelse og handlemuligheder. Borgere, som er villige til at tage et ansvar for deres eget liv. Vi skal ikke længere lave planer og forløb for borgeren, men med borgeren.
En anden udfordring er, at vi har bygget et system op, hvor udsatte borgere mødes med mistillid og sanktioner. Hvis f.eks. en depressiv patient ikke har kræfter til at åbne rudekuverten med indkaldelse til samtale hos sagsbehandleren, er der konsekvenser med det samme.
Det første sagsbehandleren skal gøre, hvis en borger ikke dukker op til samtale, er at stoppe kontanthjælpen, indtil borgeren henvender sig igen. Det betyder, at den depressive kvinde måske først opdager, at hun ikke har fået sin kontanthjælp, når hun skal betale sin husleje. I stedet for at hjælpe disse mennesker, kan vi ende med at gøre dem hjemløse.
Sanktioner kan være fornuftige, hvis der er tale om friske og raske kontanthjælpsmodtagere, men for mange sindslidende eller misbrugere gør sanktionerne ofte kun situationen værre. Sidste år var 25 pct. af dem, der blev sanktioneret, brugere af psykofarmaka mod depression, angst eller psykoser.
Vi skal turde gøre op med den straf og sanktionsideologi, der har præget socialpolitikken. Mennesker bliver ikke raske af, at vi straffer dem. Derfor håber jeg, at vi med den kommende reform kan fritage denne gruppe borgere for urimelige sanktioner, så de i stedet kan koncentrere sig om rehabilitering og uddannelse. Til gavn for både dem og samfundet. Den hånd, vi rækker ud fra Christiansborg, skal hive folk op og ikke skubbe dem ned.
Alt for mange piller
En tredje udfordring er, at vi er hurtige til at give diagnoser, men ofte alt for dårlige til at sikre behandling. Alt for mange sindslidende bliver kronisk syge, fordi de ikke tilbydes behandling i tide. Mange af dem, der tilkendes førtidspension i dag, er mennesker, der lider af ikke-psykotiske lidelser såsom depression, angst eller tvangstanker.
Jeg tror virkelig ikke, at unge mennesker bliver mere raske af, at vi sender dem på førtidspension og derved signalerer, at vi ikke forventer, at de kommer sig.
Nogle gange virker det som om, man handler i blinde i forhold til den gruppe. Evalueringer viser, at op til 80 pct. af patienter med angst og depression har gavn af samtaleterapi med en psykolog. Alligevel er der blevet brugt over dobbelt så mange penge på tilskud til lykkepiller som på tilskud til psykologhjælp til depressionsramte, på trods af den beviseligt begrænsede effekt ved lykkepiller.
Der er noget ravende galt i vores måde at prioritere indsatsen over for disse mennesker på. Vi ved, at de fleste ville blive raske eller komme sig, hvis de fik den rigtige behandling, men i stedet giver vi dem en masse piller og en førtidspension resten af deres liv. Det skyldes blandt andet et manglende fokus på, at folk kan komme sig, samt mange års nedprioritering af psykiatrien.
Der er brug for, at vi begynder at investere i målrettede behandlingsforløb, så vi kan give langt flere mennesker retten til at blive helt eller delvist raske.
Plads på arbejdspladsen
Hvis vi skal have succes, er det helt afgørende, at arbejdsmarkedet også tager ansvar. De unge, der gør en aktiv indsats, skal opleve, at der reelt er et arbejdsmarked at komme tilbage til. Mere end halvdelen af danskerne er betænkelige ved at arbejde sammen med en sindslidende. Samtidig er der rigtig mange fleksjob-visiterede, der har svært ved at finde et fleksjob.
Der er brug for et langt mere rummeligt arbejdsmarked. I dag accepterer en del arbejdspladser, at folk med rygproblemer har brug for at ligge ned og strække sig en gang imellem. Tænk hvis det var lige så acceptabelt, at mennesker med sindslidelser kunne holde ekstra pause i arbejdstiden eller at tage en sygedag, når tristheden eller nervøsiteten meldte sig.
Vi har en historisk mulighed for at forebygge, at fremtidige generationer får et voldsomt behov for førtidspension.
Derfor er vores ønske til den kommende reform, at vi lytter til ngo’erne og eksperternes anbefalinger og giver de unge, der er for syge til at klare sig på arbejdsmarkedet, tilbud om sammenhængende og velkoordinerede rehabiliteringsforløb, hvor de får hjælp til at vende tilbage til arbejdsmarkedet. Forløb, hvor de ikke straffes, men i stedet får tilbud om behandling og uddannelse.
De, der alligevel ikke har en jordisk chance for at komme sig, skal selvfølgelig stadig have mulighed for førtidspension, når alle andre muligheder er udtømte.
Det er faktisk muligt at skabe en anden fremtid for mange unge.
Der er potentialer, energi og drømme, som vi kan hjælpe med at udfolde.
Vi skal huske, at de unge langt hellere vil forsørge sig selv end at have en check fra det offentlige. De vil langt hellere være raske end blive stemplet som syge. Det kræver mod at invitere dem ind i fællesskabet. Spørgsmålet er nu om Folketinget, kommunerne, sundhedssektoren og arbejdsmarkedet kan mønstre det.
 
Özlem Sara Cekic er formand for Folketingets socialudvalg og socialordfører for SF

