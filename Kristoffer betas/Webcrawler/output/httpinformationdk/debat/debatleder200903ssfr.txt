S-SF-R i samlet vrede



Knap to uger efter regeringens forlig med Dansk Folkeparti om den største skatteomlægning i nyere tid, kan regnebrættet gøres op. Og det ser ikke opmuntrende ud for Venstre og Konservative: Tilslutningen i meningsmålingerne daler - SF og V er nu lige store, oppositionen står mere sammentømret end nogensinde, en folkeafstemning om euroen som bebudet i regeringsgrundlaget er utænkelig og samarbejdsklimaet på Christiansborg ligner det, der hersker umiddelbart før et Folketingsvalg. Jo længere tid der går efter finansminister Lars Løkke Rasmussens lynreform med Dansk Folkeparti, jo mere står det klart, at forløbet omkring den og den brutalitet, hvormed regeringen droppede det brede samarbejde, har fået alvorlige følger for regeringen og mulighederne for fremtidigt samarbejde.Igennem flere måneder havde SF og Socialdemokraterne forberedt sig på at indgå et omfattende skatteforlig, baglandet var taget i ed, og kontakterne til statsministeren var tætte og fortrolige, køreplanen var lagt. Troede de. Men over en weekend ændrede regeringen - efter krav fra Dansk Folkeparti - signaler og koblede oppositionen helt af. Det har skabt voldsom vrede ikke blot hos S og SF, men også hos de radikale. Og er der noget, der giver energi og vitalitet, er det fælles aggression, og det lyser ud af dem. Første offer ventes at blive afstemningerne om de fire forbehold, som regeringen agter at gennemføre i denne valgperiode.Ingen forventer, at SF vil være med i et forlig om EU i det nuværende samarbejdsklima.I denne uge meddelte de radikales leder Mar-grethe Vestager, at partiet nu er parat til et tættere samarbejde med Socialdemokraterne og SF, også om bindende fælles udspil. Det var samme dag, som statsministeren måtte igennem endnu et pinligt og ødelæggende pressemøde, hvor han skulle svare på byger af spørgsmål om, hvor i verden han egentlig helst vil være - i Danmark eller i NATOs hovedkvarter i Bruxelles. Onsdag offentliggjorde Politiken en rundspørge blandt de radikale kredsformænd, som viste, at 79 procent mener, at det er en god ide med et tættere samarbejde med S og SF, mens hele 64 procent mener, at et regeringssamarbejde, som også omfatter SF, er en god ide.I forvejen udvikler alliancen mellem socialdemokrater og folkesocialister sig stadig tættere og mere fortroligt. Det er i det lys, man skal se beskæftigelsesminister Claus Hjort Frederiksens (V) voldsomme udfald mod de radikale sidst i denne uge. Regeringen kan ikke længere samarbejde med de radikale, som har lagt sig tæt op ad Villy Søvndal (SF) og en uansvarlig økonomisk politik, brølede Hjort Frederiksen. Havde VK-regeringen haft håb om en dag at få støtte fra de radikale, så er den i hvert fald nu helt uden for rækkevidde. Margrethe Vestager går nu uden slinger efter at vælte regeringen og at pege på Helle Thorning-Schmidt som statsminister. Med de to radikale udbryderpartier, Liberal Alliance og Simon Emil Ammitzbølls Borgerligt Centrum langt under spærregrænsen, tegner der sig to klare blokke i dansk politik. VKO over for S, SF og R. Tidligere kunne Anders Fogh Rasmussen, i tilfælde af at flertallet med Dansk Folkeparti skulle glippe, håbe på, at enten de radikale eller hedengangne Ny Alliance kunne levere de afgørende mandater.Nu er Venstre og Konservative helt afhængige af, at flertallet med Dansk Folkeparti forbliver intakt. Efter sidste valg hvilede det på et enkelt nordatlantisk mandat, er det værd at erindre sig.Den nye sammentømrede opposition skal først og fremmest vise sine evner, når det kommer til den økonomiske politik. Dansk økonomi befinder som resten af verden i den værste krise i mange årtier. Ledigheden vil stige og krisen blive dybere i år og næste år. VK-regeringen har hidtil haft en 'laissez faire'-agtig holdning til de nye økonomiske skrækprognoser. Længe holdt man fast i, at det værste problem for Danmark var mangel på arbejdskraft, og da det gik op for finansministeren, at det var alvor, så valgte han at gennemføre den skattereform, som han indrømmede var designet i en helt anden virkelighed. Professor Jørgen Goul Andersen kritiserede i denne avis i kraftige vendinger regeringen for i alt for lang tid at have messet budskabet om at dansk økonomi er sund og stærk, når de økonomiske nøgle tal har fortalt en anden historie. Nemlig at Danmark var det første land i Europa til at gå i recession, og at væksten siden 2006 har været meget lav. De store skattelettelser til især de mest velhavende og den lange tøven i forhold til krisen kan oppositionen bruge til at angribe regeringen verbalt. Men har den løsninger at byde på, som ikke allerede ligger i regeringens skuffe?Strategien fra VK er at drysse små og store kriseindgreb hen ad vejen for ikke at fyre alt krudtet af med det samme. Det sker også i erkendelse af, at intet vil være godt nok til Villy Søvndal og Helle-Thorning Schmidt. De vil blive ved med at forlange mere og flere indgreb, så hvorfor spille alle kortene med det samme?
