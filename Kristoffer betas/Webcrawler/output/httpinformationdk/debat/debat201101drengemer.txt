Er nogle drenge mere rigtige?
Kønsstereotyper spænder ben for piger og drenges muligheder for at udvikle sig i skolen og forfølge de karrieredrømme, der er rigtige for dem som individer


 Taberdrenge, stakkels drenge - sådan lyder det ofte i debatten om, hvordan drenge og piger klarer sig i uddannelsessystemet og videre ud på arbejdsmarkedet. Forskere, politikere og erhvervsliv er bekymrede for, om vi er ved at tabe en hel generation af stakkels drenge på gulvet, mens pigerne bare kører derudad.
Men det er ikke bare drengene, vi skal fokusere på, hvis vi vil have daginstitutioner, skoler og uddannelser, der understøtter alle børns potentiale - uanset køn.
I de seneste år er stadig flere daginstitutioner og skoler begyndt at fokusere på kønsforskelle i det pædagogiske arbejde. Forskere med den såkaldt biologiserende tilgang til køn har sat fokus på, hvordan drenges og pigers hjerner udvikler sig forskelligt. Og deres budskab om, at institutioner og skoler ikke er indrettet til at rumme drengenes behov, har haft stor gennemslagskraft.
Forskerne mener, at drengene bliver tvunget ind i et feminint normsæt. De mangler rollemodeller og bliver vilde og utilpassede.
Hvis man tager den præmis for gode varer, er der ikke langt til logikken om, at drengene derfor også klarer sig dårligst videre op i uddannelsessystemet.
Taberdrenge vinder
Men noget tyder på, at pigerne ikke altid bare klarer sig bedre. En ny undersøgelse, som Danmarks Evalueringsinstitut (EVA) netop har gennemført, viser, at blandt elever i ungdomsskolens heltidsundervisning - et skoletilbud til marginaliseringstruede 8.-9.-klasseselever, der har mistet al motivation for uddannelse - er det drengene, som klarer sig bedst.
De begynder i højere grad end pigerne på en ungdomsuddannelse bagefter, og de ender sjældnere på overførselsindkomst.
En del af forklaringen er, at der er flere tilbud, der retter sig mod drengenes interesseområder inden for de traditionelle erhvervsfag, mens pigernes interesser typisk går i retning af fag, hvor de ikke kan klare de faglige krav, f.eks. pædagoguddannelsen.
Men hvorfor ser pigerne ikke de muligheder og interessefelter, som deres klassekammerater af hankøn har fået øje på?
Forskere med en sociokulturel tilgang til køn mener, at forskellen er et resultat af den måde, drengene og pigerne er blevet formet på af normer, opdragelse, forbilleder osv.
I den sociokulturelle optik vil man gerne udvide børnenes forståelse af, hvad kønsroller er, og man opfordrer lærere og pædagoger til at være opmærksomme på, hvordan de bidrager til kønsstereotyper, og til at åbne for, at der er mange måder at være dreng henholdsvis pige på.
Kønnet pædagogik
Men hvad betyder forskellen i de to kønsforståelser for den pædagogiske tilgang til arbejdet med drenge og piger? De biologiserende forskere anbefaler typisk kønsopdelt pædagogik, der giver plads til at møde det enkelte køn på dets egne betingelser - et eksempel er pædagogen, der hiver drengene ud på fodboldbanen, mens pigerne sidder i ro og laver perleplader. Eller dramalæreren, der sætter pigerne til at sy kostumer og drengene til at bygge scene. Børnene lærer, at der er forskellige roller og normer for kønnene og fastholdes i et traditionelt kønsrollemønster.
Men kan rigtige piger ikke stå på skateboard og rigtige drenge lege med dukker? Kan en rigtig pige ikke ønske sig at blive elektriker og en rigtig dreng ikke søge ind på sygeplejerskeuddannelsen?
De biologiserende forskere har været gode til at få deres budskaber ud i offentligheden og kommunikere klart om nogle fænomener, vi alle sammen kender. Men når man undersøger belægget for de skarpe pointer, viser det sig, at selv om der er forskel på pigers og drenges hjerner, har forskellen ikke den betydning for børns adfærd, som nogle gerne vil tillægge den.
Den sociokulturelle tilgang har til gengæld solid dokumentation for, at pædagoger og lærere i deres adfærd bidrager til at fastlægge drenges og pigers identifikations- og handlemuligheder. Den viser også, at pædagogerne har svært ved at få øje på en række andre forskelle mellem børn, fordi de fokuserer for entydigt på forskellen mellem drenge og piger. Men den sociokulturelle vinkel er sværere at kommunikere, fordi den foregår på et højt akademisk niveau og med en sprogbrug hvor køn 'konstrueres' og ikke bare 'er'.
Det er en vigtig pointe at have i baghovedet, når man uddanner fremtidens pædagoger og lærere - og når man gerne vil arbejde langsigtet for øget ligestilling - også når det gælder drenges og pigers valg af uddannelse og erhverv og den måde, drenge og piger klarer sig på i skoler og på uddannelser.
I Sverige har man taget konsekvensen og ansat såkaldte genuspædagoger til at sikre, at stereotype tankegange og forestillinger ikke bremser børnenes muligheder. Det har vi ikke i Danmark. Men så meget desto mere må ledere, lærere, pædagoger - og forældre ikke mindst - tage ansvar for deres egen rolle i at give børn de bedste muligheder. Det handler ikke om at være 'rigtige' piger og 'rigtige' drenge, men om at blive sig selv uanset køn.

Agi Csonka er direktør for Danmarks Evalueringsinstitut

