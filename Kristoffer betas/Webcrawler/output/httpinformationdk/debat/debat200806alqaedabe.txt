Al-Qaeda er ikke besejret
I sidste uge hævdede CIA, at USA og dets allierede er ved at vinde slaget. Nonsens, mener Robert Fisk - tværtimod bliver Mellemøstens ekstremister stadig stærkere
I modsætning til, hvad mange tror, er Robert Fisk overbevist om, at al-Qaeda er i færd med at vokse sig stærkere. På billedet ses en al-Qaeda-tilhænger, der er blevet arresteret efter en større militær operation slog ned på en række oprørere i Mosulområdet forleden.


 "Al-Qaeda er næsten besejret", "væsentlig fremgang i krigen mod al-Qaeda", "al-Qaeda er så godt som overvundet", "al-Qaeda er tæt på et strategisk nederlag i Mellemøsten, herunder Saudi-Arabien", "al-Qaedas ideologi lider alvorlige tilbageslag over hele verden" - sådan ser status ud, skal man tro CIA-chef, Michael Hayden, der i sidste uge anslog så optimistiske toner i Washington Post. Der kan man bare se ...
6.000 dræbte i Afghanistan, titusindvis af dødsofre i Afghanistan, en selvmordsbombe om dagen i Irak, det højeste antal selvmord i det amerikanske militær til dato - og så har vi vundet.
Det er ikke mere end to år siden, at vi hørte en lige så forrykt vurderingen af krigens gang, da general Peter Pace, daværende formand for den amerikanske generalstab, om USA's krig i Irak udtalte, at "vi er ikke ved at vinde, men vi er heller ikke ved at tabe."
James Baker, som dengang netop havde udgivet sin egen rodede rapport om Irak sagde det samme: "Jeg mener ikke, man sige, at vi er ved at tabe. Men omvendt, er jeg heller ikke sikker på, at vi er ved at vinde." Og præsident Bush tog tråden op: "Vi er ikke ved at vinde, vi er ikke er ved at tabe". Bare ærgerligt for irakerne. Men nu er vi altså ved at vinde, for al-Qaeda er "næsten besejret", siger Mike Haydel - læg vel mærke til dette "næsten", folkens. 
Købt os lidt tid
Er det kun mig, der finder den slags udtalelser infantile grænsende til det vanvittige? Så længe der er uretfærdighed i Mellemøsten, vil al-Qaeda vinde. Så længe vi har 22 gange så mange vestlige soldater i den muslimske verden, som vi havde under Korstogene, bliver resultatet af mine beregninger, at vi vil forblive i krig med muslimerne. Mellemøstens helvedskatastrofe breder sig og omfatter nu Pakistan, Afghanistan, Irak, Gaza, ja selv Libanon. Og vi er ved at vinde.
Okay, det kan da godt være, at vi har købt os lidt tid ved at betale halvdelen af de irakiske oprørere for at kæmpe i vores sted og myrde løs blandt deres al-Qaeda-fætre. Og jo, vi bliver ved at afstive Saudi-Arabiens halshuggende og torturudøvende regime - ingen problemer der efter vores nyfundne begejstring for water-boarding, men betyder det, at al-Qaeda er besejret?
Al-Qaeda er ikke en hær. Al-Qaeda er en verdensanskuelse, en måde at tænke på, som næres ved smerte, frygt og grusomhed - vores grusomhed og undertrykkelse, så længe vi bliver ved med at dominere den muslimske verden med vores Apache-helikoptere, vores tanks, vores Humvees, vores artilleribomber og vores 'venligtsindede' diktatorer, vil al-Qaeda fortsat eksistere og trives.
Hvorfor i al verden lægger Washington Post spalteplads til en CIA-funktionærs overspændte fantasier - CIA, som ikke evnede at hindre 11. september, fordi en telefonsamtale om et flyangreb på Tvillingetårnene ikke blev oversat fra arabisk i tide? Vil vi bombe Iran? Er det, hvad vi venter på nu? Eller skal der føres en ny stedfortræderkrig i Libanon mellem Hizbollah og israelerne? 
Israel fortsætter med at opføre nye bosættelser for jøder og jøder alene på arabisk jord. Og Washington foretager sig intet, skønt disse bosættelser er klart ulovlige. George Bush affinder sig med dem, skønt de nærer vrede, frustration og berettiget forurettelse. 
Masser af grunde
Hver morgen, når jeg gennemblader mine arabiske aviser, kan jeg finde stadig nye grunde til, hvorfor denne verdens bin Ladener ikke vil gå væk. 
Tag nu den historie, som kom fra Gaza i denne uge. Otte palæstinensiske studerende har fået Fulbright-stipendiater til at komme og studere i USA, og man skulle tro - skulle man ikke - at det var i Amerikas bedste interesse at give disse unge muslimer mulighed for at studere i 'frihedens eget land'. Men nej, for Israel vil ikke lade dem forlade Gaza - det er alt sammen en del af den 'krig imod terror', som Israel hævder, at de udkæmper sammen med Amerika. Det amerikanske udenrigsministerium har derfor annulleret stipendiaterne. 
Læser Mike Hayden mon den slags? Eller er han, som det meste af Washington, så bange for Israel, at han ikke vil sige bøh til en gås? Fatter man ikke i CIA, at lige så længe vi lader Mellemøsten vantrives under et åg af uretfærdighed, lige så længe vil al-Qaeda fortsætte sit virke. Hvorfor har vi tropper - og det er et spørgsmål, jeg får utallige gange i den muslimske verden - i Pakistan, Afghanistan, Irak, Jordan, Tyrkiet, Egypten, Algeriet (amerikanske specialstyrker har en base nær Tamanraset), Bahrain, Kuwait, Yemen, Oman, Saudi-Arabien, Qatar og Tadsjikistan (Franske bombepiloter har base i Dushanbe, hvorfra de leverer flystøtte til vore drenge i Afghanistan)? 
Så længe vi har udstrakt dette jerntæppe over Mellemøsten, vil vi være i krig - og al-Qaeda være i krig med os. Hvad skal dette nye jerntæppe gøre godt for? Hvad befinder der sig på den modsatte side af det? Rusland, Indien, Kina.
Vokser sig stærkere
Den slags spørgsmål stiller vi sjældent, og det er i al fald ikke sådanne spørgsmål, Washington Post ville vove at stille til Mike og hans kammesjukker i CIA. Åh jo, vi puster os op og udbreder os vidtløftigt om demokrati og frihed og menneskerettigheder, men når det kommer til stykket giver vi ikke dens slags ædle værdier megen plads i Mellemøsten, for den slags frihed, man ønsker sig, og hvis fravær giver al-Qaeda så gode blomstringsbetingelser, er frihed fra 'os'. Og den frihed, frygter jeg, er det ikke vores agt at give dem.
Mike Hayden er måske oprigtigt overbevist om, at den muslimske verden er ved at trænge "al-Qaedas form for islam" tilbage, men jeg tvivler meget på, at han har noget at have det i . Tvært-imod er jeg temmelig sikker på, at al-Qaeda er i færd med at vokse sig stadig stærkere. Mike siger, de er slået i Irak og Saudi-Arabien, men er de besejret i London? Og på Bali? Og i New York og Washington?
© The Independent og Information
Oversat af Niels Ivar Larsen

