Vi siger ja til danske arbejdspladser
Et fælles europæisk patent gør det lettere, mere gennemsigtigt og billigere for danske virksomheder at forsvare sine patenter. Afstemningen om patentdomstolen bør ikke udvikle sig til et spørgsmål om for eller imod EU


Enhedslisten og Folkebevægelsen mod EU anbefaler i Information den 28. april et nej til den fælles europæiske patentdomstol, som de påstår, vil få alvorlige konsekvenser for vores fællesskab. Folketingets partier bakker meget bredt op om det fælles europæiske patent – det handler nemlig ikke om rød eller blå politik. Det handler om at fjerne bøvl, bureaukrati og høje omkostninger for vores virksomheder, så de kan fokusere på det de er bedst til: at skabe vækst og nye arbejdspladser.I Danmark skal vi leve af gode ideer. Den fælles europæiske patentdomstol gør det lettere for danske virksomheder at beskytte deres ideer og produkter. Det vil skabe vækst og nye arbejdspladser i Danmark. Derfor anbefaler vi et ja den 25. maj.Skal man i dag søge om patent til hele EU, skal man igennem 28 ansøgninger på 28 forskellige sprog og betale 28 gebyrer. I dag koster det ifølge beregninger fra EU-Kommissionen omkring 240.000 kroner, hvis man skal have beskyttet sin ide eller sit produkt i hele EU. Men med det fælles europæiske patent kan man med en ansøgning på et sprog og med et gebyr få beskyttet sit produkt eller sin ide i 25 EU-lande. Det vil ifølge samme udregninger koste ca. 37.000 kroner.Samtidig sikrer det fælles europæiske patent, at EU-landene får ens regler og ens retspraksis. I Danmark får vi en dansk afdeling af den europæiske patentdomstol. Det betyder, at hvis man skal forsvare sit patent i Danmark, kan man gøre det i den danske afdeling, og man kan selv vælge, om man vil føre sagen på dansk eller engelsk.Det skaber tryghed for danske virksomheder. Siger vi nej til det fælles europæiske patent, som Enhedslisten og Folkebevægelsen mod EU anbefaler, får vi ikke en dansk afdeling af patentdomstolen.Det fælles europæiske patent betyder med andre ord ikke kun, at det bliver lettere og mere gennemsigtigt at forsvare sit patent i EU – det bliver også meget billigere.Dyrt og besværligtEnhedslisten og Folkebevægelsen mod EU påstår, at det kun er store virksomheder, der tager patent. Men faktisk er over 80 procent af Danmarks patentaktive virksomheder små og mellemstore virksomheder – og det er især disse virksomheder, der har glæde af, at det fælles europæiske patent gør det både billigere og enklere at beskytte sine gode ideer og produkter.I dag er det så dyrt og besværligt for mange små og mellemstore virksomheder at søge om patent i hele EU, at mange giver op, inden de er kommet i gang. Det betyder, at deres gode ideer og produkter bliver hjemme i værkstedet frem for at komme ud og arbejde i verden og dermed skabe ny vækst og nye danske arbejdspladser.Ifølge Enhedslisten og Folkebevægelsen mod EU skulle det være en ulempe, at der med det fælles europæiske patent bliver taget flere patenter i Danmark. Men i Danmark står de patentaktive virksomheder for næsten 10 procent af beskæftigelsen og for over 15 procent af vækstskabelsen i Danmark. Man kan med andre ord omsætte flere patenter til mere vækst og flere arbejdspladser.Ingen indflydelseEnhedslisten og Folkebevægelsen mod EU bekymrer sig for, at man i fremtiden kan udtage patenter på software og gener. Det kan man nemlig ikke i den europæiske patentkonvention i dag, siger de.Det er helt rigtigt. Hvad de to ideologiske EU-modstandere glemmer i deres argumenter er imidlertid, at det fælles europæiske patent vil bygge på den europæiske patentkonvention.Det betyder, at ligesom man ikke kan udtage eksempelvis softwarepatenter i EU i dag, kan man heller ikke gøre det, når det fælles europæiske patent er indført. Den helt store forskel på et ja eller nej er, at et ja betyder, at vi får en dansk domstol, der kan bidrage til retspraksis og til at sikre, at man ikke kan tage softwarepatenter og gener på patenter. Siger vi nej, får vi ingen indflydelse.Enhedslisten, Folkebevægelsen mod EU og Dansk Folkeparti gør af ideologiske årsager det fælles europæiske patent til et spørgsmål om ja eller nej til EU. Men det fælles europæiske patent handler ikke om EU, men om danske arbejdspladser.Derfor står Folketingets partier bredt bag det fælles europæiske patent sammen med både DI, Dansk Metal, Håndværksrådet, Opfinderforeningen og mange flere.Vi siger klart ja til danske arbejdspladser, og derfor siger vi også ja til det fælles europæiske patent den 25. maj.
