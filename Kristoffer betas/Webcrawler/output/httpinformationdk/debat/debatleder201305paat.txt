På tide at gribe ind i Syrien



Hvad man har vidst længe, blev meddelt officielt lørdag og bekræftet søndag morgen med to Grad-missiler affyret mod Dahiye, en sydlig forstad til Beirut og hovedkvarter for Guds Parti, Hizbollah: Borgerkrigen i Syrien er også et libanesisk anliggende.I en tale lørdag i anledningen af 13-års-dagen for Israels tilbagetrækning fra Sydlibanon bekendte Hassan Nasrallah, Hizbollahs generalsekretær, omsider kulør med erklæringen om, at den shiitiske milits kæmper på Bashar al-Assads side »mod USA, Israel og Golf-staternes betalte takfiri’er (al-Qaeda)«.Hidtil har Nasrallah hævdet, at militsens aktivitet i Syrien var begrænset til beskyttelse af shia-landsbyer nær Libanons grænse og Sayedda Zeinab-gravmælet i Damaskus for en shiitisk helgeninde, men mere end 100 Hizbollah-begravelser de seneste måneder taler deres eget sprog.Det kan være svært at skimte mening i galskaben, men den er der: Nasrallah meldte på Irans vegne ud, at den syriske krise nu er en regional krig, der handler om at hindre Israel og USA’s plan om regimeskifte i Iran. Logikken er, at falder al-Assad, svækkes Teheran afgørende. At regningen for denne logik betales af den syriske civilbefolkning, er for både Iran, al-Assad og Hizbollah såvel som oprørernes sponsorer i Golfen, Tyrkiet og USA og EU en beklagelig bivirkning.Timingen af Nasrallahs tale var ikke tilfældig. Det syriske regimes offensiv mod grænsebyen Qusair – på oprørernes hænder i godt et år og nu omringet af syriske styrker støttet af Hizbollah – vil dels sikre kontrol med det syriske territorium vest for Orontes-floden, dels tilvejebringe en militært gunstig position i den runde forhandlinger om en politisk løsning, som USA og Rusland indkalder til i juni, kaldet ’Geneve II’.Hovedaktørerne er:1) Assad-regimet, støttet af Hizbollah, Iran og Rusland. Al-Assad har sagt ja til forhandling om en politisk løsning.2) En splittet oppositionskoalition, støttet af Vesten, Golf-staterne og Tyrkiet. Et maratonmøde i Istanbul om optagelse af dissidenten Michel Kilos demokratisk-sekulære blok i koalitionen er grundstødt på Det Muslimske Broderskabs modstand. Koalitionen er delt i et moderat mindretal, der vil forhandle med al-Assads folk, og et militant flertal, der lever i en fantasiverden, hvor en militær sejr er mulig. Styret af sponsorer, hvis interesse ikke er det syriske folks ve og vel.3) EU, der i dag ventes at ophæve våbenembargoen til oppositionen efter pres fra Frankrig og Storbritannien, men hvis naivitet minder om Bambi på isen. Eksempelvis med foræringen af den syriske oliesektor til oppositionen, hvorved EU reelt finansierer den al-Qaeda-relaterede al-Nusra-front.4) USA, der har indset, at hvis borgerkrigen ikke stoppes, vil hele regionen gå i opløsning i blodige sekteriske krige. Efter al-Assads fald i Syrien vil Iran øge presset på Irak og Libanon, begge lande med utilfredse sunni-segmenter. Syrien splittes i emirater som hjemsted for antiamerikanske (og antiisraelske) jihad-grupper. Så USA’s projekt er efter lang tids tøven at overtale russerne til at droppe al-Assad mod at bevare russiske interesser (flådebase, mv.) i et nyt Syrien. Det er, hvad ’Geneve II’ går ud på.Den syriske krise er nu udartet i modbydelige myrderier på begge sider, der ifølge realistiske skøn har kostet over 100.000 dræbte. Denne avis har hidtil advaret mod intervention udefra, blandt andet med baggrund i den (daværende) syriske oppositions afvisning af vestlige militærstøvler på landjorden. Nu haster det med at reparere skaderne, og hvis ’Geneve II’ ikke lykkes, er det mest oplagte alternativ en russisk-amerikansk etableret fredsstyrke, der kan adskille skabhalsene og retsforfølge kriminelle på begge sider. Af hensyn til civilbefolkningen – og ikke kun i Syrien. Intet tyder dog på, at den mulighed er på bordet. Og det er i den kontekst, Nasrallahs tale skal høres – det syriske regime er roligt i forvisningen om, at det kan køre linen ud uden at risikere en effektiv intervention, der kan sætte det fra bestillingen.Men det er på høje tid at skifte standpunkt. Også for os.
