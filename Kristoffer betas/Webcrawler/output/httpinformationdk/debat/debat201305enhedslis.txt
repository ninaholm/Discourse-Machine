Enhedslistens demokratiske problem
Selv om Enhedslisten ikke stod direkte bag urolighederne i Fælledparken den 1. maj, deler mange i partiet verdensbillede og politisk projekt med bøllerne. Hvis Enhedslisten vil indtage rollen som det store, folkelige velfærdsparti, må de endegyldigt opgive forbindelsen til de politiske hooligans på den revolutionære venstrefløj
Med bannere og buhråb blev blandt andre Frank Jensens 1. maj-tale i Fælledparken i København saboteret. ’Det har intet med demokrati at gøre og alting at gøre med en gruppe, der altid har hadet det etablerede politiske system,’ skriver dagens kronikør.


 
	Det, der foregik 1. maj i Fælledparken foran den store scene, var ikke nogen folkelig protest mod regeringens politik. Det var en nøje planlagt aktion fra de samme bølleagtige autonome, der evig og altid ødelægger venstrefløjens arrangementer. Det er dem, der smadrer bankfacader til klimademonstrationer; det er dem, der starter slagsmål med politiet til antinazistiske marcher, og det var dem, der ødelagde Frank Jensens (S) og Annette Vilhelmsens (SF) taler med larm, vold, røgbomber, megafoner, kasteskyts og den hadske stemning, vi var mange, der oplevede.

	Stemningen af frygt og vrede er svær at beskrive, men alle, der har været i voldelige situationer, genkender den trykkende fornemmelse, hvor adrenalinen pumper, og kroppen gøres klar til kamp eller flugt. Hvor man kigger sig om og lynhurtigt kategoriserer folk som venner eller fjender. Sådan var det at høre taler til 1. maj i Fælledparken. Det er ikke en oplevelse, nogen har fortjent. Det er fint at pifte og buhe af en taler, men det, de autonome bøller lavede i Fælledparken, var mødeterror af den samme kaliber, som kommunisterne har praktiseret siden Weimarrepublikken.

	Det er efterhånden klart, at balladen var planlagt og udført af aktivister fra Antifascistisk Aktion (AFA) og anarkister fra Libertære Socialister (LS) sammen med deltagere fra Enhedslistens ungdomsorganisation, SUF. Problemet med de organisationer er, at de ikke står til regnskab for nogen. De definerer, hvad der er ægte socialistisk politik; de definerer, hvilke metoder der må tages i brug, og hvornår. På den måde tilraner de sig retten til at afgøre, hvem der må tale i Fælledparken, hvem der er de sande arbejdere, og hvem der er klasseforrædere og fjender, fordi de lytter til taler, bøllerne ikke bryder sig om.

	De kæmper for en hellig sag i en hellig kamp med en overbevisning, der retfærdiggør, at man tager midler i brug, andre demokratiske organisationer aldrig kunne drømme om. De kalder sig antifascister, men deres metoder ligner, ja, fascisternes.

	Der er i vores samfund nogle mennesker og institutioner, der har ret til at udøve magt. Fælles for dem er, at de står til regnskab for deres handlinger og skal følge regler, der forvaltes af uvildige personer og instanser. Hvis det ikke sker, er det en fejl og ikke meningen med systemet.

	Det er omvendt med AFA, LS og deres kumpaner. De stiller ikke op til valg og har intet mandat fra de arbejdere, de hævder at handle på vegne af. Der er ikke noget sted, man kan melde sig ind og øve indflydelse, og hvis man er utilfreds med måden, de udøver magt på, er der ingen generalforsamling at dukke op til. Hvis de nogensinde forsøgte at samle et demokratisk mandat, ville det være tydeligt, hvor uendeligt få der støttede op om deres politiske hooliganisme.

	Ansvarsfralæggelse

	Det kan virke urimeligt, at Enhedslisten skal stå til regnskab og afkræves afstandtagen, når partiet ikke var med til at arrangere balladen, men Enhedslisten repræsenter en politisk tradition, der altid har været en sikker havn for antidemokratiske kræfter. Problemet med Enhedslisten er, at det ikke er tydeligt, hvor demokraterne stopper, og hvor bøllerne og deres talsmænd begynder.

	Der findes hædersmænd og -kvinder i Enhedslisten som Ole Donbæk Jensen fra hovedbestyrelsen, der kan finde ud af at tage uforbeholden afstand. Men på samme tid findes der et Enhedslisten, der så sent som i 2011 støttede AFA økonomisk; et Enhedslisten, hvis bagland er sovset ind i diverse ekstremistiske miljøer, som eksempelvis sociolog og ekspert i politisk ekstremisme ved Københavns Universitet René Karpantschof har vist. Johanne Schmidt-Nielsen kunne stort set tale i fred og blev endda hyldet af nogle af de selvsamme bøller, der saboterede de andre taler. Det var først, da hun aktivt tog afstand fra balladen, at også hun blev mødt af spredte buhråb.

	Flirten med vold er farlig, og når først politiske modstandere er legitime mål for korporlige aktioner, er det ikke svært at retfærdiggøre de ubehagelige oplevelser, almindelige mennesker må udsættes for. Igen og igen skal vi høre på, hvordan regeringen med sin asociale politik og borgerlige klassekamp selv er skyld i, hvad der skete den 1. maj. Men det er bekvem ansvarsfralæggelse fra de antidemokratiske bøller, der udøvede mødeterror og kalder det en demokratisk ret. Det har intet med demokrati at gøre og alting at gøre med en gruppe, der altid har hadet det etablerede politiske system. Det gjorde de i 30’erne. De gjorde de under Den Kolde Krig. Det gjorde de, da Nyrup var statsminister, og det gør de også i dag.

	Enhedslisten kan vedtage nok så mange resolutioner, der prædiker frihed og demokrati og Rosa Luxemburg-citater, men når det bliver konkret, ormer man sig uden om at sige tingene, som de er, og sætte ansigt på bøllerne. For når ugen er omme, er det de samme bøller, de ledende Enhedslistemedlemmer sidder og drikker øl med på et tilrøget Nørrebro-værtshus. Det er dem, de driver nyhedssider med. Det er dem, de arrangerer politiske fester og demonstrationer sammen med. Det er dem, der er med i deres ungdomsorganisation, og det er dem, de sidder i bus sammen med, når de skal til Jylland til demonstration.

	Had i en større sags tjeneste

	Enhedslisten bærer et medansvar, når deres ledende medlemmer ikke kan finde ud af at tage klar afstand til bøllerne. Når man bruger militant retorik, deltager i demonstrationer med paroler som »krig mellem klasser« og samtidig taler om klasseforræderi, har man et medansvar, når ens sympatisører begynder at behandle de andre som modstandere i en krig.

	Fuck-fingrene og buheriet mod Frank Jensen og Annette Vilhelmsen er glemt om et par måneder, men de SFU’ere og DSU’ere, der stod og græd bagefter af afmagt og vrede, fik en dårlig oplevelse på deres første 1. maj. Og det er dem, der er de virkelige ofre. Det er derfor, den slags opførsel er så forkastelig. Det er alt for nemt at få folk til at hade hinanden i en større sags tjeneste, og sidste onsdag blev låget til Pandoras æske lettet en smule.

	Enhedslisten er dog et parti på den rigtige vej. Ved det seneste årsmøde valgte man endegyldigt at droppe revolutionen og springe ud som demokratiske socialister. Man åbner sig for de hundredtusinder af skuffede socialdemokrater og SF’ere, der ser Enhedslisten som det store, folkelige, socialistiske reformistparti, de ville ønske, SF og Socialdemokraterne kunne være. Det er bestemt en positiv udvikling, at man dropper revolutionsromantikken, da hovedparten af det revolutionære venstres idéhistorie vitterligt hører til på historiens losseplads. Nu mangler Enhedslisten blot at afskære forbindelsen til de antidemokratiske og revolutionære kræfter i partiets bagland.

	For enten er man street-smarte og autentiske med de revolutionære unge fra Nørrebro. Eller også er man reformister og klasseforrædere med os andre parlamentariske demokrater, og så har man intet til fælles med bøllerne. Det gælder ikke kun, når der er ballade i Fælledparken, og det går ud over S og SF, men også når Pia Kjærsgaard bliver forulempet på Nørrebro, når den konservative politiker Rasmus Jarlov får buksevand i Ungdomshuset, når borgerlige ministre overhældes med maling, eller der kastes sten og flasker mod politifolk. Det er hver gang og uforbeholdent.

	Først da kan Enhedslisten indtræde i de demokratiske partiers fællesskab.

	 

Niels Jespersen er cand.mag. i historie

