EU's krisemedicin giver kroniske lommesmerter
EU's økonomiske redningspakker er dømt til fiasko. De sparekrav, der følger med milliardlånene, tvinger væksten i bund, og det ødelægger låntagernes muligheder for at arbejde sig ud af gælden


EU og IMF skal endnu en gang have det store checkhæfte frem for at hjælpe Grækenlands skrantende økonomi. Landet har brug for mellem 30 og 60 milliarder euro for at kunne forny forfaldne lån.Så sent som for et år siden forsøgte man ellers at få den græske økonomi på rette kurs med lån for 825 milliarder kroner. Men med et underskud på 10,5 pct. og en gæld på 140 pct. af BNP har landet endnu en gang måttet gå tiggergang. Som modydelse skal Grækenland gennemføre besparelser for yderligere 30 milliarder euro og sælge offentlige virksomheder for 50 milliarder euro. Det skal være med til at sikre tilbagebetalingen af den omfattende gæld, som i vid udstrækning er ydet af store europæiske banker i England, Frankrig samt ikke mindst i Tyskland.Også Irland og Portugal har været tvangsindlagt på den økonomiske intensivafdeling. I alt har EU til dato givet såkaldte redningspakker for 2.000 milliarder kroner. Og måske er det ikke gjort med det. Spanien er også en mulig kandidat til fremtidige redningspakker. Da landet er en af EU's større økonomier, kan det blive lidt af en gyser.Reddet  men hvor længeNår EU 24. juni formelt vedtager pakken, er den græske statsbankerot udskudt. Spørgsmålet er hvor længe? Og hvornår grækerne igen står med hatten i hånden. Hvis man skæver til den hidtidige udvikling i det gældsplagede land, er det kun et spørgsmål om tid.Det burde ikke komme som en overraskelse for EU's økonomer eller politikere, at redningspakkerne ikke har løst gældkrisen, og at de gældsplagede lande fortsat har brug for hjælp. For EU's krav om massive budgetnedskæringer i gældslandene har været med til at skubbe landene ind i en lavvækstfælde, som gør det svært at bekæmpe gælden. Det er en ond spiral, som trækker landene længere og længere ned i det økonomiske hængedynd.Der har været rejst berettiget kritik af Grækenlands uorden i økonomien og af uhæmmet boligspekulation fra bankerne i Irland og Spanien. Det er imidlertid for enkelt bare at betragte gældskrisen som selvforskyldt. En væsentlig del af de gældsramte landes problemer skyldes den lavvækst og arbejdsløshed, som finanskrisen medførte, og som har ramt det private forbrug og den private sektor.Når man oven i den udvikling kræver nedskæringer af det offentlige forbrug, øges efterspørgselsfaldet og arbejdsløsheden, og det går ud over væksten. Allerede i 2010 var væksten negativ i både Grækenland og Irland. Det forventes den også at blive i 2011, hvor også Portugal ser ud til at gå i recession som følge af sparekravene.Dette er et nøgleproblem. For jo lavere økonomisk vækst, desto større skal statsoverskuddet være, for at gælden stabiliseres. Der er med andre ord tale om en negativ spiral uden ende, når EU's sparekrav tvinger den vækst ned, som de gældsramte lande har så hårdt brug for til at arbejde sig ud af gælden. De forgældedes tiggergang vil fortsætte.Kortsigtet løsningDet er svært at forestille sig, at gældskrisen kan ende godt. For Grækenlands vedkommende bliver EU sandsynligvis ikke blot nødt til at bevilge nye lån  man vil muligvis også være nødt til at nedsætte renten og/eller give henstand med afdragene i form af længere afviklingstid. Men selv det vil formentlig kun udskyde problemerne, ikke hjælpe Grækenland ud af klemmen på længere sigt.Landets erhvervsliv er så trængt, at handelsbalancen er i konstant underskud. Derfor kan grækerne ikke tjene ind til at afvikle gælden, men må låne mere og mere. Og sparekravene fra EU skruer bare væksten endnu længere ned.Samtidig underminerer gældskrisen den politiske stabilitet i de gældsramte lande og muligvis det nationale demokrati. Krisen har således allerede kostet regeringerne livet i Irland og Portugal og tvunget en premierminister i Spanien til ikke at genopstille. Kun Grækenlands statsminister, Papandreo, erstill standingmen hvor længe?Samtidig vokser modstanden i befolkningerne mod forringelserne. Hvis ikke EU ændrer sin sparestrategi, er der i virkeligheden kun to udveje på længere sigt: Massiv nedskrivning af gælden, hvilket er lig med statsbankerot eller udtræden af eurozonen.En gældsnedskrivning vil imidlertid ramme de store EU-lande hårdt og derfra brede sig til resten af EU gennem kreditstramninger og økonomisk afmatning. Det skyldes, at det er de store banker i de store lande i EU, navnlig Tyskland, som finansierer gældslandene.De europæiske banker tegnede sig i 2010 for godt 8.550 milliarder kroner ud af hele verdens samlede udlån på næsten 12.000 milliarder kroner til Grækenland, Irland, Portugal og Spanien Altså godt tre fjerdedele. Hvis først Grækenland og derefter Irland og Portugal må nedskrive gælden, vil disse banker blive påført meget store tab. Hvilket igen vil ramme Tyskland, Frankrig og Englands økonomi hårdt og derfra forplante sig til resten af EU.Derfor prøver man p.t. at skubbe problemerne foran sig. Samtidig satser man på med tiden at flytte gælden fra bankerne til EU's Stabilitetsfond og til den europæiske centralbankm, ECB. Gælden skal med andre ord flyttes fra bankerne til skatteborgerne.Sisyfos-strategiEU's hidtidige strategi over for gældskrisen minder om sisyfosmyten: Hver gang stenen endelig er rullet op til toppen, rutsjer den ned igen.Vejen ud af den ørkesløse trædemølle kunne være at erstatte besparelsesstrategien med en vækststrategi, der kan hjælpe vækst, investeringer og beskæftigelse i gang. Vækst er trods alt det bedste middel til at bekæmpe underskud, for den er forudsætningen for at man kan betale lånene tilbage ad og reducere gældens andel af nationalproduktet.Men da den private sektor hidtil har været hårdt ramt af finanskrisen, vil dette kræve omfattende EU-støtte til investeringer. Samtidig må offentlige investeringer og offentligt forbrug bruges som løftestand for at sætte gang i hjulene i den private sektor  dvs. det stik modsatte af de hidtidige sparekrav.Øget beskæftigelse vil herefter kaste flere skatteindtægter af sig samt reducere de offentlige udgifter og derigennem styrke tilbagebetalingsevnen. EU må altså frigøre sig fra de store EU-landes snævre og kortsigtede besparelsesstrategi, der primært er til for at beskytte deres egne banker.Statsbankerotten truerSadler EU ikke om, er det eneste alternativ til statsbankerot, at de gældsramte lande  begyndende med Grækenland  slet og ret udtræder af euroen.Euroen har fra starten være en mislykket konstruktion. For at en valutarisk union kan blive en succes, er et tæt økonomisk politisk samarbejde nødvendigt. Men i ØMU'en har der fra starten været et skisma mellem et Syd  og udkants-Europa med lav vækst og dårlig konkurrenceevne på den ene side og et Nord- og Centraleuropa med høj vækst og stærk konkurrenceevne på den anden side. EU har ikke formået at udligne disse forskelle gennem en aktiv økonomisk politik. Tværtimod har man forøget de økonomiske skel og ubalancer i en sådan grad, at de svagere lande i dag i stigende grad udkonkurreres af det stærke tyske erhvervsliv.For de mindre stærke sydeuropæiske økonomier har den stærke euro været en møllesten om halsen, fordi de er blevet forhindret i at nedsætte deres valutas værdi, så den svarer bedre til deres svagere økonomi. Det er derfor, udgangen på gældskrisen kan blive, at de gældsramte lande  begyndende med Grækenland  forlader euroen og genindfører deres nationale valutaer. Det vil give dem mulighed for gennem omfattende devaluering at nedbringe gælden og fremme deres konkurrenceevne. Men konsekvensen bliver naturligvis en stor krise for euroen og dermed også for EU.Henrik Herløv Lund er økonom, cand.scient.adm.
