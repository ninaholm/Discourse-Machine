Det forgyldte politi



 "Vi har vurderet, at det ikke skal gå ud over borgerne, at politiet har styret økonomien så elendigt."
Justitsminister Brian Mikkelsen (K).
Politiet udgør formentlig sammen med Politiforbundet den mest magtfulde pressionsgruppe i Danmark. Når politiet forlanger flere ressourcer, så bliver der lyttet andægtigt på Christiansborg, for det handler jo om noget så essentielt som vores individuelle tryghed og sikkerhed, om risiko for at miste liv og førlighed, hvis politiet svigter. Og det gør det. Derfor er der direkte hul igennem, når politimestre og menige betjente fra den del af den offentlige sektor udtaler deres bekymring. Måneders klagesang fik onsdag regeringen, Dansk Folkeparti og Liberal Alliance til at udskrive endnu en gigantisk check på ikke mindre end 650 millioner kroner til ordensmagten. Sådan, så går der vel nogen tid, før kravene igen rejser sig. 
Det særlige ved politiet er, at man tilsyneladende har formået at fremstille ganske almindelige politiopgaver som helt ekstraordinære indsatsområder, som kræver helt ekstraordinære bevillinger. Det vil sige, at eksempelvis sikring af ro og orden ved fodboldkampe, internationale topmøder, som afholdes i Danmark, bandekriminalitet eller bare pukler af overarbejde alt sammen er forhold, som har fået politiets ledelse til at lægge hovedet på skrå og række lappen frem for at bede om flere millioner. 
Og politikernes lydhørhed er tilsyneladende uden ende, hvilket man bestemt ikke kan sige om alle andre områder i den skrantende offentlige sektor. Havde sygeplejersker, folkeskolelærere eller pædagoger bedt om flere bevillinger på baggrund af denne type 'ekstraordinære' opgaver, var de næppe blevet mødt af andet end hovedrysten. 
Sammen med politichecken følger et krav om kulegravning af politiets økonomi og budgetstyring, hvilket er stærkt tiltrængt. Daværende justitsminister Lene Espersens politireform fra 2005 viste sig at være katastrofal og elendigt forberedt, og siden er tilliden til politiet dalet støt i takt med, at de nye politiregioner har kastet håndklædet i ringen over for ganske almindelige opgaver som overfald og tyveri. Det er selvfølgelig svært at se på for en borgerlig regering med en konservativ justitsminister, derfor har man grebet til tegnebogen og udbetalt, hvad etaten har bedt om. 
Den nye rigspolitichef erkendte onsdag over for Ritzau, at politiet ikke tidligere har haft en model for styring af økonomien, og at der har været brugt for mange penge inden for alle områder. Indtil videre er det behændigt lykkedes justitsministeren at isolere ansvaret til den tidligere nu fyrede rigspolitichef Torsten Hesselbjerg. En fastlæggelse af det politiske ansvar - Lene Espersens ansvar - venter vi fortsat på. I længden er det ikke holdbart blot at sende millionchecks til et system, som tilsyneladende er umætteligt.

