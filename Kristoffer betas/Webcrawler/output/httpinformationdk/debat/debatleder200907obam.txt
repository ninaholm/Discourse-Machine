Obamas pine



 DET ER MÅSKE  ikke så meget det faktum, at der i de paniske dage efter 11. september 2001 blev udviklet et hemmeligt antiterrorprogram i CIA, der er opsigtsvækkende. Trods alt kom programmet aldrig for alvor i gang og blev aldrig en del af CIA's afhøringsprogrammer og efterretningsaktiviteter.
Og det kan vel efterhånden heller ikke komme bag på særligt mange, at George W. Bushs vicepræsident, Dick Cheney, så stort på forfatningen og gav direkte ordre om, at CIA skulle holde programmet skjult for Kongressen, selv om loven siger noget andet. Cheney, der har rødder tilbage til både præsidenterne Ford og Nixon, har aldrig været kendt for ligefrem at sætte en ære i at rutte med sandheden, også selv om det sådan set var hans pligt som folkevalgt i et demokrati. Det egentligt opsigtsvækkende og opmuntrende er, at CIA's nye direktør, Leon Panetta, der er udpeget af præsident Obama, så relativt håndfast og direkte har informeret om Dick Cheneys aktive rolle i hemmeligholdelsen, samtidig med at han har givet løfter om ikke at tillade hemmelige fængsler, tortur under afhøring eller overførsel af terrormistænkte til lande, der kan bruge tortur. Et løfte, der af mange betragtes som et direkte opgør med CIA's politik under George W. Bush og Cheney.
Men det er en balancegang. For på den ene side skræmmer sporene. Selv om efterretningstjenester pr. definition opererer i det dulgte og er afhængige af at gøre det, har Bush-administrationens forsøg på at begrænse den demokratiske kontrol, sat sig dybe spor, som kræver et forsigtigt, men nødvendigt opgør, hvis ikke sporene skal blive endnu dybere. På den anden side er både Panetta og Obama afhængige af CIA's loyalitet.
DET ER DERFOR NÆPPE hverken Barack Obamas eller Leon Panettas livret at gøre det. Det så man allerede for et par måneder siden, da Barack Obama offentliggjorde de berygtede torturnotater, der dokumenterede de pinefulde forhørsmetoder, som regeringens topjurister under Bush havde godkendt.
Barack Obama gik blandt meget andet til valg på at erklære al anvendelse af tortur for utilladeligt. Men i det politiske spil er han - og Leon Panetta med ham - også presset mellem på den ene side republikanernes beskydninger mod ham for at svække nationens sikkerhed, løfterne om beskyttelse af CIA og på den anden side de mest rabiate demokratiske stemmer, der kræver et retsopgør med Bush-æraen.
Det er en pinefuld balancegang, og der er næppe tvivl om, at det sidste Obama har brug for er et nationalt retsopgør, der ville være endnu mere splittende.
Derfor er både Obama og Panettas håndtering af den aktuelle sag om Cheney trods alt opmuntrende, ligesom Obamas udmelding i går om, at han vil iværksætte en undersøgelse af, om Bush-regeringen forhindrede en kulegravning af, om en afghansk krigsherre, som USA samarbejdede med, stod bag drabet på 1.000 fanger i 2001.
Det er nødvendige opgør med en pinefuld fortid. Et opgør, som næppe stopper her.

