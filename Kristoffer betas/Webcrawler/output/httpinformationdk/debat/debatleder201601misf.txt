Et misforstået land
LEDER


 Det er da også pokkers, at resten af verden bliver ved med at misforstå os. Fejlopfattelsen af Danmarks udlændingepolitik forledte i går den fremtrædende britiske avis The Guardian til ligefrem at tegne Lars Løkke Rasmussen i oppustet nazipositur og med et dannebrogsfarvet armbind med dødningehoved på sin brune jakke. Den ledsagende tekst – »Probably the stupidest political party in the world« – parafraserer et verdenskendt Carlsberg-slogan.
Puha, det er godt nok grove løjer, men verden over er der altså ikke megen sympati at hente for Danmark, efter at Folketinget tirsdag vedtog den udlændingelov, Lars Løkke Rasmussen kaldte »det mest misforståede lovforslag i danmarkshistorien«.
En anden stor britisk avis, The Independent, afleverede Den Lille Havfrue overhængt med smykker og en knibtang med en guldtand som replik til det, omverdenen kalder den danske smykkelov.
Selv om den seneste tids intensiverede internationale kritik har hærdet nationen, så gav det formentlig et gib i de fleste, da FN’s tidligere generalsekretær Kofi Annan i forgårs udtrykte sin bekymring for den politiske og mentale tilstand i Danmark. »Den står i skarp kontrast til Danmarks humanitære og sociale traditioner og markerer en bekymrende tendens i europæisk politik,« skrev den 77-årige Annan i en udtalelse.
Også til Kofi Annan vil Lars Løkke Rasmussen formentlig sige, at han har misforstået det hele.
At den danske udlændingepolitik er til at misforstå er hævet over enhver tvivl. Manipulationer, halve sandheder og løgne synes således at være en fast del af regeringens udlændingepolitiske arbejdsmetoder, og det har den internationale kritik foreløbig ikke ændret på.
Lars Løkke Rasmussen forklarede således i sidste uge, at udlændingeloven sådan set bare handlede om at ligestille asylansøgere med danske kontanthjælpsmodtagere.
»Formålet med hele lovgivningen er at sikre, at der findes de samme standarder for asylsøgere som for danskere, nemlig at kan man forsørge sig selv, så gør man det,« udtalte statsministeren.
Udlændingeminister Inger Støjberg gentog budskabet under Europa-Parlamentets afhøring af hende og udenrigsminister Kristian Jensen i mandags.
»Lad mig for det andet fremhæve, at det danske velfærdssamfund – i lighed med andre nordiske lande – giver landets borgere og udlændinge, der er bosat i landet, adgang til gratis velfærdsydelser. Det drejer sig for eksempel om gratis lægehjælp,« sagde udlændingeministeren.
Men nej, det passer ikke. Jyllands-Posten kunne i går fortælle, at flygtninge med værdier for over 10.000 kr. selv skal betale for besøg hos praktiserende læger, vagtlæger og indledende besøg hos en psykolog eller psykiater. Det skal kontanthjælpsmodtagere ikke. Altså var det en – må man antage – bevidst misforståelse fra Inger Støjbergs side.
Det var heller ikke helt korrekt, da Kristian Jensen over for Europa-Parlamentet skråsikkert fastslog, at Danmark med den seneste lovstramning holder sig på sikker afstand af konventionsbrud.
»Vi lever op til samtlige indgåede konventioner uden tvivl. Vi lytter naturligvis til, hvis nogle mener, at vores forslag er kritisable. Men vi overholder konventionerne uden tvivl,« lød det fra Kristian Jensen.
Men nej, en række eksperter har her i avisen netop fastslået, at dele af udlændingeloven efter alt at dømme strider mod de internationale menneskerettighedskonventioner. Det drejer sig primært om at stramningen af reglerne for familiesammenføring, så børn såvel som voksne fremover må vente i op til tre år.
Det var netop den del af udlændingeloven, Kofi Annan henviste til, da også han fastslog, at den danske politik hverken er »i tråd med den europæiske menneskeretskonvention, FN’s konvention for børnerettigheder eller FN’s flygtningekonvention«.
Når regeringen beskylder resten af verden for at have misforstået udlændingeloven, må svaret altså lyde: Ja, regeringen har tydeligvis gjort, hvad der stod i dens magt, for at få omverdenen til at misforstå konsekvenserne af den danske lovgivning. Det er ikke lykkedes. Danmark er tværtimod blevet alt for godt forstået. Desværre. Havde der bare været tale om en misforståelse.

