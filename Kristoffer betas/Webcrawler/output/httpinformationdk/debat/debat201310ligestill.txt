Den ligestillede kvinde er besat af diskrimination
Skandinaviske feminister ser kønsdiskrimination her, der og alle vegne. For i takt med, at kvinders ret til anerkendelse bliver slået hårdere og hårdere fast, opfattes diskrimination som et større og større problem


 
	En kvindelig politiker kidnappes og holdes indespærret i en trykkabine i fem år af en perverteret mand. Det er plottet i Jussi Adler Olsens Kvinden i buret. Det er intet under, at filmatiseringen af den tegner til at blive årets største biografhit, for i Skandinavien elsker vi at se iscenesat vold mod kvinder – jo mere makaber, desto bedre.

	Dette er ikke blot min personlige iagttagelse, men også en påstand, der for nylig blev fremsat af den britiske krimiforfatter Ann Cleeves i The Observer. Nordic Noir-skaberne har begivet sig ud i et voldskapløb, hvor de forsøger at overgå hinanden i kvindelemlæstelse, pointerede Cleeves.

	Men hvorfor er manuskriptforfattere fra det mest ligestillingsorienterede sted på kloden så optagede af at fremstille samfundet som et misogynt helvede?

	Det er fordi »volden afspejler samfundets sexisme,« har den amerikanske krimiforfatter Sara Paretsky forsikret i The Guardian. Men igen: I Norden opfatter vi os selv som et lysende ligestillingsforbillede, så hvorfor er det netop hér, at kvindevold optræder i stadigt mere ekstreme fremstillinger? Ville det ikke være mere oplagt i lande, hvor kvinder ikke nyder den samme anerkendelse som her?

	Spørgsmålet knytter an til et beslægtet spørgsmål, som Weekendavisens Frede Vestergaard tog op i en artikel den 23 august: Hvorfor taler svenske feminister så meget om hadet mod kvinder på nettet, når den debat er fraværende i lande uden samme grad af ligestillingsbevidsthed og institutionaliseret feminisme? Eller hvis vi retter blikket mod Danmark: Hvorfor melder Ligebehandlingsnævnet om en markant stigning i klager om diskrimination mod kvinder de sidste to år? Er det fordi Danmark er blevet mere sexistisk?

	Konsulterer man Dansk Kvindesamfund, får man det indtryk, at svaret må være ja, idet institutionen for nylig har fundet det nødvendigt at oprette et system til at kortlægge den »hverdagssexisme«, som danske kvinder tilsyneladende slås med.

	Kunne det imidlertid tænkes, at det netop er en udbredt respekt for kvinder og deres rettigheder i de skandinaviske lande, der er selve årsagen til al den udstillede og indberettede diskrimination? Argumentet får under alle omstændigheder videnskabelig opbakning i en ny bog med titlen Pourquoi Moi? forfattet af de fire franske sociologer Olivier Cousin, Eric Macé, Sandrine Rui og Francois Dubet. Bogens ærinde er at forklare følgende paradoks: At den objektive diskrimination i de vestlige samfund aldrig har været mindre, samtidig med at oplevelsen af diskrimination er mere udbredt end nogensinde før. På baggrund af interview med franske borgere, der har følt sig diskrimineret, konstaterer forfatterne, at oplevelsen af diskrimination er betinget af en følelse af ligeværd. Således er det netop i samfund, hvor princippet om alles lige ret til anerkendelse er dominerende og vedtaget ved lov, at diskrimination opleves som et allestedsnærværende problem. For her er man hele tiden så optaget af, hvad man mener, man har gjort sig fortjent til, at diskrimination ses hér, dér og alle vegne. Modsat udpræget ulige og hierarkiske samfund, hvor oplevelsen af diskrimination har en iøjnefaldende lav forekomst.

	Hvor de fleste er tilbøjelige til at opfatte diskrimination som et resultat af manglende anerkendelse, vender bogen altså den kausale sammenhæng på hovedet: Det er netop et overskud af anerkendelse af borgernes ligeværd, der i det hele taget skaber fænomenet diskrimination. Oplevelsen af diskrimination er således på ironisk vis stærkest blandt dem, der objektivt set er mindst i fare for at blive genstand for den.På den baggrund giver det god mening, at det netop er i den skandinaviske krimifiktion, at vold og chikane mod kvinder er et gennemgående tema, og at det netop er i Skandinavien, at sexisme opleves og italesættes som et omfattende problem. Man kunne oven i købet vælge at se det som et sundhedstegn, idet det jo afspejler en generel konsensus om kvinders ligeværd.

	Problemet er imidlertid, at identifikation af diskrimination altid ledsages af et krav om, at »der bør gøres noget«, og hvad hvis dem, der således gøres mere og mere for, i virkeligheden er dem, der diskrimineres allermindst? Og hvad hvis de højtuddannede kvinder, der råber højest om diskrimination, er dem, der har den laveste sandsynlighed for at blive udsat for den? Ja, så retter ligestillingsindsatsen sig mod det forkerte mål.

	 

Ulla Holm er sociolog

