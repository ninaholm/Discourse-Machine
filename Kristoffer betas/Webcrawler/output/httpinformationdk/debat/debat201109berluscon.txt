Berlusconis udflugt krænker Europa
Hvorfor behandler José Manuel Barroso og Herman Van Rompuy  EU's borgere som idioter ved at give Silvio Berlusconi lov til at misbruge  de europæiske institutioner og krænke demokratiets grundprincipper?
EU's præsident har sammen med kommissionens formand Barroso stillet sig til rådighed for den pantomime, hvormed Berlusconi igen har forsøgt at omgå princippet om lighed for loven.


 EU-Kommissionens formand, José Manuel Barroso, og EU-præsident Herman Van Rompuy har vanæret Den Europæiske Unions institutioner. De har stillet sig til rådighed for den pantomime, hvormed Berlusconi igen har forsøgt at omgå princippet om lighed for loven.
Barroso og Van Rompuys møder med Gaddafis legekammerat var ikke på dagsordenen, og der var ingen uopsættelig grund til, at møderne skulle holdes den dag, hvor Berlusconi efter planen skulle have afgivet vidneforklaring til de offentlige anklagere i Italien (ikke dagen før, ikke dagen efter, men netop denne tirsdag, den 13. september). Hertil kommer, at hvad angår Grækenland, som helt sikkert (indtil videre) befinder sig i en mere dramatisk situation end Italien, har Frankrigs præsident, Nicolas Sarkozy, og den tyske kansler, Angela Merkel, valgt at føre samtaler med den græske premierminister, Georgios Papandreou, ved hjælp af telekonferencer et teknisk hjælpemiddel, som nu er tilgængeligt for alle (selv små børn ved, hvordan man bruger Skype).
Der var derfor ingen grund til at behandle borgerne i EU, som om de var dumme, ved at komme med fornærmende forklaringer og begrundelser om »nødvendigheden« af at mødes personligt med Berlusconi i Bruxelles og Strasbourg, der hverken har deres gang i himlen eller på jorden.
Alle har forstået sandheden: Barroso og Van Rompuy har givet Berlusconi, som er deres partifælle i European People's Party, en gave. Desuden kan blot et blik på begivenhedernes rækkefølge fortrænge enhver rimelig tvivl.
Opfundne forpligtelser
Om eftermiddagen onsdag den 7. september meddelte de offentlige anklagere i Napoli, at Berlusconi var indkaldt til afhøring som vidne (på et sted efter hans eget valg, som det tilkommer premierministeren) tirsdag den 13. september, hvor han hverken havde regeringsmæssige eller institutionelle forpligtelser.
Den 8. og 9. september forløb med en række forvirrede og ubekræftede rygter om, at Berlusconi, hans advokater og justitsministeren med alle mulige akrobatiske midler forsøgte at forhindre en afhøring af Berlusconi som vidne, hvor han ville blive tvunget til at svare på spørgsmål uden at kunne søge tilflugt i selektive hukommelsestab eller lyve af fuld hals, fordi han så ville risikere at blive sigtet for at have fortiet sandheden eller afgivet falsk vidneudsagn.
Blandt de forskellige undvigemanøvrer blev ideen om at bede om et møde med ledelsen i EU for således at 'skabe' en indtil da ikkeeksisterende institutionel forpligtelse luftet.
Det virker først som en absurd idé, og selv de største Berlusconi-tilhængere blandt de politiske kommentatorer troede ikke på, at nogen højtstående embedsmand i Bruxelles eller Strasbourg ville stille sig til rådighed for en så åbenlys svinestreg, der faktisk krænker den tredeling af magten, som hele den europæiske og vestlige modernitet hviler på.
Men Barroso gav tværtimod efter, og den 10. september udsendte han en meddelelse om, at et møde med Berlusconi er blevet berammet, netop samtidig med at denne skulle have været afhørt af de offentlige anklagere.
Barrosos pressetjeneste (samt Van Rompuys, og i endnu højere grad formanden for parlamentet, polakken Jerzy Buzeks) bestræbte sig på at lade det sive, at denne beslutning havde bragt dem i forlegenhed. På denne måde styrker de enhver rimelig mistanke om de sande motiver for denne 'gave' til Berlusconi.
Mirakler og krænkelser
Var det virkelig uopsætteligt at være i rum med Berlusconi for endnu engang at høre ham fortælle de sædvanlige løgnehistorier om de finanslovskorrektioner, han selv har betegnet som et »mirakel«, men som samme dag blev latterliggjort i aviser som New York Times?
Samtidig med at Barroso gav udtryk for »tilfredshed« med Berlusconis forklaringer, satte renteforskellen mellem italienske og tyske statsobligationer dagsrekord med 407 point. Hvis der bliver afholdt et par møder mere af denne slags, kan vi være sikre på, at Italien går statsbankerot.
Barroso og Van Rompuy kan ikke forvente sig mirakler af vores godtroenhed. Det er derfor indlysende, at de med deres underkastelse for den italienske premierminister har tilsølet de europæiske institutioner ved at forvandle dem til scenen for endnu et af Berlusconis utallige tv-spot.
Desuden løb de en stor risiko: Hvad hvis Berlusconi havde givet sig til at tale om Angela Merkel, sådan som han angiveligt har gjort det i en telefonsamtale med en sigtet, der nu sidder i fængsel? (Ifølge rygter i den italienske presse betegner Berlusconi i en aflyttet samtale, som risikerer at blive offentliggjort i forbindelse med den ovennævnte sag, Merkel som »bredrøvet og ikke værd at kneppe«.
Man må derfor håbe, at de EU-parlamentarikere, som tager Montesquieu (og måske endda demokratiet) alvorligt, vil fremsætte en mistillidsdagsorden mod Barroso og Van Rompuy og finde et flertal, som ved at stemme for den kan redde Europas ære.
Paolo Flores d'Arcais er professor i moralfilosofi ved La Sapienza-universitetet i Rom og redaktør for det politisk-filosofiske tidsskrift MicroMega.
© Paolo Flores d'Arcais & Information 2011. Oversat af Mads Frese

