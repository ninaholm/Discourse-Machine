Om tæppehandel og logik



 I Information 11. februar skriver overlæge Akmal Safwat meget indsigtsfuldt og interessant om tæppehandel, men blander mig ind i historien på en måde, som viser, at han ikke har sat sig ind i, hvad jeg rent faktisk skrev tilbage i november 2007. Der er ikke tale om 'en bemærkning', men om en tekst, og det skulle være muligt at citere uden at forvanske. 
Akmal Safwat er dog undskyldt et stykke af vejen, for stort set hele pressen har fordrejet og forvansket, det jeg skrev. Den version Safwat præsenterer i Information er dog ny og grebet ud af den blå luft - han skriver om mig: "han frafaldt sin plads i Folketinget for ikke at udsætte sig for den sædvanlige arabiske tæppehandlerlogik." Det er selvfølgelig noget vrøvl, alene af den grund, at mit 'åbne brev' med det faktiske indhold fremkom på min hjemmeside den 11. november, og jeg fravalgte først mit mandat to dage efter valget, altså den 15. november.
Jeg vil gerne delagtiggøre alle i, hvad jeg faktisk skrev. Det var følgende: "Ny Alliances hastige nedtur på meningsmålingskurven viser samtidig den utrolige politiske naivitet, som nogle danskere lider under. Tænk at store ord og sædvanlig arabisk tæppehandlerlogik en tid kunne få så mange lokket på den galej."
Det blev af de korrekte straks udlagt som den rene skinbarlige racisme, og de forenede hornorkestre råbte straks op om politi og domstole osv.
Der var dog en avis - jeg tror det var Nyhedsavisen - som satte sig for at finde ud af, hvad arabisk tæppehandlerlogik er. De ringede rundt til sprognævn og forskere og alle meldte, at de ikke anede det. Så ringede avisen til en tæppehandler, og han sagde, at arabisk tæppehandlerlogik var den salgsmetode, som består i først at kræve en høj pris og så efterhånden som kunden siger nej at sænke prisen. Og det var faktisk præcis det, jeg mente med formuleringen: Først skulle hele landet kun betale 40 pct. i skat, så var det kun Fyn, der skulle slippe billigt (Kolind). Så blev modellen taget helt af bordet. Man kan fortsætte med Jørgen Poulsen, som brugte samme metode i sagen om hans 'ophørshonorar' fra Røde Kors. Det faldt også, som kritikken bredte sig. 
Efterhånden som Ny Alliance har holdt udsalg fra alle hylder, kan de fleste vist se, at formuleringen var nærmest profetisk. Den handler overhovedet ikke om stakkels Naser Khader, som er en flink fyr, der bare burde holde sig fra at lege statsmand. 

