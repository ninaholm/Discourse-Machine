Magtspil i kulissen
LEDER


Efter to måneder med ukueligt vedholdende protestaktioner mod landets præsident og regering og en optrapning af styrkeprøven mellem demonstranter og sikkerhedsstyrker, der har fået ældre statsmænd til at advare mod »borgerkrig«, er den politiske krise i Ukraine skejet ud i et nyt klimaks: I dag står præsident Viktor Janukovitj så svækket og presset, at man må betvivle, om han kan holde stand. Det er blevet klart efter en uge, hvor han måtte tåle den ydmygelse at se sin håndgangne premierminister, Mykola Azarov, begære sin regerings afsked – det skete øjensynligt for at afsmyge sig et medansvar for den ukrainske ordensmagts tortur- og dødsvoldsmetoder.Janukovitj måtte også se sit parlament annullere de samme diktaturlignende antiprotestlove, det vedtog for to uger siden på hans eget magtbud, og fik tillige forelagt en lov til underskrivelse om amnesti for anholdte demonstranter.Alligevel fortsætter demonstrationerne imod ham og besættelser af regeringsbygninger med uformindsket styrke. Det ultimative krav er, at han går af. Samtidig truer Putins Rusland med at tilbageholde dele af et tiltrængt lån. Klemt i en så barsk skruestik så Janukovitj ikke anden udvej end at melde sig syg med ’åndedrætsbesvær’.Janukovitj fik altså intet ud af sine imødekommende signaler tidligere på ugen. Hans opfordringer til ’dialog’ og ’kompromis’ og hans forhandlingsinvitationer til oppositionens ledere med tilbud om magtfulde ministerposter i en ny regering og antydninger om mulige forfatningsreformer er af hans modstandere kun blevet udlagt som lige så mange svaghedstegn. Præsidentens stil- og kursskifte var ikke desto mindre så opsigtsvækkende, at det har givet næring til spekulationer om, at Ukraines magtfulde oligarker nu truer med trække tæppet væk under ham.Timingen var i al fald påfaldende: Janukovitjs forsonlige prøveballon kom blot få timer efter, at en af hans vigtigste forbundsfæller, Ukraines rigeste mand, minedrifstmagnaten Rinat Akhmetov, offentligt havde erklæret, at yderligere brug af væbnet magt var en »uacceptabel« måde at løse landets krise på.Igennem to årtier med altomfattende korruption har Ukraines oligarker haft trivselsbetingelser som ål i mudder. Ikke mindst i Janukovitjs seneste embedsperiode har Akhmetov kunnet mangedoble sin formue. Det siges, at Akhmetov er den eneste oligark, der kan ringe direkte til præsidenten og påvirke hans afgørelser.Men ingen af Ukraines milliardærer har nogen fordel af, at landet synker ned i udsigtsløst politisk kaos eller forfalder til et pariadiktatur som Hviderusland. Det vil være skidt for business, ligesom eventuelle økonomiske sanktioner fra EU vil skade deres oversøiske interesser. Lige så lidt har de brudt sig om at se Janukovitj og hans mafiøse inderkreds, den såkaldte familie, slå sig op som en rivaliserende og stadig stærkere økonomisk magtkoncentration.De samme oligarker har desuden forstået at forsikre sig selv politisk ved at pleje gode forbindelser til de centrale figurer i den etablerede opposition. Med en sådan rettidig omhu behøver de slet ikke Janukovitj som politisk velynder.Slår oligarkerne først hånden af ham, står hans politiske skind næppe til at redde. Det er der ikke spor grund til at begræde, for Janukovitj har med sit kleptokratiske styre også ført Ukraine til statsbankerottens rand. Det afgørende bliver nu at undgå, at hans tilbagetrækning fra magten udarter sig til en blodig og uskøn affære.EU har tøvet med at indlade sig på en decideret geopolitisk tovtrækning med et Rusland, der ikke har skrupler ved at tage en hel befolkning som gidsel med forhøjede gaspriser og handelsbarrierer for at beskytte sin ’egen indflydelsessfære’, men EU står ikke af den grund uden probate magtmidler. Alene truslen om målrettede straffeforanstaltninger mod Janukovitj og hans klan såsom indrejseforbud og indefrysning af deres udenlandske aktiver burde bevæge ham til, om ikke at gå af, så som minimum at gå ind på den forpligtende og konstruktive dialog med oppositionen, han har erklæret sig rede til. Her bør man lytte til det kloge råd fra Polens udenrigsminister, Radoslaw Sikorski, og fokusere på en forfatningsreform, der fratager præsidentembedet dets alt for vidtrækkende beføjelser til fordel for en styrkelse af parlamentet.
