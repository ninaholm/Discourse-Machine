Generation dum?

Lad nu bare unge være unge. De er ikke nødvendigvis dummere, end de var for år tilbage, bare fordi de benytter sig af sms-er, chatrooms osv. Model


 Anne Marie Kaae, København K
I en avis som Information, der burde bringe vedkommende baggrundsartikler og nyheder, er artiklen om "Generation Dum" 12. september alt andet end ny eller banebrydende. Derimod, og for en nyhedsavis ulykkeligvis, er det muligvis den ældste historie i verden: Ungdommen er dum, ungdommen er gået af lave, ungdommen har usunde interesser og ser desuden, hvis man kaster et blik på forsiden af avisen, fjollede ud. Information er desværre i dette tilfælde for sent på den, da nyheden allerede blev bragt af Sokrates 400 år fvt., der både beklagede sig over ungdommens dårlige manerer og mangel på respekt for ældre mennesker. Siden da, er nyheden blevet gentaget fra enhver ældre generation om den yngre generation. Kort sagt, som vi unge siger med slet skjult (og vanlig anti-intellektuel) reference til bingoverdenen: Ryst posen! 
Overfladiskhed
Chatrooms og sms'er er sociale værktøjer. Det er en måde at socialisere på, som unge mennesker benytter sig af. Jeg er sikker på, at I, kære læsere og skribenter, har socialiseret på måder, der ikke var fordybende og intellektuelle. I har måske været til fester, talt om Jim Morrison, hvad I skulle i næste uge, at I havde skændtes med jeres kæreste, etc. Måske har I endda socialiseret mange mennesker samtidig, uden at det har gjort det sociale forhold mere overfladisk. Og mest af alt har jeres socialiseringsformer næppe gjort jer dumme - også selv om de har været tidskrævende. 
Min primære anke mod artiklen er således, at den sammenkæder en socialiseringsform med, at man skulle blive dummere. Denne noget besynderlige logiske slutning gentages i lederen (i Inf. 13.-14. september), hvor man, i stedet for at sende sms'er opfordres til at læse en bog. Til dette kan man kun sige, at det er svært at forestille sig, hvordan social kontakt står i et gensidigt udelukkelsesforhold til at læse en bog. 
Det fremføres i denne sammenhæng, at brug af sms fordrer en overfladiskhed, da dette teknologiske fænomen udelukker enhver form for nærvær, idet ejeren af telefonen altid står standby til at svare. Man kunne dog forestille sig andre ting, der forstyrrer fordybelsen i det daglige: Radio, tv eller andre mennesker i levende live (f.eks. børn). Det eneste, der adskiller disse forstyrrelsesmomenter fra telefonen, er at den ældre generation ikke benytter sms i samme omfang som børn og unge - og måske netop derfor ikke rigtig forstår det. 
Sagen bliver rigtig trist, når den overfladiskhed, den unge generation skydes i skoene, i højere grad viser sig hos en ældre generation, der ikke ønsker at sætte sig ind i den måde, de unge bruger medierne på. Og en moralistisk løftet pegefinger kræver som bekendt ingen fordybelse eller nærmere kendskab. Ungdommen er højst sandsynligt ikke dummere, end den altid har været.

