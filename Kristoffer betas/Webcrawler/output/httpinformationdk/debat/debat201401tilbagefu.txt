Tilbage til fuserne
De forestående investeringer i nye jagerfly får tidligere skandaleindkøb af udueligt offentligt isenkram til at blegne: Danmark binder sig til en ekstremt dyr og dumstolt sikkerhedspolitik, der bomber os tilbage til fuserne fra 00’erne
I en tid, hvor alt i den offentlige sektor underkastes cost-benefit-analyser, synes købet af jagerfly at foregå i en boble af uvirkelighed og irrationalitet. Milliardinvesteringen synes ikke at være forankret i en gennemtænkt plan for dansk sikkerhedspolitik i de kommende 30 år, hvor spændingsfeltet i stigende grad skal findes mod nord. Foto: Christian Als

Jo højere beløb, desto mindre debat. Den største investering, landets politikere skal træffe beslutning om i løbet af 2014, er ikke omgærdet af videre omtanke: Et flertal på Christiansborg ser det blot som en bunden opgave at skrive under på købet af et stort antal amerikanske F-35 Joint Strike Fighter-fly som erstatning for de aldrende F16-jagerfly. Pris: Op mod 30 milliarder kroner, plus løbende krigs- og driftsomkostninger.Folketingets største udskrivning inden næste valg ligner mere en slet skjult erhvervsstøtte til den skrantende amerikanske våbenindustri end en snusfornuftig investering, der kunne slippe godt igennem Produktivitetskommissionens modelberegninger.Officielt er tre andre jagerflymodeller også i spil: Det fælleseuropæiske Eurofighter, franske Rafale og svenske Gripen. Men de iscenesatte overvejelser har mest karakter af teatertorden, og skygger for en mere fundamental diskussion om behovet for nye jagerfly. Ikke engang SF eller Radikale Venstre tør sætte spørgsmålstegn ved logikken i at brænde så mange skattekroner af på noget kostbart krigslegetøj, som fremtidens politikere næppe selv ville kunne finde på at bruge – hvis altså ikke deres forgængere havde truffet en skæbnesvanger beslutning i 2014, som binder Danmark til at flyve blindt videre i slipstrømmen af de senere års militære fiaskoer.I en tid, hvor alt i den offentlige sektor underkastes cost-benefit-analyser, synes købet af jagerfly at foregå i en boble af uvirkelighed og irrationalitet. Milliardinvesteringen synes ikke at være forankret i en gennemtænkt plan for dansk sikkerhedspolitik i de kommende 30 år, hvor spændingsfeltet i stigende grad skal findes mod nord.Tragedierne i Irak, Afghanistan og Libyen burde have været mere end rigeligt til at vække politikerne af den gamle regimetænkning. Fiaskoerne burde have fået dem til at koncentrere kræfterne dér, hvor Danmark kan og forventes at gøre en forskel: i Arktis.Det forventelige køb af F-35 Joint Strike Fighter, som vores to nære NATO-allierede Norge og Holland allerede har valgt, er en tåbelighed i særklasse. Men faktisk trækker Forsvaret en imponerende hale af fejlindkøb efter sig. Tidligere har man indkøbt dysfunktionelle EH-101-helikoptere, brugt mere end en halv milliard kroner på de ubemandede luftfartøjer ’Tårnfalken’, der aldrig kom på vingerne, og her senest toner de milliarddyre støtteskibe i Absalon-klassen frem. De er ikke isforstærkede, og kan derfor ikke sejle i arktiske havområder. Dermed er de reelt ubrugelige i de kommende årtier.Krigsskibene kan anvendes lidt endnu til piratbekæmpelse i Adén-bugten, men om få år har den danske handelsflåde snarere brug for f.eks. isbrydere til at bringe sig sikkert gennem Nordøst- eller Nordvestpassagen i ydersæsonerne.Militærmaterielt er investeringen i nye jagerfly lige så hovedløs. Enkelte eksperter har påpeget, at køb af transportfly, helikoptere eller sågar overvågningsdroner ville være mere fornuftigt, hvis de mange milliarder med vold og magt skal fyres af på flyvevåbnet.Problemet stikker imidlertid dybere end til pengespild. Den større risiko er, at fremtidige politikere vil handle efter det forhåndenværende søms princip og gøre brug af kamikazeflyene, hvor det er muligt. Og så har vi først balladen, for så vil Danmark igen blive kastet ud i nye krigs- eventyr i Langtbortistan. Krige, som på den ene side kun skaber kaos og forværrer Danmarks sikkerhedssituation, og som på den anden side fjerner fokus fra vores nye ansvarsområder i Arktis.Beslutningen er et hovsamissil af mindst tre årsager: De op mod 30 milliarder kroner kunne enten spares væk eller investeres langt mere meningsfuldt i arbejdspladser her i Danmark; Forsvaret vil i de kommende 30 år få brug for helt andet isenkram, som er specialdesignet til Grønland; og endelig fanger bordet ved køb af kampfly, som fremover kun vil kunne bruges i dødsmissioner a la Afghanistan.Men det bliver drabeligt svært at omgøre beslutningen, for de internationale våbenlobbyister har fået optanket de danske sognerådspolitikere til at løbe fremad mod fortiden, tilbage til en fuser.&nbsp;Lars Trier Mogensen er politisk kommentator.
