Den reelle krise er politisk
Det, vi oplever i dag, er den indledende fase i en permanent krisetilstand


 Regeringen har en genopretningsplan og oppositionen en fair løsning. Begge planer har til formål at overvinde den økonomiske krise, som politikerne er enige om eksistensen af. Der er mange små forskelle på de to planer, men basalt set lægger de begge op til videreførelse af status quo.
Både regeringen og oppositionen ser altså den aktuelle krise som isolerede økonomiske ubalancer, som der kan rettes op på, ved at dreje lidt på de økonomiske håndtag, hvorefter alt igen er, som det plejer at være. De tager fejl. Den økonomiske krise dækker over en gennemgribende politisk krise. Den aktuelle krisepolitik er en selvstændig krisefaktor, og der er ingen løsning i sigte.
Der var to kriser i det 20. århundrede, som havde samme omfang og udbredelse som den aktuelle krise. Det, vi kan se i dag, er, at begge kriserne førte til grundlæggende samfundsforandringer, som resulterede af langvarige politiske processer. Krisen i 1930'erne banede vejen for velfærdsstaten, og krisen i 1970'erne dannede baggrund for det nyliberalistiske forbrugssamfund, som vi nu lever i. Kriseforløbene var også begge karakteriseret ved, at kriseløsningerne allerede eksisterede som politiske visioner i toneangivende sociale bevægelser, før kriserne manifesterede sig for alvor.
Politisk dynamik
Arbejderbevægelsen og venstrefløjen havde bred social gennemslagskraft allerede før 1930'erne, og krisen blev dermed en mulighed for at realisere nye politiske visioner. I 1970'erne stod både det nye venstre og nyliberalisterne ligeledes på spring med nye visioner for samfundsudviklingen. Det nyliberalistiske forbrugssamfund kombinerer i forlængelse heraf væsentlige elementer fra både højre- og venstreoppositionen til velfærdsstaten. Vi har set en udvikling med mere marked og større individualisme, men også med mere fleksibilitet og større selvbestemmelse.
Dannelsen af først velfærdsstaten og herefter det nyliberalistiske forbrugssamfund byggede altså på ensartede politiske processer, hvor kritik, opposition og brede sociale bevægelser var drivende kræfter. Begge samfundsmodeller videreførte også kapitalismen, da væksten og den sociale stabilitet blev midlertidigt genetableret. Men velfærdsstaten hører en fjern fortid til, og nu er også det nyliberalistiske forbrugssamfund kriseramt.
Umiddelbart minder den aktuelle krisedynamik meget om første fase af de to foregående store kriser, idet de politisk-økonomiske magthavere forsøger at rette op på situationen ved hjælp af fortidens redskaber og hermed skærper krisen. Alligevel tyder alt på, at kriseforløbet denne gang vil tegne sig helt anderledes end i det 20. århundrede, for de politiske forudsætninger er nemlig radikalt forandrede.
Permanent krise
Den politiske situation er i dag kendetegnet ved, at der hverken eksisterer nye politiske visioner med bred social klangbund eller brede politiske bevægelser, der kan skabe grundlæggende systemforandringer.
Den reelle krise for systemet er altså paradoksalt nok mangel på bred kritik, visionær opposition og innovativ modstand. De store politiske partier er dybt viklet ind i den eksisterende samfundsmodel og ønsker ikke grundlæggende forandringer. Fagbevægelsen og det 20. århundredes nye sociale bevægelser er ligeledes systemkonforme.
De politiske yderfløje er ligefrem tilbageskuende, da de drømmer om enten klassisk liberalisme eller traditionel socialisme fra det 19. århundrede. Disse projekter har slet ingen fremtid. De eneste deciderede politiske nybrud, vi har været vidner til i de senere år, er globaliserings- og klimabevægelserne. Men disse bevægelser er for marginaliserede og des-integrerede til, at de kan agere motor for sociale omvæltninger, som tidligere progressive bevægelser har gjort det. Nutidens systemkritik er magtesløs over for det handlingslammede politisk-økonomiske system og massemediernes fatale konsensusmaskine.
Den reelle krise består derfor i, at der i stigende hastighed produceres eskalerende økonomiske ubalancer og ophobes politiske problemer uden løsninger. Den aktuelle krise vil ikke blive 'løst' ligesom det 20. århundredes kriser ,og kapitalismen vil ikke blive 'genoprettet'. Det, vi oplever i dag, er den indledende fase i en permanent krisetilstand med meget kortsigtet ad hoc-styring på systemets egne præmisser, hvilket decideret modvirker en politisk-økonomisk stabiliseringsproces. Krisen vil brede sig som en virus i takt med systemets korruption og forfald.
Peter Nielsen er ph.d. og lektor i politisk økonomi på RUC

