Noget forbandet sludder



 »Det er en masse myter, som ikke har bund i virkeligheden. Vi havde ikke skyggen af bevis på nogen form for kriminalitet dengang, og derfor er det noget forbandet sludder, det der bliver sat frem nu.«
- Per Larsen, tidl. operativ chef i PET, i TV2 den 29. oktober 2009
KUNNE DRABET på betjent Jesper Egtved Hansen i Købmagergade i november 1988 være undgået, hvis PET på et tidligere tidspunkt havde delt sin viden om Blekingegadebanden med det almindelige politi?
Dette kontrafaktiske spørgsmål skal Folketingets retsordførere i dag drøfte med justitsminister Brian Mikkelsen. Resultatet afventes med en vis spænding, ikke mindst fordi det - i hvert fald indtil videre - lader til, at heller ikke Dansk Folkeparti mener, at PET-Kommissionen har fået vendt alle sten i analysen af PET's håndtering af den bande, der op gennem 1980'erne med stor professionalisme gennemførte røverier til fordel for den palæstinensiske organisation PFLP. Ifølge Jyllands-Posten er der således et flertal uden om regeringen, der ser et behov for endnu en undersøgelse.
Med en ny bog, hvis udgivelse behændigt er fremrykket til i dag, blæser en tidligere ledende efterforsker af Blekingegadebanden, pensioneret kriminalinspektør Jørn Moos, til generalangreb med påstanden om, at den kriminelle bande nærmest stod under PET's beskyttelse op gennem 1980'erne.
Efter at have interviewet gamle kolleger i kriminalpolitiet, der på forskellige tidspunkter har efterforsket bandens røverier og aktiviteter, mener Jørn Moos at kunne fastslå, at PET i stedet for at samarbejde og dele oplysninger med det almindelige politi har ledt efterforskerne på vildspor og på forskellig vis stillet forhindringer, der har besværlig- eller måske direkte umuliggjort en opklaring.
Det lyder som en forstørret udgave af den kritik, der tidligere har været fremført i Peter Øvig Knudsens bøger om banden, bl.a. i beskrivelsen af det rekordstore bankrøveri i Lyngby i 1983 samt af et mystisk biltyveri på Lobeliavej på Amager. Selv om et af bandens kernemedlemmer blev grebet på fersk gerning ved denne lejlighed, lod PET 'af ukendte årsager' manden slippe af krogen.
DE 'UKENDTE ÅRSAGER' kunne være PET's samarbejde med israelske Mossad, der netop på den tid, hvor PET overvågede Blekingegadebanden, fik en medarbejder fast placeret hos den danske efterretningstjeneste. Mossad-udstationeringen på øverste etage på Bellahøj Politistation ophørte tidsmæssigt tæt på, at Blekingegadebanden blev fængslet. Det kunne pege på, at muligheden for at få oplysninger om PFLP-aktiviteter på dansk grund har forekommet vigtigere end opklaringen af mere eller mindre ligegyldige bankrøverier, så længe personskaderne trods alt var begrænsede, det vil sige indtil drabet i Købmagergade.
At der i relation til afsløringen af Blekingegadebanden også skulle være et sådant 'Mossad-spor', er uden yderligere argumenter afvist dels i Folketinget af tidligere justitsminister Lene Espersen, dels af Justitsministeriet, som ikke kan pege på forhold, »der tyder på, at spørgsmål af denne karakter skulle have haft betydning for centrale myndigheders håndtering af Blekingegade-sagen.«
Spørgsmålet er ikke omtalt i PET-Kommissionens beretning.
MYTER UDEN BUND i virkeligheden? Det kan næppe overraske, at chefinspektør Per Larsen fra Københavns Politi af al magt forsøger at nedskyde såvel gamle som nye anklager mod PET for manglende samarbejde med det almindelige politi. Som tidligere operativ chef for tjenesten i den periode, hvor Blekingegadebanden i fred og ro for det hemmelige politi gennemførte sine røverier, bliver Per Larsen nemt selv skydeskive for kritikken. Spørgsmålet er så, om troværdigheden hos den i medierne populære chefinspektør også rækker til at matche de pensionerede kriminalfolk, der stadig så mange år efter sidder tilbage med en bitter fornemmelse af at være blevet standset i deres efterforskning. Og dem er der ifølge Moos adskillige af.
Øvigs kritik førte sidste år til, at den i forvejen forsinkede PET-Kommission påtog sig også at undersøge, om tjenesten havde handlet kritisabelt f.eks. ved ikke at dele sin viden om banden med det almindelige politi. Kommissionen skar på egen hånd ekstraundersøgelsen til, så den alene drejede sig om omstændigheder i relation til Lyngby-røveriet i 1983, og frikendte på det grundlag PET. Måske derfor måtte Justitsministeriet - da det senere i et notat til Folketinget skulle nedtone behovet for en generel ny undersøgelse - konstruere en sætning, hvor forbeholdene står tæt i kø:
»Der synes på den baggrund overordnet set ikke at være noget, der tyder på, at PET ud fra de til enhver tid givne forudsætninger generelt ikke i fornødent omfang har samarbejdet med det almindelige ('åbne') politi om efterforskningen mod Blekingegadebandens medlemmer.«
Hvem var det lige, der sagde 'noget forbandet sludder'?   

