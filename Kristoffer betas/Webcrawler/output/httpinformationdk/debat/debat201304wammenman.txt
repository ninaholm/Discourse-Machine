Wammen mangler langsigtet vision



 Der mangler danskere i EU. Det kan der efterhånden ikke herske nogen tvivl om. Men hvordan løser vi problemet? Her ser ud til at herske mere tvivl, uenighed og mangel på seriøse tiltag Europaminister, Nicolai Wammen (S), har igangsat en EU-task-force, som skal få flere danskere til Bruxelles. Selv om situationen er akut, er det et problem, at europaministerens tiltag er for kortsigtet. Det er ikke kun et spørgsmål om flere danskere til Bruxelles lige nu, men også i fremtiden, og derfor handler det om at udbrede viden om EU, som i dag har markant indflydelse på dansk lovgivning. En del af en langsigtet løsning kan være at inddrage EU meget mere i folkeskolens 8-9. klasse samt ungdomsuddannelserne.
En time eller to om EU’s institutioner er langt fra nok. Undervisningen på området skal være langt mere systematisk, og kvaliteten skal efter elevernes udsagn øges betragteligt. I X Factor-finalen hørte vi Thomas Blachman efterlyse musik i folkeskolen »det gør, at det her program kommer til at handle om musik – det får vi ikke for meget at vide om i folkeskolen.« Der vil jeg gerne udfordre Blachman.
Hvis bare halvt så mange stillede op til EU’s adgangsprøve, Concours’en, som til X Factor, ville europaministerens task-force være arbejdsløs. Forskellen i deltagerantal i henholdsvis Blachmans X Factor og EU’s Concours kan i værste fald sammenlignes med forholdet mellem de timer, der bliver brugt på musikundervisning og EU-undervisning.
Mere EU i folkeskolen
Der vil i fremtiden komme flere folkeafstemninger, som relaterer sig til EU, og danskerne skal kunne tage stilling på et oplyst grundlag. Eleverne skal præsenteres for EU allerede i folkeskolen i det alle dem, der ikke tager en gymnasial uddannelse, ikke vil stifte bekendtskab med EU i uddannelsessammenhæng senere i deres liv.
Det er ikke et spørgsmål om, at musik skal erstattes med EU-undervisning, men kunne der ikke være plads til begge ting, så vi kan skabe interesse for EU, ligesom der skabes interesse for musikken?
 
 
Maiken Høgh Rasmussen, Europæisk Ungdom

