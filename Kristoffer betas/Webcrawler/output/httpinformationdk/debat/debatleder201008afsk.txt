Afskaf satspuljen



Det er svært at se de såkaldte satspuljemidler som andet end en ekstra skat, der hvert år pålægges pensionister, arbejdsløse, førtidspensionister og andre på overførselsindkomster. Satspuljen finansieres nemlig af penge, som skaffes ved at overførselsindkomsterne ikke stiger i takt med prisudviklingen i samfundet, og de udsatte grupper bliver i kraft af satspuljen stadigt fattigere sammenlignet med resten af samfundet. Hunden spiser af egen hale så at sige.Når finansieringsmodellen for projekter til socialt udsatte så oven i købet har den konsekvens, at puljen faktisk beskæres i nedgangstider, hvor gruppen af socialt udsatte vokser, er det åbenlyst, at partierne bag satspuljeforliget bør finde på noget nyt.I forbindelse med fremlæggelsen af regeringens finanslovforslag har det vakt berettiget forargelse, at puljen bliver 700 millioner kroner mindre i 2011. At der er en pulje på 1,5 milliarder, som regeringen forsvarer sig med også kan gå til udsatte grupper, ændrer ikke ved det faktum, at satspuljerne er udtryk for, at  mennesker med få midler skal bidrage mere til samfundets sociale ansvar end andre.Det er også usundt, at f.eks. det psykiatriske område periodevist er blevet finansieret af satspuljemidlerne, fordi det har været med til at udhule indsatsen og samtidig har taget pengene fra deres retmæssige ejere, narkomaner, alkoholikere, voldsramte kvinder og hjemløse. Dette peger netop på, at politikerne har et alt for godt øje til de mange rare penge, som så går til at betale en egentlig social indsats og ikke bare til forsøg, sådan som satspuljemidlerne er tænkt.Ministre på social- og sundhedsområdet er åbenbart for svage til, at de kan gå til finansministeren og kræve penge til en berettiget social indsats. Derfor bør satspuljen nedlægges og partierne bag forliget sætte sig sammen med det formål at sikre faste sociale bevillinger på finansloven.
