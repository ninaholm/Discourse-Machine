Alt det, Information altid har vidst
Informations varme omfavnelse af amerikanske tv-serier er i virkeligheden et ideologisk kvælertag, der burde høre fortiden til. I tv-analyserne ses alt som negative konsekvenser af liberalisme, kapitalisme og det hvide Amerika


 
	De fleste Information-læsere, jeg kender, er enige om én ting: Avisen er ikke, hvad den var engang – og det skal forstås positivt. Væk er fordums trættende marxistiske analyser, politiske korrekthed og foragt for massekulturen. Der tales om Informations modigemake-over til et tidssvarende og selvuhøjtideligt organ, og da avisen samtidig er med helt fremme i den grafiske avantgarde, forvitrer al mistanke om rød forstokkethed.

Make-over’et manifesterer sig særligt i en nærmest manisk optagethed af populærkulturen – især arsenalet af aktuelle amerikanske tv-serier. Det skal vel næppe hedde sig, at man ikke kan se det progressive i kulturindustrien.

	Ikke desto mindre er det paradoksalt nok netop i bearbejdningen af disse tv-serier, at en anden sandhed afslører sig: Den populærkulturelle omfavnelse er blot camouflage for de budskaber, avisen altid har messet. ’Analyserne’ af serierne er afsæt for en reproduktion af avisens ideologiske dna. De bruges ideologisk – selv når de ikke er det.

	Således kan anmelder Katrine Hornstrup Yde fortælle hvordan »vi bør se« Breaking Bad – AMC’s serie om en hvid amerikansk familie i den kriminelle underverden – som »en socioøkonomisk lussing til et råddent amerikansk sundhedssystem, der ikke finansierer kræftbehandling til alle, og til et uddannelsessystem, der ikke garanterer alle mulighed for en god uddannelse.« Og vi »bør se« serien som »en udstilling af et liberalt kapitalistisk system, hvor penge og handelslogik (...) presser én til at smadre, skyde og snyde sig gennem verden for at overleve.« Den er en kritik af en verden, hvor »det højeste mål er penge og vækst uden klare grænser« – forsikres det skråsikkert den 19. september.

	Seriens lussing til den rådne amerikanske kapitalisme er imidlertid et konstrueret metalag fra anmelderens side, al den stund det oplyses, at skaberen, Vince Gilligan, ikke selv opfatter serien som et systemkritisk politisk kommenterende drama.

	Men uanset, hvad Gilligan mener, »bør« vi læse serien som en kritik af USA’s »navleskuende politik« og den amerikanske, hvide kernefamilie, hvis amoral skyldes USA’s »menneskestore huller i sikkerhedsnettet«. Ikke et ord om, at de samfundsnedbrydende fænomener, der henvises til i serien, også kendetegner en lang række kulturer uden for det kapitalistiske USA. Nej, det er liberalisme, kapitalisme og hvide amerikanere, der er onde. Så er der orden i det informationske kosmos.

	Populærkulturen bekræfter faktisk bare det, Information altid har vidst. Det gælder også serien Mad Men. I et essay skrev Rune Lykkeberg sidste år, hvordan serien fungerer som lektion i en kapitalisme, der æder sjæle op. Mad Mens lære om kapitalismen er, at »den skaber store behov for at sælge små ting. De store behov bliver aldrig opfyldt, og derfor bliver folk ved med at købe små ting, som aldrig tilfredsstiller dem.«

Mad Men er ét stort udstillingsvindue for kapitalismens bedrageriske løfte om en lykke, der aldrig kan nås og den menneskelige ulykke, der følger. Og når karaktererne ikke kan forlade dette rædselskabinet, er det, fordi de ikke forstår de »økonomiske lovmæssigheder eller forskellen på brugsværdi og bytteværdi« – noget serien ganske vist aldrig viser, men alligevel har som sin præmis, lades det forstå.

	Ifølge Rune Lykkeberg viser Mad Men desuden, hvordan Kapitalen »kræver stramme rammer om det almindelige liv, hvor lyster undertrykkes« mens »den appellerer til de frie lyster«.

	Hvor er det rart, når tv ikke gør andet end at genopfriske den kritiske teoris gyldne teser. Ikke et ord om, at Mad Men også viser, hvordan kapitalismen skaber nye muligheder for dem, der var forblevet undertrykt og chanceløse i den gamle orden – jf. en af seriens hovedfigurer Peggy Olsen.

	At abonnere på en avis er nu som altid at abonnere på et verdensbillede. Derfor gør man naturligvis klogt i at absorbere ny information, så den føjer dettes logik ... Og så alligevel. Informations kritiske blik på samtiden er al ære værd, men når man i alt det nye, man ser, ikke ser andet end beviser på den (hvide) amerikanske kapitalismes råddenskab, muterer avisens nye ansigt til et træt, gammelt fjæs.

Ulla Holm er sociolog

