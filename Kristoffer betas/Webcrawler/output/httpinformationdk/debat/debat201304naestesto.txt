Hvad bliver den næste store fortælling?
Uden en ny original idé med stor social forandringskraft vil det ikke kunne lade sig gøre at føre ægte, progressiv og venstreorienteret politik


 De fleste mennesker i verden er anstændige, hæderlige og venlige. De fleste af dem, der dominerer os, er uforbederlige skiderikker. Sådan er min konklusion efter mange års journalistisk. Og mens jeg skriver dette på Sorte Mandag – dagen, hvor den britiske regering omfattende nye serie af angreb på sine fattige medborgeres velfærd – er jeg mere sikker på den end nogensinde.
Denne regering, hvis inkompetente forvaltning af økonomien har tvunget så mange i armene på staten, giver de syge, de arbejdsløse og de underbetalte skylden for en krise, som er skabt af en glubsk elite – og ønsker at straffe dem derefter. De fleste af dem, der rammes af den såkaldte bedroom tax – en ’velfærdsreform’, der beskærer den ydelse, personer, der bor i socialt boligbyggeri, kan få, hvis de vurderes at have et ekstra soveværelse – er handicappede. Tusinder må flytte fra deres hjem og mange flere presses ud i elendighed. Fattighjælpsydelserne fra kommunale kasser beskæres også, mens retshjælp til civile søgsmål skæres helt væk. Samtidig får indkomster over 150.000 pund en lettelse af deres indkomstskat. Hvad vi ser, er de riges rå økonomiske klassekrig imod de fattige.
Slaveriets magt
Så atter melder det urgamle spørgsmål sig: Hvorfor vil den anstændige majoritet lade sig regere af den brutale, asociale minoritet?
En del af forklaringen er, at det er denne minoritets fortælling, der styrer. Og denne dominerende fortælling er blevet, at de fleste modtagere af sociale velfærdsydelser er initiativløse og dovne nassere. Det er trods de sidste års skandaler stadig mediebaroner som Rupert Murdoch og lord Rothermere, der anslår tonen, og deres ubønhørlige propaganda, hvor exceptionelle og chokerende enkelttilfælde systematisk anvendes til at stemple en hel socialklasse, er overordentligt effektive. Del og hersk er et så potent princip som nogensinde.
Men det slår mig efterhånden, at der er noget dybere på færde her: At flertallet af verdens befolkning stadig er mærket af slaveriets virkningshistorie. Selv i et nominelt demokrati som Storbritannien blev hovedparten af befolkningen stadig holdt i trældom indtil for lidt over et århundrede siden. De måtte leve i stor og berettiget frygt for autoriteterne, og denne frygt har overlevet og er blevet nedarvet igennem de fem eller seks generationer, der skiller os og dem, og bliver forstærket af fornyet usikkerhed, eskalerende ulighed og øget overvågning.
Håbets kraft
Enhver bevægelse, der vil udfordre magteliten, må spørge sig selv, hvad der skal til for at bringe mennesker ud af denne tilstand. Der ser ikke ud til at være nogen vej uden om, at svaret er – håb. De, som regerer på vegne af milliardærer, kan kun trues, hvis de konfronteres med en ny stor idés sociale forandringskraft.
For et århundrede og længere siden var denne idé kommunisme. Men selv i den form, som Marx og Engels præsenterede den, var kommunismens problemer åbenlyse: Den forsimplede binære system, som de søgte at presse ned over samfundet; deres brutale afvisning af enhver, som ikke kunne indpasses i denne dialektik (’socialt afskum’, ’bestukne redskaber for reaktionære intrigemagere’); deres genopfindelse af Platons vogterfilosoffer; statens fuldkomne magt over menneskers liv; tusindårsrigemyten om en endelig løsning på klassekampen. Men deres løfte om en anden verden var i stand til at opildne mennesker, som indtil da ikke havde troet på, at der fandtes noget alternativ.
For 70 år siden var den store frisættende idé om sociale forandringer velfærdsstatens løfter om et socialt sikkerhedssystem og en sundhedsforsorg, der skulle beskytte mennesker imod nød og frygt. I flere lande bragte denne idé stærke socialdemokratiske regeringer til magten, som trods vanskeligere økonomiske omstændigheder end i dag, formåede at skabe et mere fair samfund ud fra splittede og krigshærgede nationer. Det er denne bedrift, som Cameron-regeringen nu bestræber sig på at afvikle igennem sine pludselige, spektakulære og mandatløse anslag.
Borgerløn giver frihed
Men hvor skal vi så i dag lede efter den idé, der kan gøre håbet stærkere end frygten? Næppe fra de europæiske socialdemokratier. Fra dem kan vi kun forvente den form for udvandet tilpasningspolitik, der aflivede alle forhåbninger under Tony Blair
Mere progressiv er Det Grønne Parti med dets forslag om jordbeskatning og borgerløn. Om jordbeskatning har jeg skrevet i en tidligere klumme, så jeg vil her koncentrere mig om borgerløn. Tanken er, at en grundindkomst skal give alle, rig som fattig, uden hensyntagen til evner eller særlige vilkår, en garanteret minimumsum hver uge. Denne skal erstatte flere, men ikke alle velfærdsydelser (pensionister og handicappede skal f.eks. stadig have særlige tillæg), og vil kunne gøre det af med den frygt og usikkerhed, der nu hjemsøger den fattige halvdel af befolkningen. Økonomisk overlevelse bliver en ret, ikke et privilegium.
En grundindkomst fjerner stigmatiseringen ved at modtage offentlige ydelser og låser også den såkaldte ’velfærdsfælde’ op: Der vil stadig være incitamenter til at påtage sig et job, for alt, hvad man tjener på dette, er ekstra indkomst. Desperation vil ikke tvinge fattige i armene på skruppelløse arbejdsgivere. Folk vil arbejde, hvis vilkårene er gode og lønnen rimelig, men vil nægte at blive behandlet som muldyr. Den vil skulle finansieres ved progressiv beskatning i en kombination med jordbeskatning.
En sådan nytænkning kræver mod. Vi må have mod til at konfrontere regeringen, oppositionen, plutokraterne, medierne, mistroen i et desillusioneret vælgerkorps. Uden forslag af så vidtrækkende forandrende karakter, kan vi lige så godt erklære den progressive politik for død. Sådanne forslag kan tænde den værdifulde gnist, som er så sjælden i denne strukturtilpasningernes og forsagthedens tidsalder – håbets gnist.
 
© The Guardian og Information
Oversat af Niels Ivar Larsen

