Cola-ministeren
Det er umuligt ikke at skrive en højrøvet kritik af Inger Støjbergs studentikose madvaner og overfladiske dagbog. Det var garanteret det, hun håbede på, at Information ville gøre. Men helt ærligt – kan man stole på én, der drikker cola til morgenmad?


 Det er med stor sandsynlighed denne reaktion, Inger Støjberg havde håbet på at få oven på sin selvudleverende dagbog i Berlingske. Men hun får den alligevel, for helt ærligt – en minister, der drikker cola til morgenmad? Og ja, gu er det en forudsigelig reaktion. Og så fra en journalist på Dagbladet Information. Jeg giver hende alle muligheder for at lægge denne klumme i stakken af elitær kritik fra venstrefløjen. En bunke, som hun kan vise frem og bruge til at opbygge et endnu tættere fællesskab med den del af befolkningen, som synes, at det er helt fint at drikke cola til morgenmad.
Læs også: Støjbergs kostpyramide
For de læsere, der er så heldige ikke at have set Berlingskes lange gengivelse af Inger Støjbergs uge (bragt i weekenden), er her et kort resume: Ministerens uge er travl på grund af grænsekontrollen og flygtningekrisen, men hun går tilsyneladende ikke op i andet end letfordøjelig mad. Tag nu indledningen: »Jeg spiser den samme morgenmad hver dag. Lyst brød med lys pålægschokolade fra Galle & Jessen, te, appelsinjuice fra Valsølille. Og en Cola Zero.«
Jamen herregud, det er jo sådan noget, man gør, når man lige er flyttet hjemmefra og vil imponere sine studentikose venner på kollegiet, som så kan sige: »Inger drikker syyyyygt meget cola.«
Bemærk også, at hun – formentlig for at provokere maksimalt – skriver ’lyst brød’ og ’lys pålægschokolade’, selv om alle ved, at lys pålægschokolade er noget, børn spiser. Hvis voksne spiser pålægschokolade – og det skal de helst ikke gøre for ofte – så er det selvfølgelig den mørke version.
Cola nævnes hele seks gange i teksten og bruges som social markør. Blandt andet onsdag, hvor Støjberg besøger Margrethe Vestager i Bruxelles: »Mens vi drikker te – hun har ikke cola – fortæller jeg hende …«
Smart, ikke sandt? Vestager, den elitære gås, har ikke engang en ærlig cola at byde på!
Læs også: Kvinden, der ikke ville rødme
Serveringen på flyet på vejen derned var heller ikke i top: »Morgenmaden er desværre to vakuumpakkede minicroissanter og en yoghurt, som ikke er så interessant,« skriver Støjberg og fortsætter: »Men til gengæld får jeg en del colaer.« Vores integrationsminister kan ikke engang finde ud af at købe en ordentlig pizza, viser det sig: »Det ender med, at jeg på vej hjem køber en pizza med oksekød, løg og ananas – den vælger jeg altid.«
Det er umuligt at kritisere folk for at drikke cola og spise lys pålægschokolade og ananaspizza uden at fremstå elitær. Sympatien vil altid være med den, som deler værdier med den brede befolkning. Det ved Støjberg, og derfor provokerer hun helt bevidst, og jeg hopper i med begge ben. En redningsplanke ville være at indføje en selvironisk sætning, hvor jeg gør grin med elitens fordomme, men det gider jeg faktisk ikke. Ikke denne gang. Måske hvis det kun handlede om maden, men det gør det ikke, for beskrivelsen af Støjbergs uge er lige så næringsfattig som ministerens diæt, og nogen bliver nødt til at være den trælse, der siger: »Du blir’, hvad du spiser,« som det hed i en sundhedskampagne i 80’erne.
Der er ikke en eneste refleksion over noget substantielt. Ikke én tanke om, hvad det er for en politik, hun fører, og hvad den kommer til at betyde. Ikke antydningen af politisk ideologi. Bare passager om cola og lys pålægschokolade. Det er selvfølgelig muligt, at Støjberg har skrevet noget indholdsmæssigt interessant, men i så fald er det konsekvent blevet klippet ud i redigeringen af dagbogen.
Ministeren må vel spise, hvad hun vil og lefle for de befolkningsgrupper, hun vil? Ja, ja. Men hun må også gerne byde ind med bare en lille smule substans, nu hvor hun trods alt har fået den tillid, der ligger i at repræsentere os alle sammen. Komme med en politisk analyse af sin ageren i en af tidens allervigtigste debatter – eller måske ligefrem en vision.
Jeg er bange for, at Inger Støjberg er ved at stå af her, så jeg må hellere oversætte til noget med mad: En enkelt portion havregryn og en rundtenom rugbrød ville klæde dig, Inger Støjberg. Den må gerne være med leverpostej – man kan sagens være både folkelig og substantiel.
Kristian Villesen er journalist. Klummen er udtryk for skribentens egen holdning

