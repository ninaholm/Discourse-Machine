Vi skal skabe reelle alternativer til privatbilismen
I Danmark skal vi vælge, om vi vil videreudvikle de urbane transportformer, der giver fordele både for den enkelte og for byer og samfund som helhed. Eller om vi vil fortsætte med at poste milliarder i en perspektivløs privatbilisme
Fremtidens pendler bør have mange kombinationsmuligheder, skriver dagens kronikører. De færreste af os er endimensionale fodgængere, bilister, cyklister, tog- eller buspassagerer. Vi benytter en cocktail af transportformer, og i fremtiden vil vi i stigende grad forsøge at maksimere vores egen mobilitet. Fremtidens pendler er det, man med et nyt ord kan kalde mobilist.


 København skal være verdens bedste by at pendle ud og ind af. På cykel. Eller via en kombination af cykel og offentlige transportmidler som tog, bus og metro. Det er Cyklistforbundets ambition, som vi vil argumentere for i den nye trængselskommission, der onsdag i sidste uge afholdt sit første møde.
Pendlere, der benytter en transportform, som er sund, miljøvenlig og økonomisk gavnlig for samfundet, skal belønnes. De skal belønnes i form af endnu flere og bredere cykelstier og i form af markant bedre og billigere offentlig transport. Vi vil arbejde for, at København bliver en trafiksikker by. Og vi vil arbejde for, at den offentlige debat om trængselsproblemerne folder sig ud som det, den reelt er: en værdikamp. En kamp mellem på den ene side en forældet, uøkonomisk, usund og miljømæssigt skadelig bilkultur. Og på den anden side bæredygtig mobilitet, hvor det både er behageligt for pendlere at komme ud af og ind i byen – og behageligt at bo i den.
Transport handler i høj grad om livskvalitet. Og i en bredere forstand handler det om demokrati. Hvem har ret til at opholde sig i vores byer? Danskerne bestemmer selv svaret. Hverken grundlove eller naturlove dikterer, at byens fælles arealer automatisk tilhører bilerne.
I en tid, hvor verden leder efter løsninger på CO2-udledningen og den globale opvarmning, er bæredygtige transportformer i stigende grad blevet en del af løsningen, mens bilerne i stigende grad er en del af problemet. Vi er nødt til at revidere vores bilcentrerede verdensbillede. I nogle områder i Californien er der nu mere end 1.000 biler pr. 1.000 indbyggere. I 2050 vil der være ni milliarder mennesker på Jorden, flest i de store byer. Hvordan skal alle de mennesker komme rundt i verdens metropoler? Samtidig med at CO2-udledningen skal reduceres markant?
Biler har mange fordele, ikke mindst over lange afstande. Bilerne har været og vil fortsat være med til at skabe vækst i moderne samfund. Ingen tvivl om det. Men i byerne er der alt for mange af dem. Der er simpelthen ikke plads til, at vi hver og en som enkeltpersoner skal køre rundt med en motor på fire hjul, der gennemsnitligt fylder lige så meget som for eksempel otte cyklister. Bilerne er et problem i storbyer over hele verden, inklusive København:
»Trafikken på vejene i og omkring hovedstaden er blevet så omfattende, at kapacitetsgrænsen er nået mange steder i myldretiden. Alt for mange bilister i hovedstadsområdet spilder deres tid på at sidde i kø hver eneste dag. Det mindsker mobiliteten og hindrer vækst i samfundet. Samtidig er trafikkens miljøpåvirkninger markante,« står der i det »Kommissorium for reduktion af trængsel og luftforurening samt modernisering af infrastrukturen i hovedstadsområdet« som et flertal i Folketinget har vedtaget.
Helt ny kundegruppe
Mange steder i verden begynder man at tage radikale midler i brug for at få styr på en ellers ustyrlig privatbilisme. I Holland betaler man bilisterne for at lade bilen stå:
»Regeringen foretager en beregning. Hvor meget vil det koste at udvide vejen med ekstra vejbaner eller at bygge en ny motorvej. Og det koster millioner, millioner, millioner af euro. Og det, vi ser nu, er forskellige forsøg, hvor de tilmeldte bilister får en belønning, hver gang de ikke bruger bilen i myldretiden. Og folk tjener penge på det. Op til 750 kroner om måneden efter skat. Og det betyder, at folk ændrer adfærd. Og det virker ret godt,« fortæller den hollandske trafikanalytiker Jos Hollestelle til DR’s P1.
En anden international tendens i byplanlægningen er forsøg med at kombinere forskellige former for transport, ’cocktailtransport’, som de kalder det i USA og Canada. DSB indførte i 2010 en prøveordning med gratis cykler i S-togene. Forsøget viste sig omgående som en kæmpe succes, der illustrerer borgernes modtagelighed over for velfungerende nye initiativer. I en Megafon-undersøgelse fra 2011 svarede 91 procent af S-togsbrugerne, at de syntes godt om tilbuddet. Muligheden for gratis at kombinere cykel og tog skabte øjeblikkelig en helt ny kundegruppe for DSB. Tusindvis af passagerer, som ellers ikke ville have benyttet statsbanerne, hoppede på toget – med cyklen.
Siden 2010, hvor det blev gratis at medtage cyklen i S-toget, er antallet af cykler mere end tredoblet fra 2,1 millioner til langt over 7 millioner cykler om året. I dag har DSB gjort ordningen permanent.
To hjul og skinner er en stærk cocktail, som er meget populær hos brugerne. Men der er behov for generelt at udvikle flere og mere integrerede transportløsninger. Et miks mellem gågader, cykler, tog, busser og biler. Alt sammen blandet på en måde, så det stimulerer brugen af effektive, sunde og miljøvenlige transportformer.
Vi bliver mobilister
Fremtidens pendler bør have mange kombinationsmuligheder. De færreste af os er endimensionale fodgængere, bilister, cyklister, tog- eller buspassagerer. Vi benytter en cocktail af transportformer, og i fremtiden vil vi i stigende grad forsøge at maksimere vores egen mobilitet. Fremtidens pendler er det, man med et nyt ord kan kalde mobilist.
Cyklistforbundets udspil i den nye trængselskommission er en by med maksimal fleksibilitet mellem cykler og offentlig transport. Mellem cykler og elektriske busser. For man kan selvfølgelig tage sin cykel med bussen. Eller med toget. Vi ønsker en by, hvor statsbanernes cykelmekanikere har spændt kæden og pumpet dækkene, når man henter jernhesten på stationen. Hvor man kan cykle på en af de nye supercykelstier, der findes i hovedstaden og de større provinsbyer. Fremtidens cykelstier er virkelig supereffektive, fordi der er flere spor i hver side, og fordi man ikke hele tiden skal stoppe for rødt. Sammenlignet med andre store infrastrukturprojekter er det pærelet at hælde lidt asfalt ud til supercykelstier, og sammenlignet med udgifter til veje og motorveje koster det nærmest ingenting.
Motorvej eller cykelsti
Der skal stærke incitamenter til, hvis den enkelte skal vælge bæredygtige og sunde transportformer. Folk begynder ikke at ændre vaner, bare fordi de bliver opfordret til det. Der skal ske noget markant, før man for eksempel fravælger bilen, hvis man er vant til at køre i den. Det viser alle undersøgelser og al erfaring. Alternativet til bilen skal være reelt. Fordelene skal være åbenbare. De 36 procent, der allerede nu cykler til arbejde i København, gør det ikke primært af hensyn til miljøet eller deres egen sundhed. Det gør det, fordi det er det letteste og mest effektive.
I Danmark skal vi vælge, om vi vil videreudvikle de urbane transportformer, der giver fordele både for den enkelte og for byer og samfund som helhed. Eller om vi vil fortsætte med at poste milliarder i en perspektivløs privatbilisme. Vores valg får betydning for, hvor hurtigt og effektivt danskerne kommer til og fra arbejde, om de skal tilbringe tusindvis af timer i bilkøer eller ej. Men vores valg er også afgørende for den type af byer, som vores børn og alle andre kommer til at bo i.
Trængselskommissionen skal i de kommende måneder afgøre, om den vil bygge en motorvej til den type fortidig transport, som de nu går væk fra i mange amerikanske byer. Eller om den vil bygge en cykelsti til fremtidens grønne og bæredygtige transportformer. Svaret blæser i vinden på cykelstien.
 
Frits Bredal er kommunikationschef i Cyklistforbundet
Trine Juncher Jørgensen er souschef i Cyklistforbundet og medlem af trængselskommissionen

