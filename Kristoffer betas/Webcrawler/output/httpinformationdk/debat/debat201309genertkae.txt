Er du for genert til at kæmpe for dine rettigheder, så bliv hjemme, homo!
Det er forkasteligt, at en flok generte unge homoseksuelle peger fingre ad Copenhagen Pride. Har de ikke opdaget, at det stadig er svært at være homoseksuel, så snart man bevæger sig uden for Indre By?


 
	Knap nok er regnbueflagene pillet ned, og pailletterne fejet op fra Københavns gader efter den nyligt overståede Copenhagen Pride, før vi skal lægge øre til, at LGBT-sagen har overlevet sig selv, og at alt er i sin skønneste orden i lille Danmark. Senest i disse spalter, hvor en gruppe generte homoer oven i købet føler sig stigmatiseret af de flamboyante homoers optræden ved Copenhagen Pride.

	Samme retorik kunne læses i en leder i Jyllands-Posten (3. juni) efter Priden i Aarhus. Her dømte man også deltagerne i Aarhus Pride for deres flamboyante, grænseoverskridende optræden.

	I det hele taget er det et populært greb at bruge flamboyante homostereotyper i den offentlige debat om homoseksualitet. Men jeg undrer mig over, hvad mediehomoer som Gustav, Jim Lyngvild m.fl. har at gøre med den bredere debat om homoseksualitet.

	Jeg har aldrig været vild med den medieflamboyante heterostereotype Lotte Heise, men at skulle fordømme heteroseksuelle kvinder på den bekostning ligger mig meget fjernt. Og hvad med Amalie Szigethy; mere heteroflamboyant kan det vel næppe blive. Om man kan lide hende eller ej, har vel intet med hendes seksualitet at gøre.

	Men når vi syntes, at Gustav er for meget, så er det helt ok at fordømme hans seksualitet og oven i købet tage alle bøsser med i fordømmelsen. En fordømmelse, der her i sommer resulterede i, at han blev spyttet på og jagtet gennem byen af en flok homofober, der korporligt ville banke ind i hovedet på ham, hvad de mente om flamboyante homoer.

	Jeg er sikker på, at Gustav havde meget svært ved at se det tolerante Danmark, mens han forsøgte at komme væk fra sine overfaldsmænd. Tolerance var en by i Rusland – og dog; måske ikke lige i Rusland ...

	Psykisk syge transkønnede

	Rådhuspladsen har denne sommer ikke alene lagt brosten til den store LGBT-fest, men også til den mest skræmmende hate crime længe.

	Tirsdag den 4. juni klokken 12 fik transkønnede Cecillia Mundt et uhyggeligt minde for livet, da hun blev slået ned med en hammer. Jeg er sikker på, at Cecillia Mundt dagligt mindes om, at der er et stykke vej endnu, før Danmark kan kalde sig tolerant og homofobifrit, når hun mærker det sted i sit kranie, der er erstattet med ståltråd.

	Måske hun også bliver mindet om, at hun ifølge den danske lovgivning deler diagnose med sin overfaldsmand. De er nemlig begge psykisk syge.

	Det perfekte Danmark, hvor LGBT-sagen har overlevet sig selv, er en meget fjern virkelighed for de fleste transkønnede. De færreste danskere ved, at transkønnethed i Danmark er en psykisk lidelse, og at Folketinget for nylig valgte ikke at fjerne transkønnethed over listen af psykiske sygdomme. Samme liste, som vi med stolthed fjernede homoseksualitet fra i 1981. De generte unge homoer, der mener, at LGBT-sagen har overlevet sig selv, var sikkert ikke engang født, da det skete.

	Tror I unge generte homoer, at de rettigheder, I er vokset op med, er kommet af sig selv? I nyder hver dag godt af, at nogen havde modet til at gå på barrikaderne for, at I kan leve jeres liv i overensstemmelse med jeres seksualitet. Også transkønnede har ret til at leve et liv i overensstemmelse med deres kønsidentitet. Det er helt ok, hvis I ikke har mod til at støtte den sag, men at I skyder på dem, der har modet til at stille op og kæmpe, er usmageligt.

	Problemet Jylland

	Et tema i årets Copenhagen Pride var en massiv protest mod russisk homofobi. Et er Rusland, men hvordan er det lige med Jylland?

	At gå igennem Købehavns gader sammen med 20.000 andre og med 100.000 venligtsindede tilskuere står i skarp kontrast til Priden i Aarhus, der efterfølgende som nævnt blev mødt med kraftig fordømmelse.

	2,5 millioner danskere bor i Jylland, ca. 200.000 af dem har en anden seksualitet end heteroseksualitet. Gad vide, hvor nemt det er at leve et liv i Jylland i overensstemmelse med sådan en seksualitet eller køns-identitet?

	Bevæger man sig uden for Indre By i København, skal man lede længe efter en homobar. Gør man det, finder man sikkert en enkelt i Aarhus. I Aalborg, Vejle, Herning, Sønderborg leder man forgæves. Faktisk gør man vel klogest i at lade være med at gå og lede, blive hjemme og ønske sig en enkeltbillet til København.

	Mange tror, det er en skrøne, at der stadig skulle findes unge mennesker i Danmark, der må gøre op med familien for at leve det liv, de har ret til. Det er det desværre ikke.

	Jeg bliver ked af det, hver gang jeg møder et ungt menneske, der giver udtryk for, at de lever et ulykkeligt uudsprunget liv, og som først ser muligheden for at leve i overensstemmelse med deres seksualitet eller kønsidentitet, når de er gamle nok til at flytte til København.

	Jeg bliver ked af det, når vi alle er enige om, at de er dumme i Rusland, og så samtidig ikke kan se, at det at være homo, bi eller trans i Jylland kunne være langt nemmere.

	Når mange danskere definerer de mange hundredetusinder LGBT’er, der lever i Danmark ud fra nogle ganske få sterotyper, så har vi et stykke vej endnu.

	Når det at være transkønnet stadig står på listen over psykiske lidelser, så er der et stykke vej endnu.

	Når LGBT’er bliver udsat for afstumpet vold alene på grund af deres seksualitet eller køns-identitet, så er der et stykke vej endnu.

	Jeg vælger at gå det stykke vej, der stadig mangler. Den lyst fornemmer jeg, at jeg deler med rigtig mange andre.

	Til jer, der ikke gider gå det sidste stykke: Bliv hjemme og luk røven.

Søren Munk er erhvervskonsulent og ungdomsrådgiver

