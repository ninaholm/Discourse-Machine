Anmeldere: Trusler og vold forpurrer debatten
Litteraturkritikernes Lav tager i et debatindlæg skarp afstand fra den senere tids verbale og fysiske overfald på litterære kritikere. Men digteren Janus Kodal, der for nylig kastede vand på Lars Bukdahl, fortryder ikke sin handling


 Den litterære debat i Danmark har nået et nyt lavpunkt, når kritikere ikke længere kan møde op til offentlige arrangementer uden at risikere at blive overfaldet af vrede forfattere. Det mener Litteraturkritikernes Lav, der i en erklæring, som Information bringer i dag, tager skarp afstand fra »de senere måneders voldelige og truende markeringer fra forfatteres side«.
Forholdet mellem kritikere og forfattere har været anspændt, lige siden forfatteren Ib Michael i februar fremsatte sin efterhånden berygtede trussel mod Weekendavisens litteraturanmelder Lars Bukdahl.
»Jeg lover dig tørre tæsk (...) og jeg mener det i så konkret forstand, at du burde politianmelde mig,« skrev han på sin blog.
Få uger senere eskalerede konflikten, da forfatteren Janus Kodal til et oplæsningsarrangement i Litteraturhaus i Møllegade rejste sig fra publikum iført bowlerhat, paraply og hvide handsker og hældte en karaffel vand ud over hovedet på en stærkt overrasket Lars Bukdahl. Kodal kalder selv sin handling for en happening og har efterfølgende lagt billeder af den ud på sin hjemmeside.
Det får Jyllands-Postens litteraturredaktør, Jakob Levinsen, til at sammenligne Kodals handling med fænomenet happy slapping.
»Der sker et skred, så snart man går over til fysiske overgreb, for så forlader man den demokratiske proces. Og dér er Janus Kodal ikke et hak bedre end de unge mennesker, som banker løs på hinanden og tager billeder af det,« siger han.
At slå vand på en gås ...
Ved Kritikerlavets generalforsamling torsdag argumenterede Levinsen for, at man i fællesskab burde politianmelde såvel Ib Michael som Janus Kodal eller alternativt boykotte deres bøger fremover. Forslaget endte med at blive nedstemt, og kompromiset blev i stedet den erklæring, som Kritikerlavets oldermand Mai Misfeldt i går udsendte på vegne af foreningen. Over for Information fastholder Levinsen dog, at trusler om vold og fysiske overgreb er strafbare handlinger, uanset hvem der begår dem.
»På sin vis er det utroligt, vi overhovedet har den her diskussion. Hvis det var en erhvervsjournalist, der var blevet lovet tæsk eller overhældt med vand af en bolighaj, ville man slet ikke være i tvivl om, hvad man skulle synes. Men fordi det udspiller sig mellem en kunstner og en anmelder, så tager man det åbenbart ikke så alvorligt til trods for at Lars Bukdahl selv har udtalt, at han opfattede handlingen som et voldeligt overgreb,« siger Jakob Levinsen.
Digteren Janus Kodal siger til Information, at han ikke fortryder sin handling.
Du synes ikke selv, du er gået over grænsen?
»Jo, det er selvfølgelig at gå over grænsen, når man hælder vand på et andet menneske. Men det var jeg bevidst om fra begyndelsen. Ellers havde det jo slet ikke været interessant.«
Kritikerlavet kalder det en voldelig handling, hvad kalder du det selv?
»Jeg kalder det en symbolsk handling ...«
Er det ikke ret konkret at få hældt vand ud over sig?
»Jo, men det er samtidig en symbolsk handling, som er meget let at afkode: Jeg står under en paraply og er altså beskyttet, mens jeg lader det regne på Lars Bukdahl. Det er et billede på hans egen praksis. Hans kritik kan være ætsende, men jeg står trods alt ikke med batterisyre i hånden jeg vælger vandet, og så opkalder jeg handlingen efter ordsproget: 'At slå vand på en gås,' hvilket betyder, at noget er uigennemtrængeligt. Gåsen kan ikke blive ren, fordi den skyer vandet.«
Men du er forfatter og lever af ord hvorfor er du ikke bare gået i rette med ham sprogligt?
»Jeg er jo ikke polemiker på den måde. Jeg udtrykker mig i værker, som er afsluttede, og som derefter står til diskussion. Og det er sådan, jeg opfatter min happening som et afsluttet værk, der nu står til diskussion.«
Du fortryder det ikke?
»Nej, jeg fortryder det ikke, men jeg kan godt se, at der er nogle etiske problemer forbundet med det.«
Og hvordan forholder du dig til dem?
»Normalt når der opstår problemstillinger i et værk, så betyder det, at man må indarbejde dem i sine kommende værker. Det er sådan, nye værker opstår.«

