Afskaf den 'mandlige bonus'
Hvorfor afskaffede videnskabsministerens eget ministerium i 2005 det eneste ligestillingspolitiske tiltag, som har eksisteret i Danmark tilbage fra 1990'erne, nemlig at der skulle kvinder i bedømmelsesudvalg?
At udviklingen med hensyn til ligestilling indenfor forskningen går den forkerte vej, kan vi takke Helge Sanders ministerium for. Det mener Bente Rosenbeck i dagens synspunkt.


 Ifølge Informations artikler om kvinder i forskning er Helge Sander nu parat til stort set "alt - undtagen kvoter" for at få kvinder ind i forskning. Men hvorfor afskaffede hans eget ministerium i 2005 det eneste ligestillingspolitiske tiltag, som har eksisteret i Danmark tilbage fra 1990'erne, nemlig at der skulle sidde kvinder i bedømmelsesudvalgene? 
Ansættelsesbekendtgørelsen for universiteterne foreskrev tidligere, at institutionernes ledelse ved nedsættelse af bedømmelsesudvalg skulle tage "hensyn til en afbalanceret sammensætning af kvinder og mænd". 
Britta Thomsen, der er medlem af Europa-Parlamentet, fremhæver i en rapport, som hun har udarbejdet om kvinder og videnskab, at der skal flere kvinder i ansættelsesudvalgene (Information 5.-6. juli). I Danmark har vi i hvert fald på papiret haft en sådan ordning i mere end 10 år. Men selv om der er kommet flere kvinder ind, overbefolker mænd stadig bedømmelsesudvalgene, idet der i 2004-2006 kun var 19 pct. kvinder i bedømmelsesudvalg ved professor-, lektor- og adjunktansættelserne i 2004-2006, selv om andelen af ansatte kvinder er oppe over 25 procent. Der er flere kvinder at tage af. De skal blot ind i udvalgene. 
Endvidere er der sket et fald i antallet af kvinder i bedømmelsesudvalg mellem 2004 og 2006, måske som følge af, at der ikke længere skal tages hensyn til kønssammensætningen. Så udviklingen går den forkerte vej, og det har vi Sanders ministerium at takke for.
Granskning fulgte debat 
Det var debatten om kvinders andel af forskerstaben i midten af 1990'erne, som var anledning til, at Bertel Ståhle på ministeriets vegne gik i gang med at undersøge alle akademiske stillinger ved de danske universiteter fra 1996 og frem. Konklusionen har gennem 10 år været den samme, nemlig at stigningstakten i andelen af kvinder i det videnskabelige personale er langsom. 
Den vigtigste statistiske forklaring til kønsfordelingen i rekrutteringen er ifølge Ståhle, at alt for mange ansættelser bliver gennemført uden kvindelige ansøgere. Det betyder, at mere end fem ud af ti stillinger i 2004-2006 blev fordelt mellem kønnene alene som følge af ansøgningsmønstret. Konklusionen i Ståhles rapporter har været, at kvinder ikke søger stillingerne. Men det er kun en del af problemet, idet det ser ud til, at ansættelsessystemet favoriserer mænd.
Mænd skal ikke i nær så høj grad som kvinder konkurrere om stillingerne. De er oftere end kvinder ude for, at der kun er én ansøger til den stilling, de søger, de bliver i højere grad kaldet end kvinder (her er ingen konkurrence), og de får oftere end kvinder professorater med særlige opgave (hvor ansøgningsskaren er begrænset). 
Mænd får særbehandling 
Ståhles statistik over forskerstaben peger på, at mænd bliver særbehandlet, og det kunne være interessant at finde ud af, hvad det er for nogle strukturer og en praksis, der støtter de mandlige akademikere på vej op ad karrierestigen. Det er disse strukturer, vi skal have gjort noget ved, for hvis ikke, er jeg bange for, at den ligestillingspolitik, som flere af vores universiteter har taget initiativ til i den seneste tid, går hen og bliver symbolpolitik. 
Et eksempel på dette er det stort anlagte Freja-program (Female Researchers in Joint Action), som daværende forskningsminister Jytte Hilden tog initiativ til i midten af 1990'erne, og som på mange måder var en stor succes. Der kom et overvældende antal ansøgninger og bevillingsraten var lav (godt tre procent), hvilket vidnede om stor interesse og hård konkurrence. Da foreningen: Kvinder i fysik i 2004 afholdt en konference, som afslutningen på Freja-programmet, kunne repræsentanten fra Videnskabsministeriet desværre fortælle, at på bundlinjen var der ikke rykket noget som helst. På trods af de mange flotte historier om kvinder, der var blevet professorer og om yngre kvinder, der var blevet ansat, så havde dette initiativ ingen statistisk effekt. Hvorfor ikke? Hvad betød 78 millioner til Freja-programmet, når hovedparten af de 1.824 millioner, som blev uddelt i løbet af 1990'erne til programforskning, gik til mænd? Kvindernes andel af de forskningsaktiviteter, som voksede mest i 1990'erne, var ekstremt lav. Den forskningspolitik, der blev ført på dette tidspunkt, var således først og fremmest med til at rekruttere mænd. Det er dem vi nu ser nyansat i faste stillinger.
Der skal politik til 
Hvad kan vi lære af det? I hvert fald ser det ud til, at enkeltstående initiativer er som dråber i havet uden en egentlig effekt. 
Der må en kontinuerlig politik til over en længere periode og så det allervigtigste, nemlig at universiteterne holder op med at favorisere mænd. Det er således ikke udelukkende kvinderne, der udgør et problem, men også selve universitetsstrukturen.
Jeg har i år 30 års jubilæum, hvad angår ligestillingspolitik i uddannelsessektoren, og min konklusion har hidtil været, at aldrig er der kommet så lidt ud af så meget. Men når det er sagt, så er der rent faktisk sket noget det sidste år. Forskningsrådssystemet indkalder til september ansøgninger fra kvindelige forskningsledere. Københavns Universitet har vedtaget et Trepunktsprogram 2008-2011: 'Mangfoldighed på KU - Flere kvinder i forskning og ledelse', som består af tre dele. 1. Økonomiske incitamenter til fakulteter/ institutter, 2. Internationaliseringsstipendier og 3. Talent- og lederudvikling. Desuden skal institutter og fakulteter ifølge kontrakten udarbejde en række initiativer. Her har f.eks. Det naturvidenskabelige Fakultet lagt sig i spidsen med et eget mini-Frejaprogram, som bl.a. omfatter en række rekrutteringsstillinger til kvinder. 
Vilje til handling
Der er således en vilje til at handle, som ikke har været til stede tidligere. Noget kunne tyde på, at ligestillingspolitik er ved at blive accepteret som en del af forskningspolitikken.

Bente Rosenbeck er lektor iNordiske Studier og Sprogvidenskab på Københavns Universitet. Bertel Ståhle: Fornyelse i forskerstaben. Forskerpersonale og forskerrekruttering på danske universiteter 2004-2006. www.ini-c.dk

