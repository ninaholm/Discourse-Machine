Smukke mennesker
LEDER


 Danmark er på mange måder et ligestillet land. Og den dominerende holdning er, at vi i Danmark kan vælge frit uanset køn. Alligevel er det svært at overse, at der her i landet er 4.003 mandlige administrerende direktører og 228 kvindelige. Hvorfor ser det stadig sådan ud?
To dybe skyttegrave har etableret sig i den danske kønsdebat: På den ene fløj dominerer kritik af de sociale strukturer, der former og ofte begrænser kvinders muligheder. På den anden hyldes den liberale grundtanke, at intet holder dig tilbage ud over dig selv.
Senest den 3. januar slog Amalie Lyhne og Leny Malacinski i Berlingske et slag for kvinders personlige, individuelle ansvar for kønsskævheden: »Hvis feministerne virkelig vil have, at kvinder skal tjene flere penge, burde de holde op med at skælde ud på mændene, politikerne og samfundet og i stedet sætte sig ned og tale med kvinderne om deres valg ...« og udtrykte en tiltagende træthed over at blive tilskrevet, hvad de kaldte »falsk bevidsthed«: en manglende erkendelse af, at de kunne være holdt tilbage af noget, der ikke er lov, men kulturelt bestemt.
En ny rapport fra University of the West of England åbner for, at en tredje position måske kan lede os ud af skyttegravskrigen. Undersøgelser fra fem kontinenter viser, at kvinders selvbillede har fundamental indflydelse på hele deres liv, herunder skolepræstationer og deres drømme for fremtiden. Tal fra 30.000 piger i Finland i alderen 14-16 viste f.eks., at uanset hvordan deres kroppe så ud, var følelsen af ikke at være smuk nok udbredt og var direkte relateret til dårligere karakterer. Og det kunne pigerne ikke bare ’vælge fra’.
»Når samfundet konstant fælder domme over kvinder og piger baseret på deres udseende, bruger de en masse energi på at tænke på den måde, de præsenterer sig selv. Det forventes, at man bruger tid på det,« siger Emma Halliwell, en af tre forskere bag rapporten.
Negativt kropsbillede er altså ikke et isoleret, individuelt problem, men et samfundsonde, der har en fundamental indflydelse på kvinders forventninger til egne evner – også i sfærer, der umiddelbart intet har at gøre med udseende. Problemet er kun blevet større de seneste 20 år, og fortsætter trenden, kan konsekvenserne ifølge forskerne være, at Storbritannien vil have 40.000 færre kvindelige entreprenører i 2050.
Vores kultur har et bredt anerkendt, homogent, og svært opnåeligt skønhedsideal, der i dag er blevet uadskilleligt fra forestillingen om succes, ambition og sundhed. De domme, vi fælder over andre menneskers udseende, er mere vidtrækkende, end vi umiddelbart mærker. Et smukt udseende er en måde at vise overskud på. Derfor kan det være altødelæggende at føle, at man ikke ser ud som vores ideal.
At påpege, at et menneske kan ligge under for et kulturelt pres, er ikke at kalde det svagt. Det er ikke at offergøre, det er ikke en opfordring til fløjlshandsker og særbehandling. At anerkende, at presset eksisterer, er at sande, at ingen af os eksisterer i et vakuum, men bevæger os rundt i en virkelighed, hvor blikkene er konstante, vi søger hinandens accept, og hvor nogle ting vejer tungere end andet. Kvinders fokus på udseende er ikke et forfængeligt karaktertræk, men i høj grad en respons på et samfund, der kræver det af dem. Senest i 2013 viste en undersøgelse fra Harvard, at smukke mennesker bliver opfattet som sundere og mere pålidelige.
Placeres hele ansvaret for et menneskes liv i dets egne hænder, glemmes jobsamtaler, receptioner, møder og et utal af andre sammenhænge, hvor førstehåndsindtrykket vejer tungt.
At kritisere enten individ eller struktur bliver en forsimpling af kompleksiteten i kønsdebatten og tjener intet. Rapporten giver os nye værktøjer til at belyse, hvordan menneske og samfund spiller sammen, hvordan vores idealer bruges til uretfærdigt at belønne nogen og straffe andre. Ingen skal behøve føle, at de har mindre ret til glæde, succes og indflydelse på grund af deres angst for, at blikke, de møder, dømmer dem uden for fællesskabet af de smukke og succesfulde. For tror man undersøgelsen, er der en uhyggelig stor del af vores søstre og døtre, der har købt den historie om dem selv.

