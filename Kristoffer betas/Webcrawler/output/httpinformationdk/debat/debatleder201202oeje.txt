Øje for øje – ansigt til ansigt



 Det er sjældent, at et voldsoffer personliggør debatten om retfærdighed kontra samfundets strafudmåling. Derfor gjorde den 29-årige tidligere fotomodel Marlene Duus eftertrykkeligt indtryk i en Politiken-kronik, som stemmen vi aldrig hører, og som stemmen, der spurgte, er det rimeligt, at mit liv er smadret til ukendelighed, mens gerningsmanden får samfundets hjælp til at starte et nyt?
Den debat, der har rejst sig i kølvandet på kronikken er vigtig, fordi den er svær.
Gerningsmandens straf, der afsones over en årrække og har indbygget samfundets hjælp i form af strafnedsættelse og prøveløsladelse, vil altid være svær at balancere over for konsekvensen for voldsofret, som må leve med psykiske og fysiske skader resten af livet.
Voldsmanden i Marlene Duus’ sag går frit rundt efter at have afsonet to år ud af en fængselsdom på seks.
Samfundet må aldrig opgive at resocialisere en forbryder, fordi det, han eller hun har gjort, aldrig nogensinde kan opvejes. Opgaven er netop at gøre alt for, at forbrydelse ikke gentager sig og skaber nye ofre.
Det er muligt, at Marlene Duus’ ekskæreste, som gennembankede hende med et jernrør og smed hende ud af vinduet i en etageejendom for selv at følge efter i et mislykket selvmordsforsøg, burde være tilbudt et behandlingsforløb for voldelige mænd. Det har Dannerhusets blandt andet foreslået. Det er også muligt, at han burde modtage andre former for behandling, hvis han har en psykisk lidelse. Men der, hvor Marlene Duus og andre voldsofre tilsyneladende for alvor svigtes, er i en mangelfuld indsats i forhold til at få ofret ud af sin offerrolle med muligheden for en ny start på livet.
Det handler ikke bare om at få udbetalt erstatning uden at skulle kæmpe i årevis for at få det. Men tværtimod om, at Danmark bliver bedre til at sætte mennesket i centrum i retssystemet. Det er netop, hvad de såkaldte konfliktråd kan.
Ikke at Marlene Duus’ sag kunne være håndteret i et konfliktråd, men sagen rejser en nødvendig debat, der handler om, hvordan voldsofre kommer videre.
Retsinstanser er sat til at håndtere samfundets krav om retfærdighed, men hvis et offer skal komme sig efter en forbrydelse, er man nødt til at gå andre veje. I middelalderlige strafudmålinger var normen øje for øje, i dag skal vi forandre retssystemet ved at lade offer og gerningsmand mødes ansigt til ansigt.
Menneskene bag forbrydelserne skal ikke glemmes, men træde frem og balancen forsøges genoprettet i mødet, hvor offeret får en forklaring og hjælp til at bearbejde de traumatiske hændelser, og gerningsmanden kan se konsekvenserne af sine handlinger i øjnene og måske få lettet sin dårlige samvittighed.
Som Information har beskrevet i ugens løb, peger erfaringer med konfliktråd fra lande som Norge og Belgien i den rigtige retning. En retning som også Danmark så småt bevæger sig i, efter at Folketinget sidste år vedtog at gøre det midlertidige konfliktråd permanent. I Norge blev 8.271 sager løst i retssystemet via konfliktråd vvsidste år, i Danmark gælder det for 595 sager.
I Norge og Belgien bruger man ordningen i et stigende antal sager om grovere vold. Ifølge den norske forsker Yngvil Grovdal er kvinder, der har været udsat for grov vold, glade for konfliktråd og ansigt til ansigt-samtalerne, der hjælper kvinderne videre.
De norske resultater er i det hele taget overbevisende. Recidiven blandt gerningsmænd, der er blevet konfronteret med deres offer, er 12 procent lavere end hos gerningsmænd, hvis sager er blevet behandlet i retten – i Norge er de så også gået skridtet videre end i Danmark og har ladet konfliktmægling være et alternativ til straf. I Danmark er det kun et supplement. Det tankevækkende er, at recidiven blandt danske gerningsmænd ligger på omkring 60 procent.
Det interessante ved konfliktråd er også, at de tilfredsstiller både den politiske højre- og venstrefløj, fordi det både handler om at erkende, at hårdere straffe ikke er den eneste form for kriminalitetsbekæmpelse.
Samtidig med at man også gør mere for ofret.
Som Information kunne fortælle torsdag, ønsker et flertal i Folketinget da også at styrke ordningen i Danmark.
I denne sammenhæng er det værd at huske på, at Danmark er et af Europas hårdest straffende lande, når det gælder drabs- og voldsforbrydelser, som ekspert i strafferet ved Copenhagen Business School, Vagn Greve, har påpeget. Vi straffer altså væsentlig strengere, end man for eksempel gør i Norge og Sverige.
Retfærdighedsfølelsen i befolkningen skal honoreres, men det skal omsorgen for ofrene også.
Og derfor er det bestemt glædeligt, at denne erkendelse nu langt om længe etablerer sig bredt i det danske Folketing.

