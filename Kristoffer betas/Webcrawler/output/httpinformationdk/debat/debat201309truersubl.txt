Nu truer vi sublimt naturen
Før var det omvendt, som Arktis på Louisiana så mægtigt udstiller – Vi truer altså os selv, som sanselige naturvæsener, men gør det noget? Vi kunne jo bare sublimere totalt!


 
	På Louisianas nyåbnede Arktis-udstilling, som Kristoffer Weiss så malende og manende beskrev her i bladet i fredags, læses dette citat af den engelske kunstner Frances Reynolds (1729–1807):

	»Det virkeligt subtile er en tinde af salighed grænsende til gru, deformitet og vanvid! Et højdepunkt, hvorfra det sind, der drister sig til at spejde langt ud og ser alt sammen, fortaber sig!«

	Med kommentaren: »Vi står jo her og ser på landskabet, nøjagtigt eller ej, som billede. Vi kan altså hæve os over det forefindende. Vi kan få hold på det ved at fremstille det som billede, ved at forvandle det til kunst – eller bare sprog. Man så derfor den subtile kunst som opbyggelig, fordi den gjorde borgeren i stand til at forvalte det grænseløse og det truende.«

	Her kunne man nok spejde langt tilbage og fortabe sig – i funderinger over, hvordan den romantiske, følelsesladede kunst, som ellers så ofte fremstilles i uforsonligt modsætningsforhold til den frembrydende industrialisme, kapitalisme og borgerlighed, alligevel synes i god overensstemmelse med det moderne fremskridt. Dets forventning om, at vi, menneskeheden, i kraft af rationalitet, naturvidenskabens abstrakte lovmæssigheder og formler, dampmaskinerne og kul-energien (senere dynamoen og olien, senere igen gensplejsningerne, computeren, internettet og digitaliseringens abstraktioner) plus subtil pengeøkonomi – var og er på vej til at erobre ubegrænset magt over og forbrug af naturen i form af evig, uophørlig økonomisk vækst.

	I en ny tidsalder

	Men lad Kristoffer Weiss få ordet: »I år 2000 introducerede nobelprismodtageren Paul Crutzen derfor begrebet om en ny geologisk tidsalder kaldet Antropocen. Den periode strækker sig fra den spæde industrielle revolutionen sent i 1700-tallet og frem til i dag. Påstanden er, at menneskets aktiviteter op gennem industrialisering og udviklingen af den fossile økonomi de seneste 200 år, har påvirket Jordens klima gennem global opvarmning i så høj grad, at Jordens økosystemer er ændret radikalt. Videnskaben har givet os den skræmmende indsigt, at vi er en væsentlig del af årsagen ... Mennesket er nu selv en naturkraft. Fra betragter af naturen til skabende natur … De billeder, der cirkulerer af smeltende gletsjere og isbjørne hjælpeløst fanget på drivende isflager, giver et ubehagelig deja-vu til 1980’ernes endeløse billeder af syreregn og hvaldød, der trak et dybt spor i de fleste menneskers bevidsthed. Klimaforandringerne og den hastige afsmeltning af iskappen har mere end nogensinde gjort Arktis til scenen for et geopolitisk magtspil med sikkerhedspolitiske under- og overtoner. En ting var det forfængelige kapløb om at være de første på Nordpolen. Noget andet opdagelsen af givtige handelsruter og kortlægningen af nyt land.«

	Det kristne problem

	Amen! Og dog: Ved et forunderligt tilfælde, der ligner en tanke (men lad for Guds skyld ingen formaste sig til at opkaste sig som repræsentant for denne tanke), skulle Weiss og min kollega Karen Syberg netop dagen før, med henvisning til religionshistorikeren Jens-André Herbener bestemme antropocen-forestillingerne til at være noget ældre end 200 år.

	Karen Syberg udpegede det kristne natursyn som en central del af problemet. Han mente, at de monoteistiske religioners og især kristendommens dyrkelse af mennesket på bekostning af naturen i høj grad havde været medvirkende til at muliggøre den moderne udnyttelse og ødelæggelse af den. Og det har han temmelig sikkert ret i.

	Inden kristendommen fik fodfæste, var naturen hellig. Men netop dette var det Kirken magtpåliggende at gøre op med. For med Evas syndige æbleskud var også naturen faldet i synd. Naturen kan som bekendt være både grusom og katastrofal, hvorimod skaberen, Gud, var det højeste gode. Når han alligevel kunne lade naturen opføre sig ødelæggende, skyldtes det altså synden, ræsonnerede man. Tilmed var mange af naturguddommene, ligesom Eva, mistænkeligt kvindelige.

	I middelalderkirkens teologi bliver Afrodite til »den hedenske Eva«, Augustin taler om »Den store Moders skændige kult«, og hvor munkene drog frem på deres missionskurs mod nord, fældede de med flid alle helliglunde og hellige træer. Mennesket skulle som Adam pløje jorden i sit ansigts sved, arbejde og korn blev den nye normal. Derefter fulgte protestantisk etik og kapitalismens ånd, hvor fliden fik et ekstra tryk-seksten – resten er historie. Den, som Jordens Forenede Nationer (FN) lige har mindet os om: »Verdens CO2-budget er snart brugt op, og tabet af is fra Grønland er nu seksdoblet,« lød historien i avisen i lørdags.

	Men gør det noget? Nok var vi før truet af en til tider overmægtig og grusom natur, mens det i dag er omvendt, sådan som Arktis på Louisiana mægtigt udstiller: Vi truer os selv, som sanselige naturvæsener, men gør det noget? Pengene ophæver sublimt-abstrakt alle de forskelle, der sanseligt og moralsk gør en forskel, for at både genstande og tjenesteydelser som varer på markedet frit kan byttes med hinanden. Sådan kunne vi jo også gøre: Sublimere os selv totalt!

