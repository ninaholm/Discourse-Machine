Duellen: Det indre selv er en illusion
Uanset hvor meget vi prøver, finder vi ikke ind til vores egen inderste kerne. Det er selvudviklingens største illusion, mener professor
Lene Tanggaard


 
	Professor i pædagogisk psykologi ved Aalborg Universitet, Lene Tanggaard giver ikke meget for ideen om, at man ved at granske de inderste lag af sit sind kan finde ind til et slags ’kerne-selv’, hvor nøglen til lykke og sunde relationer ligger gemt. Hun mener snarere, at man risikerer at blive egoistisk og endnu mere ulykkelig, hvis man konstant er optaget af at mærke efter og søge indad.

	»Som min kollega Svend Brinkmann skrev i Psykolognyt for nylig, kan det kun anbefales at søge indad i sommerferien, hvis det endelig skal være. For når man leder efter sig selv, ender man med at finde sig selv i sofaen, siddende og spise slik,« siger hun.

	Ifølge Lene Tanggaard eksisterer der ikke nogen indre kerne, hvorfra selvet udspringer, og som man kan finde ind til. Derfor er det omsonst at lede. Hun mener i stedet, det er mere konstruktivt at rette blikket udad mod andre mennesker.

	Kan skade samfundet

	»Hvis man endelig skal tale om selvudvikling, er der måske mere selvudvikling at hente ved at arbejde med noget i samfundet, som er relevant og interessant og giver anerkendelse og mening. Der er en stor risiko for, at man ikke finder noget i den der bevægelse indad, og den tid, der bliver brugt på det, kunne være brugt på nyttige og relevante ting til gavn for ens omgivelser, samfundet og en selv.«

	I yderste konsekvens bliver det direkte skadeligt for samfundet, hvis vi bekymrer os så meget om at lede efter os selv, at vi ikke længere bekymrer os om større problemer, såsom social arv og uddannelse, mener hun. Men også for den enkelte kan det være nedbrydende at blive ved med at lede efter sit inderste selv, forklarer Lene Tanggaard.

	»Der er jo en grund til, at de her bøger sælger og bliver ved med at sælge. Det er jo, fordi de bidrager til at opretholde kampen efter selvet. Jo mere vi leder, jo mindre finder vi, og jo mere desperate bliver vi efter at finde den her kerne. Og så køber vi den næste bog på markedet, fordi vi håber, at der er en opskrift på at finde kernen.«

	Hun ser fremvæksten af bøger og coaches, der tilbyder selvudvikling, som et udtryk for, at det moderne menneske, frigjort fra slægt, arv og traditioner, mangler faste referencepunkter i tilværelsen. Og dér tilbyder ideen om at finde ind til kernen af sig selv en besnærende løsning, mener Lene Tanggaard.

	»Usikkerheden avler en idé om, at hvis jeg forstår mig selv bedre, kan jeg måske træffe endnu mere kvalificerede valg, og hvis jeg har fat i mig selv, ved jeg, hvad jeg virkelig vil.«

