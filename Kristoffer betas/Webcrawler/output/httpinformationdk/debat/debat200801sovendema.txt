Sovende mænds visioner
Drømme fortolkes til at være en direkte kommunikation med Gud. Og det kan være farligt


 Som lille dreng havde jeg et tilbagevendende mareridt, og her optrådte min bedstefars hund altid. Arthur Rose havde en labrador kaldet Sir Lancelot - i daglig tale Lance - og jeg elskede den hund. Jeg tror også den kunne lide mig, for vi for rundt på Arthurs store græsplæner sammen, og når jeg forsøgte at spænde ben for den, forsøgte den at spænde ben for mig, og når jeg lå på jorden, sad den med ryggen til mig, mens dens logrende hale slog mig i ansigtet.
Men i mine mareridt blev jeg konfronteret med en fjendtlig Lance - ingen sød labrador nu, men et bidende, gøende, ulvelignende væsen, med hovedet fortrukket i had. Han plagede mig indtil mine rædselsskrig vækkede min far. Han rystede mig gentagne gange, indtil jeg fik befriet mig selv fra denne frygtindgydende fantomhund.
Den sande drøm
Vi vesterlændinge har en tendens til at se drømme som et vilkårligt fænomen, opstået af søvnens formindskelse af en stadigt arbejdende hjerne, et koma af vraggods skyllet i land af vore daglige oplevelser. Men for mange yderligtgående muslimer er drømme en langt alvorligere sag. Profeten Muhammed modtog sit budskab fra Gud - Koranen - efter en række drømme der varede i seks måneder, og der er folk der mener, at Koranens samlede tekster blev modtaget af profeten i en drømmelignende trance.
Drømme, med andre ord, var ikke blot en refleksion af den hvilende menneskelige hjerne, men kunne være en direkte kommunikation fra Gud. Dr. Iain Edgar fra Durham-universitetets institut for antropologi har sendt mig resultaterne af sine egne undersøgelser af fænomenet, oplevelsen af 'den sande drøm' - ruya på arabisk - som han mener "er en grundlæggende, inspirerende, ja selv strategisk del af tidens militante jihadbevægelse i Mellemøsten og andre steder".
Edgar beskriver islam som "nok den største drømmekultur i verden i dag," og citerer en hadith (en kort fortælling af Profeten) hvori Muhammeds hustru Aisha siger, at "starten på den guddommelige inspiration kom i form af gode, retfærdige drømme, når han sov - Han drømte aldrig noget, der ikke gik i opfyldelse så sikkert som næste dags komme." 
En drømmetyder fra Basra i det sydlige Irak - Ibn Sirin - skrev i det 8. århundrede bogen Drømme og deres tolkning - hvori han delte drømme op i spirituelle (ruan), drømme inspireret af djævelen og "drømme der udspringer fra naf (hvilket betyder 'strømmende, varmt blod') - en jordisk ånd, der holder til i den drømmendes krop og er forskellig fra sjælen."
Jeg er bange for, at min bedstefars glubske labrador skal placeres blandt de sidste. Men disse tanker skal man ikke spøge med. For tre år siden udgav Mohammed Amanullah fra Berkeley en artikel, hvori det hævdedes, at halvdelen af de 12 muslimske ansatte ved instituttet for religiøse studier ved et malaysisk universitet, havde fortalt om 'sande drømme', Profeten optrådte i halvdelen af dem. Én fortælling citerer Profeten for at sige, at "enhver som har set mig i en drøm har også set mig, for Satan kan ikke imitere min form."
Fisk i drømmen
Osama bin Laden tror helt sikkert på drømme. Ikke blot fortalte han mig engang, at en af hans 'brødre' havde haft en drøm, hvori han havde set mig i en muslimsk kappe, skægget og til hest, og at dette måtte betyde, at jeg var en 'sand muslim' - et muligt forsøg på at rekruttere mig, hvilket jeg hurtigt afviste - men efter 11. september 2001 blev han citeret for at have sagt, at "Abul-Hassan al-Musri sagde for et år siden til mig: 'Jeg så i en drøm af vi spillede en fodboldkamp mod amerikanerne. Da vores hold kom på banen, var de alle sammen piloter!' Han (al-Musri) vidste intet om operationen, indtil han hørte det i radioen. Han sagde, at kampen fortsatte, og at vi besejrede dem. Det var for os et godt tegn."
Yosri Fouda, en journalist fra al-Jazeera, som interviewede al-Qaeda-planlæggerne Ramzi bin al-Shibh og Khalid Shaykh Mohammed i 2002, skrev, at al-Shibh fortalte om at have haft mange drømme om 'brødrene' inden angrebet. 
"Han fortalte om Profeten og hans nære ledsagere som om han faktisk havde mødt dem." 
Grønne fugle
Al-Shibh huskede at "Mohammed Atta (en af de ledende flykaprere den 11. september 2001) sagde til mig, at Marwan (el-Shehdi) havde en vidunderlig drøm om, at han fløj højt oppe i skyerne omgivet af grønne fugle, der ikke var af denne verden, at han stødte ind i ting og at han følte sig lykkelig."
Fouda noterer, at 'grønne fugle' ofte får tillagt betydning i drømme, grøn er islams farve, og flyvende fugle er et symbol for himlen. Edgar skriver om bin Ladens fortælling om drømmen, hvori den uheldige Fisk optræder som bereden imam, at dette - ifølge Edgar - symboliserer "en persons status, rang, ære, værdighed, magt og hæder".
Tak, men nej tak.
Richard Reid, englænderen der blev kendt som skobomberen, fortalte om en drøm, hvor han forsøgte at komme op at køre med en lastbil. Den var fuld, og han måtte køre med en mindre bil. Lastbilen skulle repræsentere de fire fly, der blev brugt den 11. september 2001, hvorfra Reid blev udelukket, og bilen var det fly fra American Airlines på hvilket Reid forsøgte at 'indhente' sine 19 kammerater.
Fransk-marokkaneren, Zacarias Moussawi, som måske skulle have været den 20. flykaprer, oplevede at hans egne drømme om at styre et fly ind i en høj bygning, blev et vigtigt emne i hans retssag i USA i 2006. Rahimulla Yusufzai, langt den klogeste journalist i Pakistan, fik af Taleban at vide, at grundlæggeren, den enøjede Mullah Omar "modtager instruktioner i sine drømme, og følger dem." 
Én drøm var den om Talebans tilblivelse. Mullah Omar ringede engang til Yusufzai for at få en tolkning af en drøm, hvori et 'hvidt palads' stod i flammer. Han vidste, at Yusufzai havde været i Det Hvide Hus. Så det ud som Det Hvide Palads? Dette var før 11. september 2001.
En tidligere Guantánamo-fange, Qari Badruzzaman Badr, fortalte The Daily Times i Lahore om, at "mange arabere havde drømt at Den Hellige Profet personligt gav dem nyheden om deres frigivelse - Én araber mødte Jesus, som tog hans hånd og fortalte ham, at de kristne var vildfarne. Senere kunne de andre fanger dufte den søde duft af Jesus på hans hånd".
Med andre ord fortæller Jesus, en af islams store profeter, de muslimske fanger at de kristne er vildfarne. Som Edgar siger: 
"Hvilken befrielse midt i deres undertrykkelse har dette drømmebudskab ikke været for dem."
Men der findes falske drømme. En imam fra Peshawar beretter om, hvordan en mand fortalte ham, at Profeten sagde han godt måtte drikke alkohol. Men da manden indrømmede, at han selv drak alkohol, belærte imamen ham om, at han ikke havde set Profeten kun forsøgt at retfærdiggøre sit eget drikkeri.
Ak, jeg er bange for, der ikke er noget håb for os vantro.
© The Independent og InformationOversat af Ebbe Rossander

