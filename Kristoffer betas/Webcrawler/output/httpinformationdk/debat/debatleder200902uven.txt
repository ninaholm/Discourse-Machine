U-vending påkrævet



 VED FØRSTE øjekast ligner det en sag om tre kunstforhippede kuratorers mangel på administrativt og økonomisk boldøje. Kunstfestivalen U-Turn er gået konkurs, og der er ikke penge i kassen til at betale regningerne. Men bag skandalen tegner der sig et større billede af et kulturliv, som både er skandaleramt, som i stigende grad styres centralt, og som i stigende grad underlægges krav om resultatkontrakter og effektivisering. Mon der er en sammenhæng? 
"Det er svært at lave resultatkontrakter med bløde mål for virksomheder, der i sagens natur ikke skal skabe profit," som Teddy Wivel, forfatter til en bog om bestyrelsesarbejde i selvejende institutioner og en af landets førende eksperter i bestyrelsesarbejde, har påpeget. 
"Man kommer til at fokusere på det, der kan måles, frem for hvad der bør måles," tilføjede han rammende.
KUNSTPROJEKTER HAR selvfølgelig ikke nogen privilegeret ret til at sprænge budgetter, men spørgsmålet er, om denne seneste misére var opstået, hvis ikke det var for Kulturministeriets styring af kulturlivet i de senere år.
"De klassiske kulturdyder er ikke tilstrækkelige i et kulturpolitisk system, der bliver mere og mere præget af markedsgørelse," har Søren Friis Møller fra Copenhagen Business School påpeget. I det aktuelle tilfælde var meningen var, at U- Turn skulle afvikles i parløb med Charlottenborg, der skulle levere den administrative erfaring. 
Men den kulturministerielt udpegede leder, Bo Nilsson, der var kommet i et voksende modsætningsforhold til sin bestyrelse, sprang fra. Kulturministeren havde imidlertid i praksis taget magten fra bestyrelsen ved at tiltage sig beføjelsen til at afskedige direktøren. 
Dette skete omsider i november, men først efter at bestyrelsen havde nægtet alt videre samarbejde med ham. 
I MELLEMTIDEN havde landet fået ny kulturminister, så det blev Carina Christensen, der underskrev det grå papir. Siden har man ventet på, om der skete noget. Den nye kulturminister har ifølge ministeriet genindkaldt Charlottenborg-arbejdsgruppen, men gruppen har angiveligt ikke nogen deadline. 
ARBEJDSGRUPPEN HAVDE anbefalet, at give bestyrelsen ansættelses- og fyringskompetencen, og som udgangspunkt erklærede Carina Christensen sig i december åben over for en ændring af strukturen. Man kan så håbe, at hun ikke kun følger anbefalingen i det aktuelle tilfælde, men breder den ud til de efterhånden mange kulturinstitutioner, hvor bestyrelser med stækkede beføjelser skal opfylde resultat- og effektivitetsmål. U-Turns kunstneriske kvaliteter ufortalt, så er det her, det virkelige problem ligger. 
En U-vending er påkrævet.

