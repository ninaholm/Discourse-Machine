Miljø og magt
LEDER


 Tirsdag afgjorde EU-Kommissionen, at en dansk beslutning om at forbyde fire ftalater – der bruges til at blødgøre plastik – strider imod nuværende EU-lovgivning. Danmark må derfor vente med et forbud mod de fire ftalater, der mistænkes for at være hormonforstyrrende og dermed sundhedsskadelige.
Den danske miljøminister, Kirsten Brosbøl (S), beklager i en pressemeddelelse afgørelsen fra EU, som hun kalder »et skridt i den forkerte retning«. Hun lover at tage sagen op med den kommende EU-miljøkommissær, så snart en sådan er udpeget.
Det svar huer ikke Enhedslistens miljøordfører, Per Clausen, der »har opfordret miljøministeren til at stå fast og trodse EU«. Og, som han siger, »så må vi jo se, om der er nogen, der vil anlægge sag mod Danmark«.
Sagen er bare, at EU ikke er sat i verden for at obstruere dansk politik. EU er en mellem- og overstatslig institution, hvor medlemslandene, herunder Danmark, af hensyn til fælles europæisk integration og slagkraft har valgt gradvist at overflytte en lang række politikområder fra den nationale til den fælles europæiske arena. Det gælder væsentlige dele af den ’danske’ migrationspolitik, arbejdsmarkedspolitik, og ikke mindst størstedelen af miljø- og klimapolitikken.
Derfor kan det virke både bagstræberisk og populistisk, når danske politikere hver gang de er utilfredse med en EU-afgørelse, opfordrer til at lukke grænsebommen til kongeriget ned og trodse de fælles beslutninger.
Vil Per Clausen og andre ændre på forholdene, må de i højere grad gøre som modstanderne, herunder industriens lobbyister, og kæmpe kampen der, hvor magten er. Og hvad enten man går ind for det fælles europæiske projektet eller ej, er det i dag EU’s institutioner, der forhandler og vedtager lovgivningen for en lang række områder. Det er omkring disse institutioner, at slaget skal kæmpes.

