At skamme sig
Grænser i medansvar for nationens udskejelser


Ordner hænger man på idioter, skrev P.A. Heiberg om vilkårene i det danske enevoldsregime. Som kvittering blev Heiberg landsforvist og vendte aldrig hjem fra det Frankrig, der til gengæld forstod at værdsætte den forviste.Georg Brandes nærede i sit berlinske eksil ikke udpræget respekt for bigotteriet og det småtskårne Københavns udsigtsløse provinsialisme med måsen solidt plantet i åndsliv og den akademiske debat.H.C. Andersen, der ellers var patriotisk, så det gjorde noget, stønnede højlydt under hjemrejsen til jammerdalen fra det land, Italien, hvor han i lyrisk udbrud – Du Skønne Land! – blev mand og kunstner. Andersen gik måske mere stille med dørene end andre hjemlandskritikere; digteren kendte sine pappenheimere og vidste erfaringsmæssigt, at danskerne nok kan tilgive kritikere udefra, undertiden ligefrem fornøjes – med måde – over fremmedes humoristiske tumulter med landet.Hvad fædrelandsfikserede danskere ikke – aldrig – tilgiver, er derimod landsmænd, der udendørs kritiserer nationen. Så falder fars hammer. En musiker kan spille så og så fremragende, en maler male henrivende, en skide filminstruktør lave åndeløst fine film, men understår nogen sig i at kritisere det land, der har fostret og båret, betalt for instrumenter, pensler og filmskoleuddannelse, så buldrer den fødelandske vrede.
