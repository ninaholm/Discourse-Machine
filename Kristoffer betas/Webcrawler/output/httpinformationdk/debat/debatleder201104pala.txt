Palæstinensisk tøbrud



DET MEST BIZARRE ved den annoncerede forsoning mellem Hamas i Gaza og Fatah på Vestbredden var den israelske premierminister Benyamin Netanyahus kommentar: »Fatah må vælge mellem fred med Israel og fred med Hamas«.Det sagde han faktisk.Men årsagen til den overraskende melding om en fælles Fatah-Hamas-regering, der skal forberede valg til den palæstinensiske lovgivende forsamling i løbet af et års tid, er netop,at Fatah ikke har kunnet opnå en fredsaftale med Israel trods stribevis af indrømmelser, der havde karakter af knæfald og mavekravlen for den israelske (og amerikanske) overmagt. Seneste ydmygelse var USAs veto mod et resolutionsforslag i Sikkerhedsrådet om en principiel fordømmelse af Israels systematiske tyveri af arabisk territorium i de besatte områder, der tilvejebringer plads til jødiske bosættere.FATAHS NATIONALITISKE FLØJ har længe været misfornøjet med det israelsk-amerikanske pres på PA-præsidenten, Mahmoud Abbas, der sammen med sin premierminister, Salam Fayyad, har sat økonomisk udvikling over politisk handling, i håb om at det ville overbevise amerikanerne om, at en palæstinensisk stat kan hænge sammen. At den politik fra begyndelsen var futil, eftersom israelerne fortsat kontrollerer makro-økonomien i form af militær kontrol med alt fra byggetilladelser til infrastruktur, har gradvist udhulet Abbas' tilslutning. Hans politik kunne ikke levere den ønskede aftale om en levedygtig stat – og til sidst gik han tiggergang i det internationale samfund i håb om anerkendelse af en ikke-eksisterende stat.I februar gik unge palæstinensere på gaden med krav om ’enhed’ mellem Ramallah og Gaza City. Inspirationen var Det Arabiske Forår, der ryster de omliggende diktaturer, men hensigten var mere konkret: Erkendelsen af, at uden enighed vil en aftale med Israel ikke være holdbar.At Hamas nu har flyttet sig skyldes to ting: At Det Muslimske Broderskab i Egypten, som er Hamas’ storebror, nu får konkret politisk indflydelse efter Mubaraks fald. Dermed kan der skimtes en ende på den totale blokering af landstriben, når egypterne åbner Rafah-grænsen. En anden faktor er, at Hamas ikke i længden kan regne med Bashar al-Assad-styret i Syrien som politisk og økonomisk sponsor. Opløsningstendenser i Syrien har sidst slået ud i masseudmeldelser af Baath-partiet, det lovfæstet ledende parti og Bashar al-Assads formelle politiske magtbase.Hamas, hvis politiske ledelse har asyl i Damaskus, har altså med forsoningsmanøvren taget højde for, at Bashar ikke holder til det pres, den syriske opposition udgør, og som nu har diskret støtte i Tyrkiet. Således holdt Syriens ledende oppositionelle forleden et pressemøde i Tyrkiet, der også har set gennem fingre med, at eksilerede ledere af den syriske filial af Det Muslimske Broderskab har meddelt sig til offentligheden i Istanbul. Hvis det syriske styre falder, afskæres Hamas desuden fra sin anden hovedsponsor, Iran.SÅLEDES BEGYNDER Det Arabiske Forår at påvirke hele regionens politiske landskab, og det er en indikator for ’forårets’ gennemslagskraft, at sværvægterne Iran og Tyrkiet er i bevægelse. Ganske vist forholder Iran sig bomstille over for Syriens oprør, men opildner de shia-muslimske trosfæller i Bahrain, Saudi-Arabien og Libanon til at gøre sig så besværlige som muligt. Men mere opsigtsvækkende er interne rivninger i Teheran, hvor den pudsige præsident Mahmoud Ahmedinejads populistisk-konfrontatoriske linje tilsyneladende er kommet i mindretal. Årsagen er uenighed med den åndelige leder og formelle enehersker, Ali Khamenei, om en ministerudnævnelse.Khamenei har simpelt hen sat sin præsident på plads med støtte fra to tredjedele af det iranske parlament. Det er ikke unddraget iranernes opmærksomhed, at Vesten – eller i hvert fald USA – i det stille støtter de sunni-muslimske oprørere i Syrien, og uden tvivl er forhåndsinformeret om Fatah-styrets tilnærmelse til (det sunni-muslimske) Hamas, der blev forhandlet i Egypten. USA er da også tilbageholdende med at fordømme forsoningen, selvom Hamas formelt er på den vestlige terrorliste.SPØRGSMÅLET ER, om forsoningen holder. Dens første offer er Salam Fayyad, den foretagsomme premierminister og garanten for Fatah-regeringens samarbejdsvilje med Israel og USA. Han vil ikke være at finde i den teknokrat-regering, de to parter er blevet enige om at etablere, og spørgsmålet er derfor også, om det får konsekvenser for de hundreder af millioner dollars i amerikansk og europæisk udviklingshjælp, der har været et økonomisk plaster på de israelske ydmygelser af palæstinenserne. Et gæt er, at USA fortsat vil støtte op om Fatah, der i modsat fald vil være prisgivet Hamas ved et valg. Amerikanerne synes i modsætning til Netanyahu-regeringen at have indset, at det arabiske Mellemøsten er under forandring, og at ændringerne er til det bedre for alle. Måske bortset fra netop Israel. Som det ser ud i dag.
