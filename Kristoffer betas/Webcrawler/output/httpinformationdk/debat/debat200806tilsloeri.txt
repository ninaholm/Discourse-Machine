Tilsløring er kvindeundertrykkelse
Sløret er den reaktionære og kvindefjendske islamismes banner - derfor gør Danmark ret i at forbyde tilslørede dommere
Vi er nødt til at se igennem alle forsøg på eksotisering og se sløret som det, det virkelig er: et religiøst og politisk symbol på en bevægelse, der underkuer og ringeagter kvinder - et symbol på islams kvindefjendske sider.


 Kvindetilsløring er atter i fokus for kontrovers, efter at man i Danmark har besluttet sig for at forbyde dommere at klæde sig religiøst. Retten til kvindetilsløring bliver af mange forsvaret i den individuelle friheds navn, men hvad mere væsentligt er: Accept af slør er blevet en afgørende mærkesag i den globale islamiske vækkelses målrettede offensiv for at angribe sekulære værdier og sætte sig igennem som international magtfaktor. 
I Danmark har seneste runde i slørstriden åbenbaret den særlige kant, at den nye lovs initiativtagere er et højrepopulistisk parti, der ikke undlader at fremelske stemninger, der ifølge dets eget udsagn er "antimuslimske". Det er en omstændighed, som beklageligvis afholder progressive debattører fra at støtte lovinitiativet ud fra forståelig modvilje imod at blive taget til indtægt for fremmedhad. 
Jeg her vil argumentere for nødvendigheden af en venstreorienteret erobring af den islamkritiske agenda med udgangspunkt i et helhjertet forsvar for kvinders og børns rettigheder, for ytringsfrihed og sekularisme. Kulturkampen imod den reaktionære islam må ikke blive kapret af højrekristne nationalister eller blive gidsel for ubehag ved racisme. Vi kan og må kæmpe for kvinde- og børnerettigheder med samme selvfølgelighed, som vi bekæmper racisme og fremmedhad. At kritisere og udstille islams kvindefjendske sider er ikke racistisk. Lige så lidt behøver et slørforbud i nøjere begrænset omfang at være racistisk.
Principper på spil
Fundamentale principper står på spil i diskussionen: Den individuelle frihed til at praktisere sin religion, valgfrihed til at klæde sig, som man vil, og frihed fra diskrimination, herunder diskrimination imod religiøst definerede folkegrupper. Menneskeretsaktivister (og islamister) hævder, at muslimske indvandrere har været udsat for racistisk belejring siden 11. september. De hævder, at bestræbelser i europæiske lande for at forbyde heldækkende burka og niqab er en racistisk krænkelse af den individuelle frihed.
At sløret skulle være en beklædningsgenstand, som muslimske kvinder frit kan vælge som enhver anden, er imidlertid en horribel misforståelse. Den ubehagelige sandhed er, at sløret er en religiøst påbudt klædedragt, som i dag ydermere er banner for en totalitær politisk bevægelse, nemlig politisk islam. Sløret er symbol for, hvor langt islamisternes magt strækker sig. Uanset hvor i verden, islamister får magt, er deres første skridt at påtvinge kvindetilsløring for at markere deres sejr og dominans. Vi er nødt til at se igennem alle forsøg på eksotisering og se sløret som det, det virkelig er: et religiøst og politisk symbol på en bevægelse, der underkuer og ringeagter kvinder - et symbol på islams kvindefjendske sider. 
Islam er et produkt af patriarkatet: For en kvinde skal ifølge islam være mænd underdanig. Hun er et vedhæng til manden, hvis identitet defineres af hendes herre og mester. Sløret foreskrives for at gemme mænds ejendom væk fra potentielle krænkere. 'Frie kvinder' anses for legitimt bytte.
Forbyd slør til piger
Et moderne civilt, sekulært og demokratisk samfund, som vil overholde menneskerettighederne, må også holde kvinde- og børnerettigheder i hævd. Dette forudsætter love, som sætter grænser for individernes frihed til at skade sig selv eller berøve sig selv deres fundamentale rettigheder. Et sådant samfund har et ansvar for børns sikkerhed, lykke, sundhed og udvikling. Anderledes er det i islam, hvor et barn opfattes som faderens eller bedstefarens ejendom.
Tilsløring diskriminerer piger. Det hæmmer deres fysiske og mentale udvikling ved at segregere dem fra resten af samfundet og foreskrive dem en bestemt social rolle. At tale om religiøs valgfrihed er nonsens. Et barn har ikke nogen religion. Det er forældrenes religion, som påtvinges barnet, men børn har ret til en opvækst, der gør det muligt for dem at vælge frit som voksne. På samme måde som det moderne samfund anerkender, at børn har ret til skolegang, forbyder børnearbejde og anser børnemishandling for en grov forbrydelse, bør det også forbyde slør for mindreårige piger.
Forbyd slør i skoler
I et sekulært samfund er religion en privat sag. Staten må være adskilt fra religiøse institutioner og afstå fra at promovere enhver religion. Et sekulært samfund er i den bedste position til at forsvare individuelle rettigheder og civile friheder og giver optimale muligheder for at undgå religiøst had og sekterisk strid, da ingen religioner nyder privilegeret status eller spiller nogen rolle i det offentlige rum. I et sekulært samfund må religiøse symboler udelukkes fra statslige institutioner, domstole og uddannelsessektoren. 
Frankrigs lov fra 2003 på dette område er eksemplarisk, men bør udbygges med et forbud imod de religiøse friskoler, der stadig udleverer piger til formørkede fanatikere, der vil holde dem isoleret fra samfundet og fastholde dem i en ghettotilværelse.
Forbyd burka
Sløret findes i mange former og varianter, fra det simple tørklæde til den fulde tilsløring, vi kender fra Burka niqab. De to sidste varianter bør forbydes totalt ud fra to begrundelser. En samfundsmæssig og en kvinderetslig. En person, der er totalt tilsløret, har ingen identitet i sine medborgeres øjne. Samfundet kan ikke fungere med ansigtsløse borgere. Øjne og ansigtsudtryk er nøglen til al menneskelig kommunikation.
Som hævdet foroven er tilsløring et symbol og et redskab for kvinders fornedrelse og underkuelse. Burka og niqab berøver en kvinde hendes individuelle identitet og tillader vi den, tillader vi eksistensen af identitetsløse kvinder, som færdes iblandt os som spøgelsesagtige skikkelser. Det er et overgreb på al menneskelig værdighed.
Vi bør rive sløret for vores øjne og se det som det, det virkelig er: et hæsligt redskab til kvindeundertrykkelse.
Azar Majedi er iransk kvindesagsforkæmper
Oversat af Niels Ivar Larsen

