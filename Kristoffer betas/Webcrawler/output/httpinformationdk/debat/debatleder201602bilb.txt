Bilbomben i Ankara
LEDER


 Den tyrkiske regering har hurtigt identificeret gerningsmanden bag bilbomben mod en militær buskonvoj i det centrale Ankara, der onsdag dræbte 28: Han var Saleh Necar, 25-årig syrisk kurder og angiveligt militant i YPG, det syrisk-kurdiske unionsparti PYD’s militære arm.
Han fik taget sine fingeraftryk ved ankomst som flygtning i juli 2014, så fortællingen til den opskræmte offentlighed ligger lige for. Om den har noget på sig, ved kun de, der – som premierminister Ahmet Davutoglu sagde på et pressemøde – »samlede efterretninger hele natten«.
Lederen af PYD, Salih Muslim, hævder, at han aldrig har hørt om Saleh Necar, og at PYD/YPG ikke har forøvet noget attentat. Om det er et fabrikeret udsagn, ved de kun i PYD.
Men det syrisk-kurdiske parti har ingen tradition for selvmordsangreb, og at gerningsmanden var kurder, gør ham ikke nødvendigvis til YPG-medlem. For vidste den tyrkiske efterretningstjeneste, at han var terrorist, hvorfor var han så på fri fod? Og de 14 påståede PKK’ere, der straks blev anholdt i sagen – hvorfor var de på fri fod?
Der er mange ubesvarede spørgsmål om Ankara-attentatet, men der er ikke tvivl om, hvad den tyrkiske regering vil bruge det til: Dels som begrundelse for en eventuel militær intervention i Syrien med det formål at konfrontere PYD/YPG, der deler ideologi med PKK.
Dels til at øge presset på amerikanerne for at få dem til at droppe den militære og politiske støtte til YPG i landkrigen mod Islamisk Stat, som Washington ikke vil sende egne tropper ind i. Ankara har sendt »beviser for YPG’s terroraktivitet« til FN’s Sikkerhedsråds fem permanente medlemmer, ligesom præsident Recep Tayyip Erdogan i teatralske vendinger har erklæret, at de, der støtter YPG, »vil blive dømt af historien«. Underforstået: USA sponserer en terrororganisation.
Han bliver næppe hørt. USA’s præsident, Barack Obama – og med ham de vigtigste europæiske ledere – har for længst mistet enhver fidus til den islamiske præsident i Ankara, som de med et vist belæg anser for at være skabsjihadist, pengeafpresser i flygtningesagen og en udenrigspolitisk amatør, der tilmed indenrigspolitisk ter sig som lommediktator med militære angreb på kurdiske civile, fængsling af journalister og intellektuelle, der siger ham imod, etc., etc.
Men de må samtidig affinde sig med, at han er en strategisk vigtig NATO-partner, fuldgyldig ansøger til EU med nøgle til den europæiske flygtningepolitik og endelig som lederen i verdens 17. største økonomi og medlem af G20-klubben.
Han er et vilkår, de ikke kan vælge fra – men som de heller ikke, og det falder især tilbage på EU, har gjort noget for at påvirke i civiliseret normaldemokratisk retning, sådan som det var kutyme, da landet blev regeret af den totalitære elite, der i 80 år forvaltede arven efter soldaten Mustafa Kemal Atatürk.
Hvad nu, hvis det ikke var YPG, der sendte bilbomben til den militære generalstabs hovedkvarter nær parlamentsbygningen? Tyrkiske iagttagere har hæftet sig ved, at Islamisk Stats tyrkisksprogede webmagasin – kaldet ’Konstantiniyyie’ – den 26. januar havde et temanummer om det tyrkiske militærs rolle som USA-allieret.
Islamisk Stats terrorceller har gennemført dødbringende angreb mod tyrkiske mål i 2013, 2014 og tre gange i 2015 – Diyarbakir i juni, Suruç i juli og Ankara i oktober. I januar dræbte Islamisk Stat 10 tyske turister i Istanbul.
Hvad skulle i givet fald være Islamisk Stats interesse i at angribe militærbusserne i Ankara? Primært at fremprovokere tyrkisk militær indgriben i Syrien mod YPG, der har militær succes med en offensiv mod Islamisk Stat og lige nu står kun få kilometer fra Islamisk Stats hovedby, Raqqa.
Et andet scenarie kan være et russisk-iransk plot – attentatets præcision og udførelse har visse lighedspunkter med Hizbollahs terrorteknikker.
Eller det kan være PKK, der har gengældt hvad PKK-chefen Cemil Bayik kalder ’tyrkiske massakrer i Kurdistan’ – tyrkisk Kurdistan, forstås. Men hvorfor skulle PKK bruge en syrisk kurder som selvmordsbomber? Men selvfølgelig – det kan også være PYD/YPG, der vil gengælde de seneste artilleriangreb på kurderne i Syrien.
Vi ved det ikke – hvad vi ved er, at angrebet yderligere har eskaleret det spændte forhold mellem Ankara og Washington. Og det var sikkert meningen.

