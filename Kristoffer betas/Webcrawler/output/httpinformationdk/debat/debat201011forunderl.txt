Den forunderlige medlidenhed
Med dyr og planter - Apropos Nagoya, Shakespeare og Elling


 Informations-abonnent Thorsten Lind skrev den 29. oktober kl. 20.30 på websiden:
»Naturen har brug for erhvervslivet, og erhvervslivet har brug for naturen. (Ellemann)
Naturens rigdomme - Klodens artsrigdomme -
Jeg er ret sikker på, at rigdomme skal opfattes helt bogstaveligt, når det kommer fra ministeren. Hvilken gavn udryddelsestruede arter har af det - penge i banken? - må stå hen i det uvisse.
...og så længe alverdens politikere,
		med hovedet under armen,
		pusher evig VÆKST i alle forhold,
		...så vil massakren fortsætte!
		Miljøaftalen er intet værd for naturen!«

Thorsten Linds kommentar var affødt af artiklen: »Ellemann: Miljøaftale er et vendepunkt FN's globale topmøde i Japan om tabet af biologisk mangfoldighed endte som en succes«. Miljøminister Karen Ellemann (V) kalder aftalen for et vendepunkt. Et vendepunkt i forsøget på at bevare og beskytte klodens artsrigdomme både for os selv og de kommende generationer. Med denne aftale har verdenssamfundet taget et vigtigt skridt til at vende den nuværende tilbagegang i naturens rigdom. Jeg håber, dagen i dag vil blive husket som et afgørende vendepunkt for beskyttelsen af naturen og den biologiske mangfoldighed, sagde Karen Ellemann.
Samme dag, altså i fredags, stod også at læse her i avisen, at »forskere over hele kloden har på det seneste tordnet op om faren for en regulær masseudryddelse af arterne og et totalt kollaps i det globale økosystem. Hos Danmarks Naturfredningsforening glæder de sig over, at advarslerne er blevet hørt af verdens ledere: Verdens regeringer er nået frem til et klart overordnet mål og en række konkrete delmål. Det skal vi nu følge op på i Danmark, og med den nye aftale slipper regeringen ikke for at udarbejde en national strategi og handlingsplan for biologisk mangfoldighed, sagde Ella Maria Bisschop-Larsen, biolog og præsident i Danmarks Naturfredningsforening.« Og Achim Steiner, generaldirektør for FN's miljøprogram, erklærede ifølge the Guardian: »Det er et vigtigt øjeblik for FN. Det er vigtigt, fordi det viser muligheden for at sætte små uoverensstemmelser, som alt for ofte adskiller 2os, til side til fordel for den brede aftale, der kommer os alle til gode.«
Økologisk lidenskab
Alligevel kan man nære mistanke om, at dagen i dag, tirsdag den 2. november 2010, i hvert fald i første omgang vil vække mere medie- og politisk kandestøberopsigt end den 29. oktober 2010. For skønt sidstnævnte dato ifølge selveste vores miljøminister bør huskes som et afgørende vendepunkt for beskyttelse af hele klodens samlede natur og dens biologiske mangfoldighed, rigdom, skønhed og alle de forskelle, der gør en forskel og livet levende, er den førstnævnte dato, dagen i dag, dog dagen, hvor mindre end fem procent af klodens hele menneskehed (USAs befolkning) vælger medlemmer af sine lovgivende forsamlinger. Og da disse sidder på store dele af hele klodens samlede penge- og krigsmagt kan 2. november hurtigt komme til at overskygge den biologiske mangfoldighed.
I modsætning til abonnent Thorsten Lind er professor i makroøkologi ved Center for Makroøkologi ved Københavns Universitet Carsten Rahbek positivt stemt over for den nye aftale: »Den her aftale og det, at den er blevet så succesfuldt ført i mål i enighed, har fået sat det her store verdensproblem på dagsordenen igen.« Et problem, der ifølge Rahbek nu truer ikke mindre end en femtedel af alle klodens dyre- og plantearter med total udryddelse. Danmark, der også underskrev aftalen, har indtil nu været underlagt en EU-målsætning om, at medlemslandene frem til 2010 skulle bremse tilbagegangen i biodiversitet. »2010-målsætningen var meget flydende, og derfor havde man lande som især Danmark, der gjorde ingenting overhovedet. Jeg tror, med den her bliver det meget svært for enkelte lande ikke at gøre noget ved det,« siger Carsten Rahbek.
Jeg skal ikke afgøre, hvem der har mest ret, Thorsten Lind eller Carsten Rahbek, i vurderingen af Nagoya-aftalen fra 29. oktober. Men blot pege på det forunderlige, at mennesker faktisk kan gribes af medlidenhed med andre levende væseners lidelser uden at skulle tjene penge på det.
I sin vidunderlige bog fra 1974, Shakespeare Indsyn i hans verden og dens poesi Dyrekredsen, skriver Christian Elling om figuren Jaques i komedien om livet i skoven, Som Man Behager: »Ja, det er kernen. Hjortene har indfødsretten i skoven, de er dens lovlige beboere, hvorfor myrde dem inden for deres enemærker? Spørgsmålets værdige svar gives af Jaquues, Han er en melancholic, humorist, vægelsindet, efter tur narreglad, dødsens trist, bidende. Just derfor evner han periodisk at gribes af en heftig impuls og udtrykke den hensynsløst. Den nervespændte filosof er vel dybest set mere substantiel i det væsentlige end den ligevægtige noblesses vaklende talsmænd. På foranledning erklærer han uskrømtet sin medlidenhed med et skamferet dyr.«
Mon dog ikke denne hensynsløse med-lidelse er den dybeste økologiske lidenskab, der findes?

