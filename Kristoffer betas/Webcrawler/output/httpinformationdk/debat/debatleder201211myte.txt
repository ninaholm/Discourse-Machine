Myten om hiv lever



 Det er 30 år siden, den første dansker døde af aids. Og det er 16 år siden, hiv, den virus, der udløser aids, gik fra at være en dødsdom til noget, man lever med. I dag er der medicin, så man kan leve lige så længe som alle andre; man kan få børn som alle andre; man kan dyrke sex som alle andre. Risikoen for smitte er nemlig nærmest ikkeeksisterende, hvis man er velbehandlet – den er 0,000 procent, som en overlæge ved Rigshospitalet formulerer det. Noget, der har været kendt mindst siden 2008.
Alligevel lever myten om virusen videre. En undersøgelse, som AIDS-Fondet lavede sidste år, viste, at seks procent af danskerne ikke kan udelukke smitte ved håndtryk, 17 procent tror, at det smitter,når man drikker af samme kop, 42 procent tror, at det smitter at kysse, 38 procent tror, at man kan blive smittet af myggestik, 63 procent tror, at spyt smitter, 26 procent tror, at man kan få det på toilettet, 19 procent tror, der er smitterisiko, hvis en kollega på arbejdspladsen er smittet, 49 procent tror, at man kan få hiv ved at blive opereret af en hiv-smittet læge. Og sådan kan man blive ved.
Det er derfor, at en af de hiv-smittede, der udtalte sig i lørdagens Information, var sikker på, at han ville dø af virussen, da han for ni år siden blev testet positiv. Det er derfor en anden – efter 25 år – stadig ikke fortæller til nogen, at hun er hiv-smittet og har svært ved at få og fastholde kærester. »For hvad ville den søde ejendomsmægler sige?« En tredje sagde: »Jeg har levet 20 år af mit liv som stemplet. Det er der ingen pille imod.«
Det er ikke, fordi man ikke har prøvet. Hvert år kommer AIDS-Fondet med en ny kampagne om den stigmatisering, der stadig følger med en positiv hiv-test, men kampagnerne kan stadig ikke konkurrere med dem fra 1980’erne og billederne af udmarvede kroppefra Benetton-reklamer. Der må skrappere midler til. På lørdag er det World AIDS-dag. Måske skulle sloganet for 2012 på hedde: Du kan sagtens dyrke sex med en velbehandlet hiv-smittet uden kondom.
Men det tør de nok ikke.

