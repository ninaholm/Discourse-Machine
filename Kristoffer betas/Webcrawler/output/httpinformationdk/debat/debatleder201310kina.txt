Kina opfører et menneskerettighedseventyr
LEDER


 
	På den ene side er der, hvordan det kinesiske styre vil præsentere situationen i Kina. Og så er der på den anden side virkeligheden. At der kan være næsten en farceagtig stor forskel på de to sider blev gjort mere end tydeligt, da Kinas regering tirsdag skulle forsvare landets menneskerettighedssituation ved en høring i FN’s Menneskerettighedsråd. Som beskrevet i går i Information, så benægtede Kinas udsendinge næsten totalt, at der findes menneskerettighedsproblemer på kinesisk jord. De problemer, som de erkendte, er næsten udelukkende af økonomisk karakter – i form af et stadigt stort antal fattige kinesere. Men Kinas delegation understregede, at borgernes rettigheder er sikret. De har ytrings-, forsamlings- og religionsfrihed. Regeringen udøver ikke censur, er imod tortur og meget optaget af fangers ve og vel. Og minoriteter, som tibetanere og uighurer, har det godt – ja, faktisk bedre end resten af befolkningen, lød det.

	Fremragende. Hvis bare det var sandt. FN, udenlandske regeringer, menneskerettighedsgrupper og kinesiske aktivister har alle præsenteret rigeligt med dokumentation for, at det kinesiske styre slår hårdt ned på politisk modstand, censurerer medier og internet, torterer fanger, forfølger aktivister og undertrykker minoriteter. Ved høringen i tirsdags kritiserede en lang række lande Kinas brud på menneskerettigheder. Og efter høringen beskrev internationale menneskerettighedsgrupper den kinesiske regerings påstande som »skamløse løgne«. Indtrykket forbedres heller ikke af, at det kinesiske sikkerhedsapparat inden for de sidste uger ovenikøbet har arresteret kritiske aktivister, fordi de ville give deres input til høringen.

	Kina gik ind til høringen med den helt klare taktik at afvise alle anklager. Det gør langt hen ad vejen hele høringsprocessen meningsløs. Formålet med processen – som alle FN-lande skal igennem – er, at FN’s Menneskerettighedsråds medlemslande kritisk gennemgår et lands menneskerettighedssituation og kommer med forslag til forbedringer, som det pågældende land så kan tage til sig og forsøge at gennemføre. Men det er jo en formålsløs proces i Kinas tilfælde – for hvordan kan man forvente, at Kinas regering forbedrer noget, når den jo mener, at alt allerede er perfekt?

	Der var ekstra fokus på høringen, da Kina søger at blive valgt ind i FN’s Menneskerettighedsråd næste måned. På trods af den kritisable menneskerettighedssituation i Kina, så påstår regeringen i Beijing, at den respekterer de universelle rettigheder, som Menneskerettighedsrådet har som opgave at beskytte og promovere.

	I en ansøgning om at blive optaget i rådet skrev Kinas regering i juni, at den »respekterer princippet om universelle menneskerettigheder«. Sådan taler regeringen, når udlandet er publikum. Men indadtil er beskeden en helt anden. Her bliver universelle rettigheder beskrevet som vestlige magters instrument til at omstyrte kommunistpartiet – og er derfor noget, der skal bekæmpes.

	Som medlem af rådet vil Kina have en pligt til at »opretholde den højeste standard i promoveringen og beskyttelsen af menneskerettigheder« og »fuldt ud samarbejde med rådet«. Med sine menneskerettighedsovergreb og regeringens forestilling tirsdag lader Kina tydeligvis ikke til at være en oplagt kandidat.

	I Information i går udtrykte menneskerettighedsorganisationer frygt for, at Kina med et medlemskab af rådet vil arbejde for at udhule det internationale menneskerettighedssystem og gøre Menneskerettighedsrådet tandløst. Er det en risiko? Ja, for Kina vil modarbejde enhver form for institution, som kan udstille landets store problemer. Men skal Kina så ind i Menneskerettighedsrådet? Svaret er også et ’ja’. For rådet skal som et FN-organ bestå af et bredt udsnit af FN’s medlemslande – af hvilke ingen andre alligevel kan fremvise en perfekt menneskerettighedssituation. Det er vigtigere at invitere Kina indenfor, end at holde landet ude. Og det er et vigtigt forum til at påpege problemerne i Kina. Det eneste, man kan håbe, er, at Kina begynder at lytte til kritikken, før landet formår at gøre rådet helt tandløst. Lige nu har Kina dog mest travlt med at benægte virkeligheden fremfor at gøre noget ved den.

