Jeg er glad og gennemsnitlig



Jeg er student fra Aalborg Katedralskole årgang 2014. Jeg gik i klasse med bunkevis af begavede og driftige klassekammerater, og jeg så dem bruge uendelige mængder af tid og energi på afleveringer og lektier &ndash; de såkaldte 12-talsdrenge og -piger. Men de fleste af dem knækkede halsen på projekt godt gennemsnit. Presset blev for stortJeg havde også selv mindre eller større sammenbrud efter 4-taller og deslige. Jeg hadede mine lærere for ikke at have forstået min vision. Det varede, indtil jeg midt i 3.G stemplede ud af karakterræset og nægtede at give efter for den negative selvfølelse, som indfandt sig efter hver karakter, der var under middel.Min nærmeste omgangskreds havde svært ved at forstå, at dette kunne være et bevidst valg, og da jeg valgte ikke at klage over en eksamenskarakter, som jeg egentlig var uenig i, var mine 12-talsveninder helt uforstående over for den beslutning. De mente, at det var en beslutning, der ville ødelægge mine muligheder for en fremtidig akademisk lykke. Men for mig var det en beslutning om, at mit gennemsnit ikke skulle diktere min sindstilstand.Bare en karakterJeg kom ud med et snit på 7,00 &ndash; og er dermed det absolutte gennemsnitlige gennemsnit. Men det tal har ikke defineret min selvfølelse i dag. Det er ikke et tal, der hænger over mit hoved, eller som jeg skal redegøre for, når jeg møder nye mennesker.Jeg dirrede af glæde, da jeg fik 12, men uden at have den fjerneste anelse om hvorfor, og jeg græd som pisket, da jeg fik 7. Men det er allerede en bagatel i min historie; jeg ved nu, at mit 7-tal ikke definerer, hvordan mit liv vil forløbe. Jeg er overbevist om, at jeg godt kan få en fremragende uddannelse, selvom 12-taller ikke ligefrem har præget min gymnasietid. Og at jeg i øvrigt stadig kan blive et helt fint menneske, hvilket ikke er uvigtigt.Karakterer er subjektive, skønsmæssige og mere eller mindre velbegrundede bedømmelser af din faglighed, jovist. Men fat mod og husk, at tal aldrig til fulde kan definere, hvem du er, hvad du kan, og hvorvidt du er vigtig for resten af det danske samfund.Charlotte Crockett Jørgensen, Gug
