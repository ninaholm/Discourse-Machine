Straf, straf og atter straf
Straf er godt, og mere straf er endnu bedre. Denne indstilling blev luftet igen med regeringens bandepakke. Problemet er bare, at længere straffe ikke har en præventiv effekt. Snarere tværtimod
Krimienelle er ligeglade med længere straffe - de frygter mere at blive opdaget. Mere politi og mere efterforskning øger risikoen for at blive opdaget og kan faktisk - i modsætning til længere straffe - have en effekt. I fængslet svækkes kontakten til sociale netværk uden for kriminelle miljøer, mens der til gengæld er rig lejlighed til at styrke netop relationen til kriminelle netværk i fængslet.

Dansk retspolitik synes i disse år at være præget af en bred konsensus om, at der ikke er det problem, som ikke kan kureres ved hjælp af en tur i spjældet. Straf er godt, og mere straf er derfor meget godt. Denne indstilling blev luftet igen med præsentationen af regeringens såkaldte barske bandepakke.I denne betyder bande-relateret kriminalitet både fordoblinger og tredoblinger af de eksisterende strafferammer. Samtidig gøres der brug af automatisk udvisning af ikke-statsborgere for en stribe af forbrydelser, som ikke tidligere har været betragtet som så alvorlige, at de nødvendiggør definitivt at ophæve den sociale kontrakt. Spørgsmålet er, hvad der legitimerer disse voldsomme stramninger?Da justitsminister Brian Mikkelsen med stolthed og alvor i stemmen præsenterede pakken den 4. marts, spillede han først og fremmest det præventive kort - de hårdere straffe begrundes med, at de forventes at ville skræmme bandemedlemmer fra at udføre kriminelle handlinger. Den fortærskede 'retsfølelse' fik ganske vist endnu en tur i manegen, til trods for at det er og bliver konsekvent uklart, hvad retsfølelse betyder, og hvorfor den overhovedet skal spille en rolle. Men fokus var, givet det presserende behov for at sætte en stopper for skyderierne i København, på prævention.Negativ socialiseringSå langt kunne man fristes til at tro, at bandepakken bør roses. Med prævention er der jo tale om et veldefineret og rationelt mål. Problemet er bare, at længere straffe ikke har en præventiv effekt. Snarere tværtimod. I den udstrækning de overhovedet har en virkning, er den at øge den negative socialisering, som indsatte bliver udsat for i fængslerne. Kontakten til sociale netværk uden for de kriminelle miljøer svækkes, imens der til gengæld er rig lejlighed til at styrke netop relationen til kriminelle netværk i fængslet. Endelig vil det for mange være en følelsesmæssigt forrående oplevelse at tilbringe lang tid i det undertrykkelses- og magt-system, som et fængsel nødvendigvis er. Det sidstnævnte fremhævet, ikke for at vække medlidenhed med den dømte - det kunne der sikkert i nogle tilfælde være grund til - men pointen er her, at alle disse forhold gør det mere, ikke mindre, sandsynligt, at den dømte begår ny kriminalitet, når han eller hun sættes fri igen. Dermed virker hårdere straffe anti-præventivt.Samtidig er der intet, der tyder på, at den øgede trussel, som hårdere straffe udgør, har nogen effekt. Man kan ganske vist forsøge at analysere kriminelle handlinger som resultatet af et rationelt valg, hvor den kriminelle vurderer fordele og ulemper ved at udføre forbrydelsen. Denne tilgang kunne for en overfladisk betragtning være vand på Mikkelsens mølle, da en hårdere straf forstørrer ulemperne og dermed kunne tænkes at tippe balancen til fordel for at afstå fra kriminelle gerninger. Men forskningen viste allerede i 1999, i et såkaldt meta-survey under ledelse af Cambridge-professoren Andrew von Hirsch, at potentielle gerningsmænd ikke i nævneværdig grad er modtagelige for den ændring i incitamentstrukturen, som hårdere straffe er udtryk for. Eller som kriminolog Beth Grothe Nielsen på polemisk vis har formuleret det, så skal man ikke forvente, at voldsmænd sætter sig ned med Karnovs lovsamling for lige at tjekke, hvad strafferammen egentlig er, før de begår deres forbrydelser.Som alternativ til generel prævention har en række politikere på begge fløje begrundet de hårdere straffe med henvisning til speciel prævention. Her er ideen ikke, at straffen afskrækker potentielle forbrydere, men at den forhindrer den enkelte i at begå yderligere forbrydelser. Det er denne type begrundelse, som ministeren synes at have i tankerne, når han i Deadline siger, at strengere straffe virker: "Af den helt banale grund, at så lang tid man sidder i fængsel, så begår man jo ikke ny kriminalitet".Moralsk tvivlsomtDer er imidlertid mindst tre alvorlige problemer ved denne tankegang. Det første er, at man derved reelt straffer personer for forbrydelser, som de ikke har begået - endnu. Alene antagelsen om, at en person engang i fremtiden vil begå en forbrydelse, skal nemlig fungere som grundlag for at spærre vedkommende inde. Det synes moralsk tvivlsomt og retssikkerhedsmæssigt problematisk. Det andet er, at den reelle specialpræventive virkning står i et skærende misforhold til omkostningerne: Justitsministeriets egen ekspert Britta Kyvsgaard har demonstreret at for at opnå en reduktion i kriminaliteten på 15 procent kræves en syvdobling af antallet af fængselspladser. Prisen herfor ville beløbe sig til milliarder af kroner. Og endelig er det for det tredje vanskeligt at se, hvordan synspunktet kan udlægges som andet end et argument for tidsubegrænsede straffe. Hvis det er legitimt at spærre en person inde for at forhindre vedkommende i at begå fornyet kriminalitet, så følger det også, at vedkommende legitimt kan forblive indespærret, indtil det vurderes, at risikoen for tilbagefald er faldet til et passende niveau. Men hvad ville så faktisk virke? To tiltag trænger sig på:- Det første er, at selv om det er dokumenterbart, at længere straffe ikke virker præventivt, så er det også dokumenterbart, at større risiko for at blive straffet gør. I forbindelse med pakkens lancering formuleredes dette fint af juraprofessor Eva Smith: "Det er ikke straffen, man er bange for. Når man er 22 år, er 12 år allerede en evighed, det ændrer ikke noget, at straffen hedder livstid. Det, man er bange for, er at blive opdaget".Mere politi og mere efterforskning øger risikoen for at blive opdaget og kan således - i modsætning til længere straffe - have en effekt.- Det andet er det faktum, at selv om tusindvis af Hollywood-actionfilm gør deres til præge os til at mene, at der kun er én måde at håndtere forbrydelser og forbrydere på, så er det mest effektive i virkeligheden det lange, seje og usexede træk med socialt arbejde, kvarterløft, fritidsordninger og lignende. Tiltag, som har til hensigt at sikre, at de personer, som er eller risikerer at blive kriminelle, har mulighed for og incitament til at lade være. Oppositionens forslag om at lade hver ekstra politimand følge af en socialarbejder har i al sin populistiske slagfærdighed fat i det rigtige. Denne type af forebyggelse er den mest virkningsfulde præventive indsats.MavefornemmelseMan kan ærgre sig over, at justitsministeren har så lidt respekt for forskning og sagkundskab. Regeringens antagelse om, at straffens positive virkninger nærmest er uendelige, synes i sidste ende at bunde i en mavefornemmelse. Konfronteret med forholdet, at længere straffe ifølge videnskaben ikke virker præventivt, udtalte ministeren:"Jeg tror på, at det virker. Ja, jeg er helt sikker på, at det virker, når det er så mange år, straffene sættes op med".Og hvorfor dog ikke supplere fundamentet for dagens retssystem med denne fornemmelse, så den nu består af både (rets)følelser og fornemmelser? Et sådant forhold til forskning ligger fint i forlængelse af Bush-æraens konservative tankegang, hvor en talsmand for Det Hvide Hus i 2004 kunne klandre journalisten Ron Suskind for stadig at tilhøre "det virkeligheds-baserede fællesskab", som "tror, at løsninger dukker op ved velovervejede studier". Men i USA er den politiske kultur forandret; det er valget af præsident Obama ikke så meget en årsag til som et udtryk for. I Danmark står den politiske kultur tilsyneladende i stampe.I sidste ende er det imidlertid ikke forskningen, som regeringen - og Mikkelsen i særdeleshed - sjofler. Videnskaben klarer sig nok, også uden politisk anerkendelse. Men det er en hån mod ofrene at føre politik mod bedre vidende. Ikke ofrene for de forbrydelser, som er begået, og som - til trods for de plastre på såret, som krisehjælp, offer-gerningsmandskonfrontationer og lignende tiltag udgør - reelt ikke kan beskyttes uden adgang til en tidsmaskine. Men mod ofrene for fremtidige forbrydelser, som kunne være undgået ved en mere hensigtsmæssig og 'virkelighedsbaseret' retspolitik. Det er dem, som betaler prisen for det evindelige mantra om og ensidige fokus på straf. Det har de ikke fortjent.Frej Klem Thomsen er ph.d.-stipendiat i filosofi og Videnskabsteori, RUC. Kira Vrist Rønn er cand.mag. i filosofi og videnskabsteori, RUC. Begge er med i Forskningsgruppen for straf og etik
