Eksperimentet
LEDER


 Lars Løkke Rasmussen tabte med sit parti, men takket være Dansk Folkeparti vandt han retten til at danne en ny borgerlig regering. Efter gårsdagens folketingsvalg kastes Danmark dermed ud i et politisk projekt præget af uvished, usikkerhed og dybe ideologiske uenigheder.
Vi står med en statsminister, vælgerne ikke har tillid til. Vi står med en statsminister, ingen af de borgerlige støttepartier under valgkampen med oprigtig begejstring pegede på. Vi står med et regeringssamarbejde, hvor Lars Løkke Rasmussen på et spinkelt mandat skal forene tre partier med tre ideologier, der er milevidt fra hinanden. Hvem skal overhovedet med i regering, og hvilken slags indflydelse vil et Dansk Folkeparti på størrelse med Venstre kræve?
Det er ikke helt forkert, når Helle Thorning-Schmidt under valgkampen betegnede en kommende borgerlig regering som et politisk eksperiment. Vi har endnu til gode og se resultatet, men i forhold til et år med bl.a. afgørende internationale klimaforhandlinger er det langtfra en borgerlig regering baseret på klimaskeptiske støttepartier, vi har brug for.
Danmarks kommende regering skal allerede til december deltage i afgørende globale forhandlinger under FNís klimakonference i Paris. De konservative og Venstre har begge på papiret en sammenhængende klimapolitik, men vi har endnu til gode at se hensigter omsat til handling.
Da Lars Løkke Rasmussen sidst var statsminister leverede han på klimaområdet ikke meget andet end formandskabet for verdens ledere, der under FNís COP15 i Bella Center skrev verdenshistorie ved at misse en ambitiøs klimaaftale om faste mål for den globale CO2-udledning. COP15-fiaskoen bærer Lars Løkke Rasmussen selvsagt ikke ansvaret for, men under topmødet brillerede han ikke ligefrem med dyb indsigt - eller synderlig interesse - i klimaområdet.
Og når den nationale politik handler om valget mellem klima og vilkårene for danske virksomheder, synes det hævet over enhver tvivl, hvilken skål Venstre-formanden kaster sit lod. Derfor er en borgerlig dansk regering ikke godt nyt for klimaet.
I udenrigspolitikken kender vi heller ikke en ny regerings retning, før Lars Løkke Rasmussen har lyttet til en endnu ikke udpeget gransker af landets udenrigspolitik, som han præsenterede ideen i valgkampens sidste fase.
Efter tiår med aktivistisk udenrigspolitik og deltagelse i flere fejlslagne krige er der god grund til at få analyseret udenrigspolitikken i et større perspektiv. Men hvorfor ikke i stedet nedsætte en kommission, så vi kan få en bredere belysning af det komplekse emne?
Det vil forhåbentlig kunne bringe Lars Løkke Rasmussen væk fra de vildfarelser, som han under valgkampen lancerede. Venstre vil på den ene side skære i ulandsbistanden, og på den anden side forlanger han, at flygtninge fra bl.a. Afrika hjælpes i deres nærområder. Den logik hænger foreløbig kun sammen i Lars Løkke Rasmussens hoved, der tilsyneladende er helt frakoblet den kendsgerning, at der ikke siden Anden Verdenskrig har været flere mennesker på flugt fra bl.a. krige, Danmark selv deltager i.
Det vidner om, at landets kommende statsminister tilsyneladende ikke har nogen nedre anstændighedsgrænse på udlændingeområdet. Flygtninge og fattige skal beskæres ñ både derude og herhjemme, så der kan blive flere penge til velfærd til danskerne. Kønt er det ikke.
Vi ved, at Lars Løkke Rasmussen under valgkampen lovede mere velfærd og bedre ældrepleje og sygehuse. Men vi ved endnu ikke, hvordan det hænger sammen med hans tågetale om nulvækst i den offentlig sektor. Kan det betyde andet end nedskæringer og fyringer, når der samtidig i de kommende år kommer 140.000 flere ældre med behov for hjælp? Vi ved det ikke. Hvordan kan Lars Løkke Rasmussen forene Dansk Folkepartis ultimative krav om mere velfærd fra den offentlige sektor med Liberal Alliances ideologiske kamp for netop at reducere størrelsen på den samme offentlige sektor? Vi ved det ikke.
Der er i det hele taget rigtig meget vi ikke ved om det borgerlige eksperiment, der nu venter Danmark.

