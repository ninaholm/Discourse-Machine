Handelsministeren lytter ikke til TTIP-kritikken
I stedet for at klamre sig til ideen om en frihandelsaftale mellem EU og USA, burde handelsministeren tage ved lære af de mange dårlige erfaringer og lytte til kritikken fra det brede civilsamfund – fra FN til fagbevægelsen – der siger nej til aftalen


 Handels- og udviklingsminister Mogens Jensen (S) har fundet det nødvendigt at gå i rette med Afrika Kontakts kampagne mod den transatlantiske frihandelsaftale TTIP. I en kommentar i Information den 7. maj opfordrer han således til, at »Afrika Kontakt og andre i højere grad baserer deres omtale og aktiviteter på fakta«.
Han peger dog ikke på ét forhold i Afrika Kontakts kampagne, der ikke bygger på fakta, men opstiller i stedet stråmandsargumenter, der forsat ikke svarer på den helt grundlæggende kritik af handelsaftalen, TTIP: Spørgsmålet om, hvorfor multinationale selskaber skal have muligheden for at udfordre demokratiske beslutninger.
Faktum er nemlig, at 47.000 amerikanske virksomheder med TTIP, vil få tildelt muligheden for at sagsøge Danmark og andre EU-lande, hvis nye love begrænser selskabets forventede profit.
Faktum er også, at EU-Kommissionen modtog det højeste antal høringssvar nogensinde i forbindelse med TTIP, og at 97 procent af dem krævede denne del af aftalen droppet.
En bred alliance af miljø-, forbruger- og udviklingsorganisationer samt fagbevægelsen på begge sidder af Atlanten kritiserer aftalen i skarpe vendinger. Senest har også FN krævet TTIP-forhandlingerne suspenderet med henvisning til, at aftalen kan true basale menneskerettigheder og underminere demokratiet.
Kolonialistisk idé udbygges
Alligevel forsætter EU-Kommissionen og Mogens Jensen ufortrødent forhandlingerne med USA. Når Mogens Jensen skriver, at han lytter til kritikerne, mangler vi altså stadig at se det udmøntet i konkret handlen.
Som ministeren påpeger, findes der allerede et væld af aftaler med såkaldte ISDS-mekanismer, der giver multinationale selskaber ret til at sagsøge lande for at sikre deres profit. Dette er imidlertid ikke et argument for, at ISDS i TTIP skulle være ufarligt.
For hvad ministeren glemmer at fortælle, er at disse aftaler traditionelt har været indgået mellem lande i den rige del af verden og udviklingslande.
Det skelsættende ved at lade ISDS-mekanismen indgå i TTIP er det høje antal af multinationale selskaber, som nu også vil få mulighed for at sagsøge europæiske lande.
Historisk set introduceredes ISDS-mekanismer i forlængelse af kolonialismen. Fremkomsten af demokratiske bevægelser i afrikanske lande fik den vestlige økonomiske elite til at frygte for deres virksomheder i de tidligere kolonier, hvor de indtil da – med støtte fra kolonimagten – havde kunnet plyndre løs. For at undgå at tabe indtjening ved at skulle indordne sig krav fra befolkningen i de nye demokratier, krævede man særrettigheder. Siden da har dette været en udbredt praksis i aftaler mellem lande i den rige del af verden og særligt udviklingslande.
Selv om der altså allerede eksisterer et væld af aftaler med ISDS-mekanismer, dækker de lige nu ’kun’ 15-20 procent af de globale investeringer på tværs af lande. Med TTIP vil dette tal stige til 50-60 procent. TTIP-aftalen er derfor en afgørende brik i forhold til at udbygge og fastholde hele ISDS-systemet.
Udemokratisk og dyrt
Mogens Jensen kritiserer Afrika Kontakt for at fremhæve nogle ISDS-sager, der endnu ikke er afgjort, og spørger i den forbindelse, om ISDS er i orden, hvis bare staten vinder disse sager. Svaret er nej. For med ISDS’ blotte eksistens har velfærd og demokrati tabt på forhånd. Mens danske borgere og virksomheder er henvist til de nationale domstole i tvister med staten, vil de multinationale selskaber blive tildelt en særlig ret til at gå uden om de nationale domstole. Det er ikke alene unødvendigt, uretfærdigt og udemokratisk; det er også hammerdyrt.
I gennemsnit koster det 52 millioner kroner for et land, der sagsøges under ISDS – og det uagtet, om man taber eller vinder. Dertil kommer evt. erstatningsbeløb på op imod flere milliarder, hvis sagen tabes. Det er penge, der ellers kunne bruges til gavn for landets borgere.
De håndgribelige økonomiske effekter af søgsmålene har også en afledt effekt på andre lande. Af frygt for at blive offer for lignende sager er der allerede eksempler på lande, der afholder sig fra at indføre lovgivning, som ellers kunne være i befolkningens interesse.
I Malaysia har man f.eks. standset lovgivning om at indføre advarsler på cigaretpakker, efter at både Australien og Uruguay er blevet sagsøgt af tobaksgiganten Phillip Morris for netop sådan en lovgivning.
Dermed har de multinationale selskaber allerede vundet, idet de effektivt kan bruge ISDS til at udskyde eller helt stoppe lovgivning, der mindsker deres profit.
I stedet for hårdnakket at klamre sig til et ideen om TTIP for enhver pris, burde handels- og udviklingsministeren tage ved lære af de mange dårlige erfaringer og lytte til kritikken fra det brede civilsamfund, der siger nej til TTIP.
Tobias Clausen er politikmedarbejder i Afrika Kontakt. 
Mads Barbesgaard er formand i Afrika Kontakt

