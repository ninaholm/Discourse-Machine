Postfaktuelt
Har direktøren for Det Kongelige Bibliotek, Erland Kolding Nielsen, forladt det virkelighedsbaserede fællesskab?


 Direktøren for Det Kongelige Bibliotek, Erland Kolding Nielsen, er flink. For flink, synes vogtere af den historiske sagkundskab, der harmes over, at direktøren er gået ind på et ønske fra Tyrkiets ambassadør om at ’supplere’ en udstilling på bibliotekets Amagerafdeling om det tyrkiske Osmannerriges folkedrab på armenierne i 1915-16 med den statsanerkendte tyrkiske ’version’ af samme begivenhed. I den er dødstallet nedjusteret fra 1,5 million til 300.000, og dødsårsagen ændret til borgerkrig med lige så mange dræbte på tyrkisk side.
Kolding Nielsen afviser at have givet efter for pres – det er forhåbentlig sandt. Blot ville han give Tyrkiet en chance for at fremvise sin ’alternative fortolkning’. Mener han hermed, at der er tale om to ligeværdige fortællinger, hvor påstand står mod påstand, er det forargeligt. For så har direktøren forladt det virkelighedsbaserede fællesskab til fordel for det postfaktuelle. Så har han lånt en højborg for viden og oplysning ud til folkemordsbenægtere. Og så må Holocaustrevisionister og de, som mener, Bush stod bag 11. september, være velkomne som de næste udstillere. Historiske kendsgerningers betydning kan være genstand for fortolkning. Ikke deres status af kendsgerninger.
Ud over de ’historikere’, Tyrkiet betaler for at lyve, betvivler ingen, der har forsket i emnet, at det tyrkiske Osmannerrige sendte armenske civile, herunder kvinder og børn, ud på dødsmarcher i den syriske ørken og herved begik det 20. århundredes første organiserede folkedrab. Det burde Erland Kolding Nielsen også vide. Den flinke mand kan dog stadig nå at redde både anseelse og stilling. En dobbeltudstilling vil være ypperlig anskuelsesundervisning i historieforfalskning. Giv blot Tyrkiets benægtere deres udstilling ved siden af udstillingen om det historisk dokumenterede folkedrab på armenierne. Men forsyn den venligst med synlige advarselsskilte: De træder nu ind i propagandaløgnenes postfaktuelle parallelunivers.

