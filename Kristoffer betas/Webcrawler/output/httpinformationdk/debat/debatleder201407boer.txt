Ikke for børn
LEDER


 USA’s præsident, Barack Obama, gør ret i at advare forældre i Mellemamerika mod at sende deres børn alene ud på en farefuld færd for at nå frem til USA’s grænser. Den 3.000 kilometer lange rejse gennem Mexico som papirløs immigrant er ikke for børn, tværtimod, den indebærer store risici for at blive overfaldet, røvet, voldtaget eller slået ihjel undervejs.
Ikke desto mindre er strømmen af mindreårige migranter, som ankommer alene til USA’s sydlige grænse, vokset dramatisk det seneste år. Siden oktober er mindst 52.000 uledsagede børn og unge fra Mellemamerika kommet til USA – mere end dobbelt så mange som året før – og de amerikanske myndigheder har stadig større besvær med at håndtere de mange børn og unge.
Obama skal dog næppe gøre sig forhåbninger om, at forældrene i Mellemamerika vil lytte til hans formaninger. For mange af de mindreårige migranter er det nemlig forbundet med større risiko at blive, hvor de er, end at forsøge at komme til USA.
Vold, kriminalitet og straffrihed gennemsyrer de mellemamerikanske samfund i en grad, så det kun tåler sammenligning med en egentlig krigszone. I El Salvador, Guatemala og Honduras er mordraten – gjort op som antal dræbte civile pr. 100.000 indbyggere – således på samme niveau eller højere, end den var i Irak, da borgerkrigen der stod på sit højeste i 2007.
Børn og unge er særlig udsatte for den bandevold, der råder i de mellemamerikanske storbyer. Som det fremgår af en ny rapport fra FN’s flygtningehøjkommissariat, er det eneste reelle alternativ til banderne ofte at tage flugten. Det er ikke for børn, og problemet løses derfor ikke med præsidentielle formaninger, men ved at anerkende de mindreårige migranter som det, de er – flygtninge fra en voldelig konflikt – og give dem den beskyttelse, de har krav på.

