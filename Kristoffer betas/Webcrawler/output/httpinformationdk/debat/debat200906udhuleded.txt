Det udhulede demokrati
Diskriminering er tabuiseret og omgærdet af en dyb berøringsangst. Det er nemlig ikke rart at blive konfronteret med noget så udemokratisk i egne rækker. Men skal vi fortsat kunne bryste os af at leve i en demokratisk kultur, må vi se at få taget hånd om dette udbredte problem
Det hævdes at være udtryk for 'en rigid tilgang til religion' (islam forstås), når muslimske elever oftest er i opposition til det danske samfund og siger, at de føler sig forskelsbehandlet og valgt fra på f.eks. diskoteker.


 Obamas historiske tale til den arabiske verden først i juni kan tolkes som endnu et forsøg på at afvikle  Global War On Terrorism  (GWOT), konfliktaksen mellem Vesten og islam, der siden 2001 har været det dominerende paradigme. Især tog Obama afstand fra tendensen til at skære alle muslimer over en kam og regne dem for potentielle demokratifjender. Forsøget på en politisk nydefinition af USA og Vestens forhold til den muslimske verden sker ud fra et ganske klogt ræsonnement om, at krise og ufred i en globaliseret verden falder tilbage på én selv.
Set i det lys er det dybt foruroligende, når Søren Espersen (DF) i forbindelse med PET's konference om terror og sprogbrug i april fastholder, at islam og demokrati er uforenelige størrelser, samtidig med at DF's Morten Messerschmidt med over en kvart million stemmer var den helt store sejrherre ved EP-valget den 7. juni. Det bekræfter nemlig, at DF's monopol på at definere danskhed og demokrati simpelthen har vundet status som  common sense . Situationen er dermed, at vi praktiserer en demokratiforståelse, som i bund og grund må betegnes som udemokratisk: Højrepopulismens udbredelse genererer nemlig en legitimering af og en blindhed over for en gennemgribende strukturel diskriminering og en systematisk mistænkeliggørelse af muslimer.
Frifindes på forhånd
Og der er desværre langt igen, hvad angår opgøret med GWOT-retorikken: I Undervisningsministeriets (UVM) stort anlagte inspirationshæfte til grundskoler og ungdomsuddannelser om at undervise i demokrati fremstår den danskkulturelle identitet f.eks. som en helt grundlæggende forudsætning for at »forstå demokratiets grundvilkår«. Denne synonymisering af dansk kultur og demokrati fungerer ekskluderende i en tid, hvor det er et vilkår, at en stigende procentdel af det folk, der danner grundlag for folkestyret, er etniske minoriteter. Ikke nok med at integrationsbegrebet i denne optik bliver et udemokratisk assimilationsimperativ, hvilket resulterer i, at UVM forudsætter, at alle ikke-danske elever pr. definition har et særligt behov for at blive bevidstgjorte om demokratiets grundvilkår. Danskere er sågar også på forhånd fritaget fra at have den slags problemer.
I forlængelse af GWOT-retorikken koncentrerer hæftet sig om muslimske elevers problemer med at udvise en demokratisk adfærd, samtidig med at de danske læreres ditto altså nedtones. Det sker f.eks. når hæftet nøjes med at konstatere, at en skole har sendt personalet på kursus med henblik på at få dem til at »trække på samme hammel på trods af forskellige tolerancetærskler«. Intolerance blandt lærere og ledere er med andre ord tilsyneladende ikke i strid med en demokratisk adfærd, når blot man sikrer ensartethed. Omvendt er hæftets eksplicitte omdrejningsakse håndteringen af »ytringer og handlinger blandt eleverne, der strider mod en demokratisk samværsform«. Det påfaldende er altså, at lærerne og ledernes rolle i forhold til »det stigende antal unge, der oplever diskriminering«, ikke bringes i spil på trods af, at det i hæftet betegnes som en helt central præmis i et demokrati, at man reagerer på ytringer og handlinger, der strider mod en demokratisk samværsform. Det har med andre ord en afgørende betydning, hvem der ytrer sig, når ytringer kategoriseres som stridende mod en demokratisk samværsform. Det er på denne subtile måde - som ekstraraffinement oven i købet i det eneste afsnit om diskriminering - at diskrimineringen tager form.
Marginaliseret position
Helt galt går det i en bog fra Erhvervsskolernes Forlag om at nedbringe frafaldet på de erhvervsrettede ungdomsuddannelser. En central problematik jvf. regeringens målsætning om at 95 procent af en årgang i 2015 skal gennemføre en ungdomsuddannelse, idet frafaldet blandt de etniske minoriteter på nogle linjer er oppe omkring 60 procent. Her i bogen er håndteringen af diskrimineringsproblemet gennemsyret af berøringsangst i en grad, så fokusset i stedet for er rettet mod »en gruppe unge, der desværre bruger diskrimineringsbegrebet som et skjold mod kritik, krav eller andre ubehageligheder«. Også her er det diskriminerende i sig selv, når problemet flyttes fra de lærere, der diskriminerer, til et potentielt misbrug af en marginaliseret position, der indebærer en forhøjet risiko for overhovedet at blive udsat for diskriminering.
Desværre bliver det endnu mere klart, hvordan den muslimske identitet simpelthen udelukker, at man bliver genkendt som deltagende aktører i samfundet. Bogen forveksler nemlig de muslimske elevers forsøg på at komme til orde og agendasætte en demokratisk samtale med regulære radikaliseringstendenser. Det hævdes således at være udtryk for »en rigid tilgang til religion« (islam forstås), når de muslimske elever »oftest er i opposition til det danske samfund« og siger, at de »føler sig forskelsbehandlet og som andenrangsborgere i Danmark. De føler sig valgt fra på diskoteker, fritidsarbejde og praktikpladser og siger, at danskerne ikke kan lide dem«. Det uddybes ikke, hvordan diskoteksbesøg hænger sammen med en rigid tilgang til religion, ligesom koblingen mellem radikaliseringstendensen og de unges forsøg på at deltage i samfundslivet via job og uddannelse heller ikke ekspliciteres. Sammenhængen etableres altså ved nærmere eftersyn ved selve de unges problematisering af det, de oplever som en række forhindringer for at deltage i samfundslivet. De symptomer på radikalisering, bogen identificerer, ligner med andre ord de etniske minoritetselevers forsøg på at give de demokratiske præmisser omkring frihed og lighed et reelt indhold.
Det fremføres yderligere som et radikaliseringstegn, at de unge minoritetselever ofte henviser »til begivenheder i medierne, som underbygger deres påstande«. Dette kan imidlertid også læses som tegn på, at de muslimske elever netop er fortrolige med de demokratiske processer: De holder sig orienteret og sørger for at dokumentere deres påstande, når de søger agendasættende indflydelse. Ifølge Bekendtgørelse af Lov om Erhvervsuddannelser er det bl.a. uddannelsens formål, at »bidrage til at udvikle den unges interesse for og evne til aktiv medvirken i et demokratisk samfund«. Det foruroligende er med andre ord, at de etniske minoritetselever slet ikke bliver genkendt som aktive medborgere, men tværtimod marginaliseres og mistænkeliggøres som potentielle terrorister.
Truslen kommer indefra
Det er denne tendens, Obama har lagt en klar afstand til. Og det er dybt foruroligende, når hans forsøg på at gøre op med GWOT ser ud til at få trange kår. DF og de andre højrepopulistiske partier i Europa har naturligvis en klar interesse i at fastholde grundlaget for deres succes og indflydelse, nemlig påstanden om, at islam og demokrati er uforenelige størrelser. Men denne påstand genererer i praksis, som illustreret, et betydeligt demokratisk underskud og en regulær  lose-lose -situation for de muslimske mindretal.
Én ting er, at ekstremisme set i det perspektiv må forstås som Vestens eget affaldsprodukt. En anden ting er, at folkestyret bliver svært at tage alvorligt, når det på den måde udhules. Dels ved at dets afsæt, 'folket' bliver mindre og mindre repræsentativt. Og dels ved den omstændighed, at hele den demokratiske kultur simpelthen er suspenderet, når selve det at påberåbe sig en politisk stemme resulterer i, at man lider en politisk død. Det er disse forhold, der udgør den reelle trussel mod demokratiet.
Iben Charlotte Aamann er cand.mag med speciale i integration og demokratisk dannelse

