Hvor skal lærerne uddannes?



 Jeg bor i en lille landsby på Fyn syv kilometer nord for Svendborg. Den 8. december blev vi forskrækkede, da vi læste i lokalavisen, at vores seminarium skulle lukke. Skårup Seminarium er det ældste i landet og har fungeret siden 1803. Nu havde bestyrelsen i University College Lillebælt besluttet at nedlægge det på grund af ringe tilslutning og dårlig økonomi.
Lige siden har Fyns Amts Avis bragt daglige artikler om baggrunden for lukningen. Nu viser det sig, at det ikke bare er Skårup Seminarium, der skal lukkes. Ribe blev lukket i sommer, Haslev lukker definitivt til sommer, og Nørre Nissum og Skive er også blevet varslet lukket. Alle små seminarier i udkantsområder!
Seminarieloven af 2000 har banet vejen for disse lukninger, idet den etablerede en linjefagsordning, der i praksis gjorde det umuligt for små seminarier at tilbyde nok linjefag til de studerende. Det, der siden 2000 er sket, er, at de små seminarier har tilbudt færre og færre linjefag med det resultat, at færre og færre studerende har søgt ind. Hvem vil gå på et seminarium, hvor man ikke kan få de fag, man brænder for?
Det er denne seminarielov, der er grunden til miseren, og det blev allerede fremført, da loven blev vedtaget.
Nu er der imidlertid sket det, at vi om et par år kommer til at mangle 8.000 lærere iflg. Danmarks Lærerforening, og så kan man spørge sig selv, hvor i landet lærermanglen bliver størst?
Jeg spår, at det bliver i Sønderjylland, Nordvestjylland, Sydfyn, Langeland og Ærø. (Ærøs Kommunalråd har allerede udtrykt en protest mod lukningen af Skårup).
Flere i farezonen
Statsminister Lars Løkke Rasmussen har visioner om Danmark som et land med en uddannelse helt i top.
Hvordan forestiller han sig det med store områder med skoler med næsten kun ufaglærte lærere til at undervise de kommende generationer? Og hvordan forestiller han sig, at flere vil søge ind til læreruddannelsen, når man lukker det ene seminarium efter det andet?
Og tro ikke, at seminarielukningerne slutter med dette. Både Haderslev, Hjørring og Vordingborg står for tur. Holbæk blev reddet på målstregen bl.a. på grund af frygten for lærermangel på Vestsjælland.
Mange politikere er ved at få øjnene op for, at det koster mere at uddanne lærere i udkantsområder end i storbyer, men det er ikke kun penge, der skal til. Læreruddannelsesloven skal ændres.
Information har skrevet meget lidt om dette. Hvorfor?

