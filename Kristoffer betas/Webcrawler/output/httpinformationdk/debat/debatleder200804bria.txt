Brian vs. Frederik



 HVAD MON VI vil huske OL i Beijing for, når året er omme? Væg-til-væg-dækning i tv af obskure idrætsgrene, som man knap kendte eksistensen af! Og i år er en ny dansk disciplin kommet til. Benspænd. 
Allerede inden legene er begyndt, fører kulturminister Brian Mikkelsen i denne øvelse på point. Han har nemlig erklæret sin personlige boykot af åbningsceremonien for mulig og efter betingelserne at dømme nærmest sandsynlig. Hermed synes der at være spændt ben for kongelig dansk deltagelse i den olympiske inderkreds. 
HVAD ER DEN nu af? Selveste Det konservative Folkeparti i åben strid med Hans Kongelige Højhed Kronprins Frederik, som så hedt ønsker sig til højbords i Den Internationale Olympiske Komité (IOC). Det lyder som en forsinket aprilsnar. 
Men der er ikke røget en finke af kulturministerens fad. Brian Mikkelsens talte og skrevne udmelding er overvejet med omhu, hvilket bekræftes af den nøjeregnende konservative gruppeformand, Helge Adam Møller. Også den konservative partiformand hvad-er-det-nu-han-hedder skal på forhånd have nikket nådigt til Brians benspænd, der kommer blot et par dage efter, at Statsministeriet til hjælp for kronprinsens kandidatur har nedsat en gruppe af embedsmænd, hvortil også Kulturministeriet bidrager. Hvilke kostelige indbyrdes skænderier denne 'koordinationsgruppe' ikke kan se frem til. 
Er kulturministerens spektakulære kursskift i holdningen til OL udtryk for Det konservative Folkepartis desperate behov for at komme ud af slagskyggen, som kæmpen Fogh kaster i regeringssamarbejdet? Måske, men Brian Mikkelsens trussel stikker dybere. Den rører ved de konservative rødder, som er solidt plantet i ideologien, mens så mange andre partier flagrer for de populistiske vinde. Modsat liberalisterne i Venstre, som er ret kolde i bagdelen, når det kommer til monarkiet, er kongehuset for de konservative helligt, og det konservative benspænd er andet og mere end en protest mod det kinesiske diktatur. 
I FORHOLD TIL diktaturer har de konservative tidligere været til at handle med. Op til Nazitysklands OL i 1936 havde Konservativ Ungdom med støtte langt ind i moderpartiets rækker længe dyrket strækmarch og heil-hilsen i Dannebrogs og kongens navn. Det konservative Folkeparti bakkede også op om dansk deltagelse i Berlin, fordi Danmark havde ikke råd til at fornærme Hitler. 
I år taler de konservative heller ikke for væmmeligt selvskadende økonomisk boykot af Kina, men blot udeblivelse fra en ceremoni. Bliver Brian Mikkelsen væk, kan kronprinsen heller ikke vise sig, og så er det slut med kandidaturet til IOC. Hurra, råber de kongetro konservative, som hele tiden har ment, at kronprinsen må kunne finde noget mere fornuftigt at tage sig til end at mænge sig med eksplosivt politiske og bestikkelsesplagede IOC. 
De konservative ønsker sig et ubesmittet og skandalefrit kongehus, og det vil de gå vidt for at sikre. Selv benspænd kommer i brug, og tak for det. Den slags er jo sjovt at se på tv. lieb

