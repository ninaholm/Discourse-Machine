Top mod bund



 Topstyring er et fy-ord i SF. Strategisk uheldigt er det derfor for sundhedsminister Astrid Krag, at hun fremstår som toppens kandidat. Til det billede bidrager, at hendes kandidatur blev fremmanøvreret af inderkredsen omkring skatteminister Thor Möger Pedersen, der fik det maget således, at alle SF’s ministre sluttede op bag Astrid Krag.
Allerede i folketingsgruppen begynder tilslutningen til Krag at skrumpe. Og at dømme efter en rundspørge, som Politiken Research har foretaget, står hun endnu svagere blandt partiets lokalformænd 0g byrødder. Her har Astrid Krag kun en tredjedel bag sig.
Ved sine topmanøvrer har skaren omkring Astrid Krag fået gjort hendes modkandidat, erhvervsordfører Annette Vilhelmsen, til bundens kandidat. Og det er godt – for Vilhelmsen. Af mange grunde:
Der er overvældende mange flere i bunden af SF end i toppen. Der er 15.000 SF-medlemmer, som kan deltage i urafstemningen til oktober.
Hertil kommer, at en placering som bundens kandidat må vække sympati i et parti, hvor mange vemodigt husker, at det en gang var oprøret, der samlede. Stemmeafgivningen er også en (mis)tillidsafstemning om Thor Mögers gebærden, og det skal Annette Vilhelmsen være glad for.
Gunstigt for Annette Vilhelmsen er det således, at hun står som den kandidat, SF’ere kan genvinde deres selvrespekt ved at stemme på. Hendes position betyder også, at hendes udsagn i formandsvalgkampen vil blive tolket som underspillede tilkendegivelser af den harme, hun må formodes at nære. Astrid Krags kampagnemeldninger vil derimod blive set i et kynisk lys: ’Hun er villig til at sige hvad som helst for at blive valgt.’
Når så Annette Vilhelmsen tilmed har støtte fra ’ægte folkelige’ topfigurer i SF som nestor Aage Frandsen og tidligere formand Holger K. Nielsen, ja, så er hun ved at få enderne til at mødes.

