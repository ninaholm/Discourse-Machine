Regioner bør indtænke design i sygehuse
Der bør indtænkes god og brugbar design til  syge og medarbejderne, når det største anlægsarbejde til dato -byggeriet af de fem nye supersygehuse   sættes i gang


 De bliver mindre byer med torve, pladser, gader og sygehusafdelinger. De fem supersygehuse, der skal bygges det næste tiår, bliver det største anlægsarbejde til dato og bliver regionernes fremtidige største arbejdsplads.
Når Dansk Erhverv sammen med Danske Regioner i morgen holder konference om de ny sygehuse, bør et af hovedtemaerne derfor være, hvordan design bedst muligt indtænkes i løsningerne, så sygehusene bedst muligt tilpasses de mange forskellige brugere  forskere, studerende, syge og medarbejdere
De nye bygninger tegnes af arkitekter, de er offentligt betalt og regionerne er ejere og bygherrer på vore vegne.
Det offentlige Danmark, har således her en enestående mulighed for at udvikle design for de syge, svage og ældre.
Derfor er det essentielt, at det offentlige stiller krav til intelligent design, så hensynet til brugere tænkes ind i byggeriet.
Eksporteventyr
Den legendariske danske arkitekt Arne Jacobsen tegnede bygninger og udviklede brugsgenstande som møbler, lamper, service, tekstiler, der som bekendt udviklede sig til et stort design- og eksporteventyr for Danmark.
Succeshistorien var klar; opgaverne var der, virksomheder satsede kapital og knowhow på udvikling af brugsgenstande. Der var penge i det.
Den succeshistorie burde kunne gentages på sygehusene, oven i købet i kæmpemålestok. Der bør tænkes i udvikling af god, brugbar design til de syge og medarbejderne på sygehusene. Eksportmulighederne er legio, hvis det realiseres.
Hvorfor skulle denne model ikke du til sygehusene? Fordi designdelen  med rette  er arkitektens (som AJ).
Og her har sygehusene valgt at have hver deres arkitekter, med designmanualer for hvert sygehus, hvor regionerne hver især køber ind på vore vegne.
Spørgsmålet er derfor, om nogle designs kan udvikles som standarder for alle fem sygehuse?
Offentligt design betyder, at 'det offentlige' er opdragsgiver. Sygehusdesign er kompliceret; professionelle fra medicin, teknologi, socialvidenskaber, medarbejder- og patientgrupper bør inddrages for at udvikle fremadrettet sygehusdesign, som også er servicedesign herunder design of logistik, forbedret hygiejne, affaldshåndtering mm.
Men det kan blive svært at få politikerne til at tænke design ind i de nye byggerier.
For det første fordi et sådant projekt har modsatrettede interesser for eksempel mellem staten og regionerne, da sygehusene er regionernes gebet.
For det andet fordi tiden er knap. Selvom en ny designpolitik er på vej med Visionsudvalget 2020, der arbejder med en vision for Danmark som designnation, er det ikke sikkert, at det er nok. For designudvikling tager tid, og bygningerne skal allerede stå færdige om ca. 10 år.
Kræver kamp
Det vil kræve en god portion politisk kampvilje, hvilket i et valgår bliver svært at mønstre, da det ikke er nemt at få folket til at rejse sig i kampen for at få gennemført et offentligt designprojekt.
De institutioner som kunne tænkes at udvikle et offentligt designprojekt er DDC Dansk Design Center, EBST Erhvervs og Byggestyrelsen, ABT Almen Borgernær Teknologi, SKI Statens og Kommunernes Indkøbscentral, Teknologisk Institut.
Institutionerne har hver især fået specifikke opgaver, i stedet for, at iværksætte et samlet projekt. Og med undtagelse af DDC, har ingen af disse institutioner designere i deres udvalg eller bestyrelser.
Fælles designstandarder
Regionerne handler på vores vegne. Er det muligt for dem, at finde sammen om designstandards for sygehusene?
Det er allerede indtænkt i byggerierne, at 1,5 pct. af byggesummen på 40 milliarder kr. skal øremærkes kunst i de offentlige bygninger. Hvorfor ikke gøre det samme til udviklingen af godt design?
Kunst og design overlapper deres egne hidtidige satte grænser, lad det komme ind i supersygehusene.
Det tavse  bygningen, rummet, sengen, lyset, fladerne, farverne, tekstilerne, kunsten  plejer os, kommunikerer med os, mere end vi aner. Det smukke, vederkvægende er helende, når vi er syge.
Rør vore sanser, når vi er mest sårbare, bange, ensomme  og syge.

Marianne Frandsen er designer og medlem af Danske Designers, mDD

