Sidste stop



 Den tidligere radikale, tidligere medstifter af Ny Alliance, tidligere formand for Liberal Alliance, Naser Khader, meldte sig i går ind hos de Konservative. "Fremtiden er konservativ," slog han i går fast i en begrundelse for partiskiftet lagt ud på Facebook. Rejsen mod Det Konservative Folkeparti har i virkeligheden stået på i mange år. For han følte sig politisk hjemløs hos de radikale, og eksperimentet med at bryde ud og stifte et nyt parti var en langstrakt fiasko, så nu - først nu - er Naser Khader kommet hjem. Som udenrigsminister Per Stig Møller (K) engang skrev til ham efter at have læst hans bog Khader. dk: "Du er jo konservativ!" Så det er altså det, han er, Naser Khader, konservativ, hverken radikal eller liberalist, men konservativ, værdikonservativ understreger han selv. Hos de radikale oplevede han, at alle værdier kunne være lige gode. Men det er de ikke. Naser Khader vil til sin død bekæmpe denne værdirelativisme og kæmpe for demokratiet og de demokratiske værdier. Derfor er de konservative sidste stop, slår Khader fast, rejsen slutter her. Og når hans nye parti til sommer fordeler kortene på ny, så har partiformand Lene Espersen lovet ham et ordførerskab - sikkert noget med værdier. 
Så når nu Khader har fundet sin hylde i dansk politik, og når det nu for ham har været et så omkostningsfyldt, personligt udviklingsprojekt, som har krævet mod og overvindelse, så bør man udtrykke et ønske om, at han må hvile i fred, og afstå fra at rive ham tidligere standpunkter i næsen: Nok er nok, og bestræbelserne på at holde Dansk Folkeparti uden for indflydelse er helt væk, nu står den på tæt samarbejde om alt med Pia Kjærsgaard og hendes fæller - på alle områder. Væk er også kravene om, at strandede asylsøgere skal ud af centrene og kunne arbejde og tjene penge, væk er de hårde ord mod blokpolitikken, og væk er den bløde radikale uddannelsespolitik, miljøprofilen, den radikale retspolitik, skolepolitik og kulturpolitik. Nu skal Naser Khader lære at sige 'lov og orden', 'mere politi og strengere straffe', han skal øve sig i at sige 'flere test i folkeskolen' og 'ro i klassen' og 'pengene har det bedst i borgernes lommer' og meget andet. Men det bliver næppe noget problem for den tidligere radikale. For Khader interesserer sig meget lidt for alle disse dagligdags politiske diskussioner. Derfor er det også så let for ham at skifte og finde et nyt hjem. 
Med Khaders indmeldelse er gravskriftet over Ny Alliance skrevet til ende. Fem blev valgt ind i Folketinget på løfter om at bryde blokpolitik og bekæmpe Dansk Folkepartis indflydelse. I dag er Jørgen Poulsen radikal, Malou Aamund er medlem af Venstres gruppe, Gitte Seeberg har forladt politik, Khader er konservativ, og Anders Samuelsen har fået sit eget parti, Liberal Alliance. Det er i orden at shoppe rundt, men der skal være en mening med det, og man skal vide, hvorfor man gør det og have et mål. Med Naser Khader virker det mere tilfældigt, end godt er.

