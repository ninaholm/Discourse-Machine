Den omvendte



FØRST TOG HAN - efter en spritdom - orlov fra Folketinget for at blive alkoholafvænnet, så blev han løsgænger og forlod Det Konservative Folkeparti, og nu har Per Ørum Jørgensen så meldt sig ind hos Kristendemokraterne. Omvendt og forvandlet er den tidligere konservative på alle plan, nyt parti, ny politik og ny tørlagt tilværelse.Om partiskiftet kan sikre Ørum Jørgensen genvalg til Folketinget er tvivlsomt, men indtil da kan han nå at skabe en del ubehagelige problemer for regeringen. Både når det gælder socialpolitik, udlændingepolitik og dansk bistandspolitik, ligger Kristendemokraterne et stykke vej fra VK-regeringen.I FØRSTE OMGANG har Jørgensen bebudet, at han vil stemme for, hvis der fremsættes et forslag, som aflyser de bebudede besparelser på u-landshjælpen som følge af regeringens kriseplan. Her bebuder et andet støtteparti  - Liberal Alliance - dog, at man er parat til at redde regeringen. Lars Løkke Rasmussens (V) flertal med Dansk Folkeparti alene er væk, men grundlaget intakt. Og tilværelsen for VK er blevet lidt mere usikker med Kristendemokraternes pludselige indtog i Folketinget. I forvejen er to andre borgerlige sprunget ud som løsgængere: DF's Christian H. Hansen og den konservative Pia Christmas-Møller.PER ØRUM JØRGENSEN sagde, da han trådte ud af de konservative, at det skyldtes to ting: Den ene er uenighed om sygehusstrukturen i Vestjylland, den anden en manglende vilje til at gennemføre reformer af velfærdssamfundet. Det første passer fint til Kristendemokraterne, som har deres højborg i det vestlige Danmark, hvor der kunne fiskes en del utilfredse Venstre-vælgere. Kravet om barske velfærdsreformer matcher til gengæld mindre godt med det socialliberale kristne parti. Den nye kristendemokrat har bebudet, at han støtter Løkke, og partiet, som ved sidste valg med Bodil Kornbek i spidsen pegede på Helle Thorning-Schmidt, vil nu pege på en Venstre-ledet regering. Omvendelserne er mange i dansk politik. bew
