Grøn omstilling ud af det blå



 De kom til magten ved at kopiere en borgerlig økonomisk politik, som lige nu er ved at blive forkastet rundt i Europa. Med 2020-planen Danmark i arbejde forsøger den socialdemokratisk ledede regering at finde tilbage til dele af en mere socialdemokratisk økonomisk politik. Og selv om omvejen kan forekomme komisk, kan retningen jo være god nok.
Regeringen vil med den ene hånd styre de offentlige budgetter og gennemføre en række reformer og investeringer, der i de kommende syv år skal sikre 180.000 arbejdspladser primært i det private erhvervsliv. Hvem sagde borgerlig politik?
Med den anden hånd skal der nu skabes vækst ved at investere i uddannelse og grøn omstilling. Hov, her anviser regeringen nye veje til løsning af de gammelkendte problemer. Eller gør den?
Regeringen har foreløbig sat sig nogle endog meget ambitiøse mål for Danmark i de kommende syv år. Hatten af for det! Men det er først nu arbejdet skal gøres.
Enhedslisten kaldte i går 2020-planen for »helt skæv«, så der er tilsyneladende ikke megen støtte at hente hos støttepartiet. Og de borgerlige ser ud til hellere at ville gøre livet surt for regeringen end at tage ansvar for landets fremtid.
De kommende måneder vil vise, om Helle Thorning-Schmidt og resten af ministerholdet formår at trodse alle de dystre forudskikkelser og få gennemført reformer af skat, kontanthjælp og førtidspension.
Men hvad mener regeringen egentlig, når den siger grøn omstilling? I 2020-planen er økologi, bæredygtighed og grøn omstilling alene nævnt som overskrifter uden yderligere indhold eller angivelse af politisk ambition.
Derfor må det foreløbig skrives på listen over tomme paroler, når både Helle Thorning-Schmidt, Margrethe Vestager og Villy Søvndal på gårsdagens pressemøde slyngede det grønne budskab ud af det blå. Regeringen har selvfølgelig fortsat tid til at komme med svar også på det område. Vi venter i spænding!

