Jorden kalder Thorning; kalder Corydon
LEDER
 Foto: Scanpix


 Presset og pirlig virkede statsminister Helle Thorning-Schmidt (S), da hun i går på sit pressemøde skulle forsvare regeringens politik om stramning af dagpengereglerne.
Statsministerens stress er forståeligt. Sagen er forbandet. Sagen handler i udgangspunktet om Socialdemokraternes og SF’s overmod. Forud for sidste folketingsvalg, da S-SF strikkede fælles handlingsprogrammer sammen, var de to partier nærmest skrydende og nedladende over for de radikale: Ha, de radikale kunne bare stemme for det, som S og SF i en kommende regering lagde frem – og ellers tage ansvaret for at bringe de borgerlige tilbage. De radikale skumlede og pønsede: Hvordan kan vi båndlægge en kommende regering? Det førte til, at de radikale indgik forlig med VKO-partierne om stramning af dagpengereglerne: ydelsesperioden nedsat fra fire til to år og optjeningsperioden sat op fra 26 til 52 uger. Som Thorning i går nærmest vredt fik præciseret, stemte 60 procent af vælgerne ved folketingsvalget i 2011 på de partier, der står bag stramningerne.
Fælden klappede dermed om S og SF – nøjagtigt som de radikale havde planlagt. Ville S og SF i regering, måtte S og SF acceptere dagpenge-stramningerne som en forudsætning for denne regering.
Beskyldninger om løftebrud haglede ned over S og SF – selv om de to partier jo ikke havde i deres magt at komme uden om et bestående parlamentarisk flertal.
Pinen i S og SF er øget, efterhånden som det har vist sig, at forudsætningerne for dagpengestramningerne var for optimistiske. Flere end forventet af Finansministeriet er røget ud af systemet.
SRSF-regeringen har tre gange søgt at imødekomme den folkelige harme. Først ved at udskyde regelændringerne, siden ved to ’akutpakker’. For kun et halvt år siden kaldte finansminister Bjarne Corydon (S) det for »en fuldt og dækkende løsning«.
Hvad der unægteligt blev dementeret, da det for 14 dage siden afsløredes, at mindre end hvert syvende af de opslåede ’akutjob’ er besat med en langtidsledig.
I 2013 er mindst 13.000 indtil nu røget ud af dagpengesystemet, og tallet kan inden årets udgang nå op over 30.000. Fagbevægelsen er i oprør; Enhedslisten har en ægte folkesag.
S og SF ømmer sig. På SF’s landsmøde sidste weekend formåede partiledelsen de delegerede til at nøjes med at udtale: »SF forstår og deler fagbevægelsens bekymring for de titusinder af ledige, der falder ud af dagpengesystemet, og vil ikke bare se passivt til.«
I går fik uroen højrøstet udtryk fra medlemmer af den socialdemokratiske folketingsgruppe. Det sker efter, at de seneste meningsmålinger viser forkrøblet tilslutning til S og SF.
Statsministeren har en egentlig krise på halsen. Lykkeligvis kan hun finde trøst i en linje fra sin egen 1. maj-tale i sidste uge. I den sagde Thorning-Schmidt om det, der adskiller Socialdemokraterne fra de yderligt-gående på begge fløje: »Jorden kalder. Vi har en opgave at løfte.«
Så sandt, som det er sagt. Jorden kalder Helle Thorning-Schmidt. Jorden kalder Bjarne Corydon. De må indse, at regeringen skal finde en rimeligt tilfredsstillende løsning på dagpengeproblemerne. Og den skal findes nu. Ikke endnu en lappeløsning, men noget, der kan holde regeringens embedsperiode ud.
Det er en bunden opgave: Det skal være en løsning, som både SF og Enhedslisten kan tage ære for, uden at de radikale slår bak, og uden at VKO-partierne råber op om forligsbrud, og uden at det koster for meget – samtidig med at Enhedslisten kan bruge det som årsag til at stemme ja for finansloven.
Først skridt er nok, at Thorning-Schmidt og Corydon får den radikale Margrethe Vestager til at indse, at de radikale for tiden har opbrugt deres triumfkvote i regeringssamarbejdet. Hvis det var hævn, de radikale ønskede over, at S og SF trådte på dem i tiden inden folketingsvalget i 2011, så har de radikale så rigeligt fået den hævn. Nu så meget, at det er ved at fordærve dem selv tilværelsen.
Måske bør ordvalget til Margrethe Vestager være noget i retning af:
»Sødeste Margrethe. Husk nu, at det er en regeringsaftale vi har. Ikke en gensidig selvmordspagt.«

