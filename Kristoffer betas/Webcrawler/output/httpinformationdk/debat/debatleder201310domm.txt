Dommen fra Østre Landsret



 
	Allerede i de første minutter efter Østre Landsrets overraskende frifindelse af professor Bent Jensen for injurier fredag kl. 11.02, begyndte fortolkningen af, hvad de tre landsdommere egentlig har udtrykt om Jørgen Dragsdahl, der i en længere årrække var ansat på Information til at dække forsvars- og udenrigspolitik.

	Blandt de hurtigste med en fortolkning var Jyllands-Posten, der i en leder på sin hjemmeside kl. 12.11 samme dag udlagde dommen som »en officiel bekræftelse af det faktum, at det var en KGB-agent, der stod bag 1980’ernes ødelæggende fodnotepolitik, som truede Danmarks forhold til Nato.«

	Et udsnit af Dragsdahls mange artikler i nærværende avis fra slutningen af 1970’erne og begyndelsen af 1980’erne har været referencemateriale for den juridiske armlægning gennem sagens 12 retsmøder. Knap en tredjedel af de i alt 35 udsagn fra Jensen, som fra starten har udgjort grundlaget for Dragsdahls stævning, handler om desinformation, altså bevidst vildledning i en eller anden form. De 24 øvrige handler på den ene eller anden måde om agent-spørgsmålet.

	Hvis fortolkningen i Jyllands-Postens hastige hjemmeside-leder holder vand, har Informations læsere altså været udsat for ulovlig, hemmeligt indsmuglet propaganda fra KGB-agenten Dragsdahls side, når de åbnede deres daglige avis i årene 1977-1995. Det gør den heldigvis ikke.

	Tværtimod fastslår de tre landsdommere netop i dommen, at »der er heller ikke ført bevis for, at Dragsdahl rent faktisk har været agent for KGB.« For ældre af Informations læsere er det forhåbentlig beroligende, at de nu har Østre Landsrets ord for, at der ikke er bevis for – trods Jensens årelange anstrengelser både før og efter, at han med en særbevilling fra VKO-regeringen blev leder af Center for Koldkrigsforskning – at de var i kløerne på en af KGB’s danske agenter.

	Det opsigtsvækkende ved landsretsdommen ligger andre steder. Dommerne anlægger en anden vægtning end byretten i Svendborg mellem to basale menneskerettigheder, nemlig på den ene side historieprofessorens ytringsfrihed og på den anden side hensynet til journalistens privatliv og omdømme. Landsdommerne sætter ytringsfriheden højere end omdømmet, og derfor frifindes Jensen, selv om landsretten er enig med byretten i, at Jensens 35 udsagn om Dragsdahl alle er ærefornærmende sigtelser i straffelovens forstand.

	Men da danske statsborgeres forhold til fremmede staters efterretningstjenester under Den Kolde Krig er et emne med stor samfundsmæssig interesse, som tidligere er undersøgt af såvel DIIS som PET-Kommissionen – kombineret med Jensens status som historiker med speciale i Den Kolde Krig, Dragsdahls rolle som journalist og samfundsdebattør i samme periode samt at de omtvistede udsagn er fremsat i landsdækkende aviser – finder landsdommerne ikke, at der er tale om injurier. Det har været berettiget af Jensen at fremsætte udsagnene, selv om der ikke er ført sandhedsbevis for dem. Dragsdahl må tåle det, mener landsdommerne, fordi Jensen har haft, et »et tilstrækkeligt faktuelt grundlag« for de ærefornærmende sigtelser om agentvirksomheden, mens sigtelserne om desinformation i det væsentlige har været Jensens »værdidomme«.

	Endnu en forskel fra byretten må nævnes. Når Dragsdahl i PET-dokumenterne er beskrevet som PET-agent, spiller det ikke nogen rolle for landsretten, om ordvalget gav udtryk for PET-ledelses eller den enkelte medarbejders vurdering. Jensen har, mener dommerne, været berettiget til at antage, at det var PET’s opfattelse.

	Der var mere opsigtsvækkende ved dommen i fredags. Dommerne har selv – med opbakning fra sagens parter og PET – sat ytringsfriheden over omdømmet. Enhver kan nu på Østre Landsrets hjemmeside læse et ucensureret domsskrift og danne sig et indtryk af, hvad denne sag drejer sig om, bl.a. ud fra en række korte citater fra de fleste af de PET-dokumenter, hvor Dragsdahl er nævnt. De 101 sider er på ingen måde skrevet som en kriminalroman, det skal indrømmes, men prøv alligevel. Fra afhøringerne af tidligere PET-chefer og –ansatte for lukkede døre fremgår f.eks. en interessant forskel på, hvordan og hvornår top og bund i PET har opfattet og brugt ordet agent, når de skulle beskrive Dragsdahl. Dertil kommer, som landsdommerne også bemærker et sted i dommen, at begrebet agent ikke er »entydigt eller nærmere defineret« i straffeloven. Resultater er derfor indtil videre, at der ikke er ført bevis for, at journalisten er agent, men professoren har været berettiget til at skrive det.

