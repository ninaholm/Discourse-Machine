Identitetspolitikkens genkomst
Appeller til identitet og fornyet etnisk eller religiøs nationalisme vinder atter frem. Er spøgelserne fra begyndelsen og midten af ​​det 20. århundrede tilbage?


 Storbritanniens parlamentsvalg viste igen, hvordan spørgsmål om national identitet omformer Europas politiske landskab. Scottish National Party, en venstreorienteret version af identitetspolitikken, udslettede Labour i Skotland og skænkede dermed de konservative absolut flertal i parlamentet. Nu er det et spørgsmål om tid, før premierminister David Cameron – der selv fokuserede på britisk identitet snarere end på skæbnefællesskabet med EU – udskriver folkeafstemning om fortsat medlemskab af Unionen. Med helt uforudsigelige konsekvenser.
I årtier drejede politisk debat i Europas demokratier sig primært om økonomisk politik. En borgerlige fløj har argumenteret for en økonomi, der overvejende skulle drives af den private sektor med uhindret markedsadgang, lave skatter, reduktion af offentlige udgifter og begrænsning af offentlige goder. Socialliberale og socialdemokrater hyldede også markedsmekanismer, europæisk integration og øget handel, men i kombination med social omfordeling over skatten, overførselsindkomster og et stærkt socialt sikkerhedsnet samt offentligt ejerskab på udvalgte områder som infrastruktur og sundhedsvæsen.
I dette bipolære system kunne de to fløje divergere i nuancer omkring den økonomiske politik, men de var i store træk enige om demokratiske værdier og det europæiske projekt og overbeviste om uomgængeligheden i en kontrolleret tilpasning til globaliseringen, snarere end en forkastelse af den.
Men nu da appeller til identitet og fornyet etnisk eller religiøs nationalisme atter vinder frem, er der grund til at spørge: Er spøgelserne fra begyndelsen og midten af ​​det 20. århundrede tilbage?
Loyalitet over for oplevede identiteter kan have uskadelige, berigende komponenter – et eksempel kunne være fremme af et regionalt sprog. Problemet med identitetspolitik er, at den placerer en ’os’-gruppe i konfrontation med en ’dem’ – en synsmåde, der let fremmer chauvinisme, diskrimination og åben antagonisme.
Globaliseringens værk
Hovedgrunden til ​​identitetspolitikkens genkomst er globaliseringen, der har begrænset de enkelte landes og befolkningens evne til at styre deres økonomi. Faktisk har den globale økonomi skabt os så indbyrdes forbundne og selvstændiggjort verdensmarkederne så meget, at der kun er trang plads tilbage til nationale politikker, der kan forstyrre de hypermobile kapitalstrømme.
Selv om globaliseringen har øget den samlede velstand, har den især gavnet den nye globale elite. I mellemtiden står mange mennesker i Europa over for større økonomisk usikkerhed på grund af nye teknologier eller konkurrence af billigere arbejdskraft fra andre steder. Kan de ikke opgradere viden og færdigheder – og evt. skifte branche eller lokalitet – står de over for indsnævrede økonomiske muligheder. Disse dårligt stillede grupper er især store i de lande, der blev hårdest ramt af finanskrisen og nu kæmper med høj arbejdsløshed.
Men selv relativt velstående kan frustreres over globaliseringens effekter. F.eks. kan de nære modvilje over, at deres skattepenge går til at ’subsidiere’ fattigere mennesker, der ikke deler deres identitet – det være sig indvandrere, fransktalende belgiere, syditalienere eller grækere.
I forhold til handelsprotektionisme, europæisk integration og økonomisk globalisering deler mange på den yderste højrefløj og yderste venstrefløj synspunkter. I Frankrig stemte mange tilhængere af Front National kommunistisk for 30 år siden. Og sandt at sige minder Front Nationals økonomiske program ganske meget om Venstrefrontens (et bloksamarbejde, der omfatter det franske kommunistparti (PCF) og Partie de Gauche (PG)).
Når vi taler indvandring og menneskerettigheder, går socialismens internationalistiske ideologiske tradition selvfølgelig op imod den ekstremnationalistiske og racistiske diskurs. Men, da disse partier konkurrerer med det yderste højre om de samme desillusionerede vælgere, kan deres humanisme i disse spørgsmål blive et politisk handicap.
Udfordrede moderate
Fremkomsten af ​​identitetsdrevne politiske bevægelser er en stor udfordring for Europas traditionelle politiske partier. Mainstreamkonservative, der i vide kredse ses som lakajer for kapitalinteresser, bliver nødt til at anslå populistiske takter – men uden at komme til at lyde som deres højreekstremistiske rivaler i forhold til indvandring og menneskerettigheder. Cameron lykkedes med den delikate balancegang – og det har vælgerne belønnet. USA’s mainstreamrepublikanere, der presses af ekstreme kræfter i deres parti, står over for en lignende udfordring.
For centrumvenstre-partier er opgaven desto mere skræmmende. De skal tilbyde vælgerne et realistisk økonomisk program, der er markedsorienteret og åben over for international handel, men samtidig love håndgribelige fordele for de fattigste 60-70 procent af befolkningen, der forståeligt nok er frustrerede over deres mangel på økonomisk fremgang. Ses et centrumvenstrepartis økonomiske politik som en bleg kopi af en højreorienteret dagsorden, vil de fattigste dele af befolkningen tiltrækkes af chauvinistiske kræfter og deres falske løfter om beskyttelse mod globaliseringens følger.
Kemal Derviş er tidligere tyrkisk økonomiminister © Project Syndicate/Information Oversat af Niels Ivar Larsen

