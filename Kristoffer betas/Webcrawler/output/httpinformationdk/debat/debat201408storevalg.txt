Det store fra-valg
Inden for et år skal vi have folketingsvalg. Et valg, der ligner det store fravalg, fordi så mange danskere hverken ønsker Helle Thorning-Schmidt eller Lars Løkke Rasmussen som statsminister. Det kan føre til en overraskende vinder


 Vittighederne stod i kø på Facebook og Twitter. Socialdemokraterne fik endnu en gang en nedslående meningsmåling, som gav partiet 20,4 procent af stemmerne, og de borgerlige partier havde som sædvanlig et pænt flertal af danskerne bag sig med 55,4 procent af stemmerne, da Epinion i begyndelsen af august lavede deres traditionelle, politiske index for DR.
Men paradoksalt nok fyldte de socialdemokratiske ministre godt op på top-10-listen over Danmarks mest populære politikere: Mette Frederiksen, Karen Hækkerup, Magnus Heunicke, Dan Jørgensen, Nicolai Wammen og Nick Hækkerup var alle på listen, mens det kun var by-, bolig- og landdistriktsminister Carsten Hansen, der som eneste socialdemokrat havde fundet vej til den tilsvarende liste over de ti mest upopulære politikere. Den liste fyldte ni borgerlige politikere med Lars Løkke Rasmussen (V) som landets tredjemindst populære politiker.
Vælgernes dom fik det socialdemokratiske satiresite dansk-politik.dk til lakonisk og ironisk at skrive: »Man må derfor konstatere, at vælgerne rigtig kan godt lide socialdemokrater, men ikke bryder sig synderlig meget om Socialdemokraterne.«
Tilsvarende kan man vist med en rimelig sandsynlighed konstatere, at det modsatte gør sig gældende for Venstre: Her synes vælgerne noget bedre om partiet end politikerne.
Inden for det næste års tid skal der være folketingsvalg, og meget tyder på, at folketingsvalget vil blive et stort fravalg. Hverken Helle Thorning-Schmidt eller Lars Løkke Rasmussen har formået at favne bredt og samle befolkningen bag sig. Så sent som i mandags offentliggjorde Altinget en ny måling fra A&B Analyse, der bekræfter konklusionen: Næsten halvdelen af vælgerne fortrækker en helt anden statsminister end Helle Thorning-Schmidt og Lars Løkke Rasmussen. De eneste to kandidater til tjansen bliver kasseret af vælgerne.
»Det er tydeligt, at vælgerne godt kunne tænke sig noget mere at vælge imellem. Det er ganske voldsomme tal,« sagde Peter Kurrild-Klitgaard, professor ved Københavns Universitet til Altinget i april, da portalen offentliggjorde en tilsvarende måling med nøjagtig samme resultat.
»Vi har fået bogholderipolitikere uden passion, der ikke formår at tale til vores indignation, vrede, drømme eller begejstring. Og når politikere bliver bogholdere, kan de ikke forvente stor folkelig opbakning,« forklarede Politikens opinionsredaktør Per Michael Jespersen til Altinget om årsagerne til det spektakulære fravalg af Thorning-Schmidt og Løkke.
Hvis Per Michael Jespersen har ret, må bogholderrollen være det eneste, Thorning-Schmidt og Løkke deler. For det er to forskellige forhold, der gør sig gældende, når danskerne fravælger dem i stor stil. Socialdemokrater er gennem de seneste tre år spurtet væk fra partiet og Thorning på grund af politikken, mens det er personen Løkke, som tilsyneladende skubber Venstre-vælgerne over til andre partier.
I disse dage er der mange socialdemokrater, som krydser fingrer og håber, at Helle Thorning- Schmidts europæiske kolleger tilvælger hende som ny EU-præsident.
Hos hendes partiformandskolleger forholder det sig lige modsat: De ønsker, at Thorning-Schmidts bliver. Hun er nemlig deres bedste mulighed for at snuppe flere utilfredse socialdemokrater.
På samme måde havde den socialdemokratiske top det, da Lars Løkke Rasmussen og Venstre i juni havde indkaldt partiets hovedbestyrelse til at beslutte, om det skulle være Løkke eller næstformand Kristian Jensen, der skulle lede partiet frem mod et folketingsvalg.
Det blev Løkke, og lykken var gjort blandt de røde partier. Vælgernes fravalg af Løkke er på nuværende tidspunkt rød bloks bedste mulighed for at genvinde magten.
Alt i dansk politik kan selvfølgelig blive ændret med et trylleslag, hvis Thorning-Schmidt skifter København ud med Bruxelles, men er hun og Lars Løkke Rasmussen stadig partiformænd, når valget udskrives, tyder meget lige nu – desværre – på, at der bliver en stor vinder af det kommende folketingsvalg: sofaen.
Casper Dall er leder af Informations Christiansborg-redaktion
Klummen er udtryk for klummistens egne holdninger

