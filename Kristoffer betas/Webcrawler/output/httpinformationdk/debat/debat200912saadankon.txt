Sådan konstruerer medierne fortællinger om terror og skyld
Når de danske medier dækker terrorsager, er der grundlæggende to fortællinger på spil: Dels selve fænomenet 'mistanke om terror', dels en beskrivelse af de mistænkte som mennesker, man ikke på forhånd kan dømme skyldige. I begge tilfælde er medierne med til at forme virkeligheden
Skyldig eller ikke skyldig? Medierne var hurtige til at fælde dom over S.C., som PET mistænkte for at have planer om at myrde JP-tegneren Kurt Westergaard. S.C. valgte selv at stå frem og tale sin sag.


 For et års tid siden - i uge 46, 2008 - var jeg sammen med 14 andre medieforskere med til at kortlægge den journalistiske fødekæde i Danmark. Blandt ugens markante begivenheder var det, nyhedsmedierne hurtigt døbte 'Tunesersagen'. Materialet giver en enestående mulighed for konkret at belyse, hvordan journalister konstruerer fortællinger om terrormistanker og skyld.
I de 190 nyhedshistorier om 'Tunesersagen', jeg har analyseret, findes mange relativt neutrale beskrivelser af, at der er tale om mistanker om mordplaner mod tegneren Kurt Westergaard fra Jyllands-Posten. Oftest beskriver journalisterne udelukkende, hvad PET bygger sine sigtelser på - uden sprogligt at underforstå, om planerne reelt eksisterer eller ej.
Nogle medier - specielt Politiken - forholder sig imidlertid mere kritisk til PET's mistanker i formuleringer som: »Historien om et formodet drab« og »I februar (...) afværgede tjenesten efter eget udsagn et terrordrab« (Politiken den 9. november 2008). Her fremhæves det meget klart, at der kun er tale om mistanker, at det er PET's mistanker, og at mediet og journalisten ikke nødvendigvis deler mistankerne. Det understreges tydeligt, at disse planer ikke med sikkerhed eksisterer.
I den anden ende af skalaen findes B.T., som oftest beskriver mordplanerne som noget, der med sikkerhed eksisterer eller har eksisteret. »Ingen ved dog, om drabsplanerne mod ham er skrinlagt«, skriver B.T. eksempelvis den 9. november 2008. Med denne formulering forudsættes det, at planerne har eksisteret, ellers er det ikke muligt at skrinlægge dem.
Skyldig elle uskyldig?
Men lad os også se på, hvordan medierne omtaler den mistænkte mand - er han mon skyldig? I de fleste nyhedshistorier forholder medierne sig relativt neutralt til spørgsmålet om den mistænkte mands skyld/uskyld i PET's anklager. Oftest siges det klart, at det er PET, der mistænker manden for at ville myrde Kurt Westergaard.
»Terrormistænkt tuneser bor tæt ved bladtegner«, skriver Ritzau den 9. november, og samme dag hedder det i Berlingske Tidende: »Tuneseren, der mistænkes for at planlægge Kurt Westergaards død«. Dette er det typiske billede.
Men der findes også i nyhedsteksterne formuleringer, hvor journalisterne rent sprogligt enten understreger, at manden kun er mistænkt og ikke dømt, eller hvor journalisterne konstruerer den mistænkte som skyldig i anklagerne. Politiken skriver eksempelvis den 9. november 2008: »Ingen af de to tunesere er nogensinde blevet afhørt, sigtet, tiltalt eller domfældt«, og Ritzau skriver samme dag: »Ifølge Dansk Folkepartis formand burde tuneseren - der aldrig er dømt for noget - allerede have været administrativt udvist«. Når journalisterne så tydeligt understreger alt det, der ikke er sket - ikke dømt, ikke tiltalt, ikke sigtet - demonstrerer det for læserne, at spørgsmålet om skyld ikke er afgjort endnu, og at man faktisk ikke kan vide med sikkerhed, om den mistænkte mand er skyldig. Formuleringerne konstruerer altså en kritisk distance til anklagerne.
Westergaards fjende
Samtidig formulerer nogle journalister sig sprogligt på en sådan måde, at den mistænkte konstrueres som skyldig i anklagerne. I disse sætninger ses ingen relativeringer. Her fremsættes det som et indiskutabelt faktum, at der er tale om en skyldig mand. Jp.dk har den 9. november 2008 en overskrift, der lyder: »Westergaards fjende bor i nabolaget«. Kategoriseringen af manden som »Westergaards fjende« underforstår, at manden har villet Westergaard noget ondt, altså at han formodentlig er skyldig i anklagerne.
Samme dag omtales manden i TV-Avisen på DR 1 som: »Tuneseren, der havde visse planer«. Det vil sige: Havde de planer, PET anklager ham for at have - altså er han skyldig i anklagerne. Urban kalder 10. november manden for »Mordtrussels-tuneser«, og også denne kategorisering implicerer, at den mistænkte mand er skyldig. I udtrykket underforstås det, at manden reelt har haft planer om at myrde Westergaard - og derfor har udgjort en »mordtrussel«. Noget lignende er på færde i Ekstra Bladets overskrift den 11. november, som lyder: »Westergaards plageånd hjem til Århus«, og i MetroXpress den 10. november kaldes manden en »farlig nabo« og »manden der har truet Kurt Westergaard«.
Effekten af disse sproglige formuleringer bliver, at manden præsenteres for læseren som skyldig.
Ikke ordinær retssag
Omtalen og konstruktionen af den mistænkte mand som skyldig kan siges at stride mod de Vejledende regler for god presseskik, som stiller strenge krav til retsreportagen. I reglerne hedder det, at »retsreportagen bør være objektiv«, og at »så længe en straffesag ikke er endelig afgjort eller bortfaldet, må der ikke offentliggøres (...) tilkendegivelser om, at en sigtet eller tiltalt er skyldig«.
Denne sag er imidlertid ikke en helt ordinær retsreportage, idet der ikke er tale om en retssag. PET har  forelagt sine beviser mod manden for daværende justitsminister, Lene Espersen (K), som efterfølgende har besluttet at foretage en administrativ udvisning af manden. Derfor har han aldrig været for en domstol, som kunne tage stilling til skyldsspørgsmålet. I dette tilfælde vælger nogle medier at omtale ham som skyldig, mens andre understreger, at der er tale om mistanker - ikke om en dom. Og det er problematisk.
Langt størstedelen af medierne omtaler den mistænkte og spørgsmålet om, hvorvidt han er skyldig i anklagerne, nogenlunde konstant i hele uge 46 2008. Undtagelsen herfra er formiddagsavisen B.T. I artiklerne i de første to tredjedele af ugen fremsætter B.T. oftest med stor sikkerhed, at mordplanerne eksisterer, og at den mistænkte er skyldig og står bag disse planer. Den mistænkte er skurken, og PET og regeringen er hjælperne, der forsøger at hindre skurken i at gennemføre sine planer. Imidlertid sker der et brat skifte i B.T.'s omtale af den mistænkte i ugens slutning. Fra at blive fremstillet som skurk, terrorist og en fare for samfundet, ændres fremstillingen af manden i B.T.'s nyhedsartikler, så han i ugens slutning indtager rollen som offer. B.T. beskriver eksempelvis den 16. november, hvordan manden er blevet »udpeget som terrorist« og som »mulig drabsmand« og fremsætter samtidig, at »PET's beviser mod ham mangler«. Manden er ikke skyldig i anklagerne, der er »ingen beviser mod manden«, skriver B.T.
Samtidig fremstilles nu en anden aktør som skurk i B.T.'s artikler, nemlig PET. Fra at have indtaget rollen som hjælper i ugens foregående historier placeres PET nu i rollen som skurk. De har »ingen beviser«, men siger alligevel, at den mistænkte er skyldig. Det har som konsekvens, at retssikkerheden bliver forringet hos det enkelte individ; hos tuneseren. I begyndelsen af ugen handlede historierne om, at den enkelte - tuneseren - forbrød sig mod samfundet, men i slutningen af ugen er historiernes pointe, at en professionel, statslig myndighed forbryder sig mod den enkelte borger og dennes retssikkerhed.
B.T. placerer nu sympatien hos den mistænkte - den lille mand, som er blevet uretfærdigt behandlet af systemet.
To fortællinger på spil
Mens disse linjer skrives, er en ny terrorsag under intensiv mediebehandling. Også den har Jyllands-Posten og tegner Westergaard i hovedroller som potentielle ofre.
Overordnet er der både her og i Tunesersagen to mediefortællinger på spil: Den ene omhandler selve fænomenet 'mistanke om terror'. Den anden lægger vægt på at beskrive de mistænkte som mennesker, man ikke på forhånd kan dømme skyldige, før de har været igennem en retssag. I begge tilfælde påvirker nyhedsmedierne ikke bare fortællingerne, men selve den virkelighed, der fortælles om.
Læs mere om analyserne af nyhedsugen i bogen 'Hvor kommer nyhederne fra?'. Udkommet på forlaget Ajour.
Gitte Gravengaard er ph.d. og adjunkt i kommunikation ved Institut for Nordiske Studier og Sprogvidenskab på Københavns Universitet

