Sydeuropas tabte generation



 
	Ved eurokrisens begyndelse sagde man, at Sydeuropa risikerer at tabe en generation af unge på gulvet. Nu taler man allerede om Sydeuropas tabte generation som et faktum. Det handler selvfølgelig til dels om mediernes behov for hele tiden at finde nye vinkler på de samme historier, men illustrerer samtidig, at Europa gennemlever en meget tumultarisk forvandlingsproces.

	Sidste forår opfordrede Portugals premierminister, socialdemokraten Pedro Passos Coelho, uden at rødme landets unge skolelærere til at søge job i udlandet. Denne politiske falliterklæring blev imidlertid knap nok registreret af den internationale presse, som var travlt beskæftiget med spørgsmål om finansielle haircuts og spanske banker.

	Men udmeldingen affotograferer den virkelighed, som omfattende offentlige besparelser skaber i Sydeuropa. Her er staterne ikke længere i stand til at høste frugterne af investeringerne i borgernes uddannelse, men må ofte acceptere, at uddannelsessystemets bedste produkter tager til andre lande, hvor der investeres mere i forskning.

	Hvad Passos Coelho i virkeligheden sagde, var, at portugiserne ikke har råd til at investere i deres egen fremtid.

	I Bruxelles og Berlin bliver krisen fortalt, som om lande som Grækenland og Portugal nu endelig nærmer sig standarden i resten af Europa gennem et hårdt, men retfærdigt tilpasningsprogram.

	Set fra sydeuropæernes synspunkt handler det snarere om, at alle de garantier, som deres nationale forfatninger indeholder, bliver stadig mere teoretiske. Det gælder retten til uddannelse, retten til gratis sundhedsydelser, retten til at organisere sig fagligt, retten til pluralistiske informationskilder osv. Kontrolinstanserne i de sydeuropæiske demokratier – parlamentarisk kontrol med regeringen, forfatningsdomstole med indsigelsesret i forhold til lovgivningen og et uafhængigt retsvæsen – bliver betragtet som forhindringer for økonomiske reformer.

	EU smider barnet ud med badevandet, for forfatningerne i de sydeuropæiske lande – fra Portugal til Grækenland, med undtagelse af det franske eksempel – er alle produkter af opgør med fascistiske regimer og som sådan også af selve den idé, EU er baseret på. Det samme gælder Tyskland, men ingen anfægter forfatningsdomstolen i Karlsruhe. Men når samme autoritet i Lissabon siger, at besparelserne rammer skævt og skaber ulighed, har Portugal pludselig brug for en ny forfatning.

	I realiteten har Sydeuropa længe været i opbrud. En hel generation af unge sydeuropæere har nydt godt af EU’s Erasmus-program og andre tiltag, der har fremmet den europæiske integration. De er således generelt mere veluddannede og taler flere sprog end tidligere generationer. Nogle har valgt at skabe sig en tilværelse i udlandet, fordi samfundsstrukturen i andre europæiske lande giver bedre karriere- og levemuligheder. Andre har lyst til at bruge deres kvalifikationer og erfaringer i hjemlandet for måske at kunne være med til at ændre på den politiske kultur og samfundet i almindelighed. Men som følge af den økonomiske nødsituation og det pres, som de sydeuropæiske regeringer er under for at skabe budgetforbedringer med det samme, er forandringen i det politiske system udsat på ubestemt tid. Således øger krisen også afstanden mellem borgere og politikere yderligere.

	Risikoen er altså, at Sydeuropa kun oplever udvandring og ingen gevinster i form af brain gain, når unge talenter vender hjem igen. EU-landene har ikke forstået krisens politiske dimension – manglen på et samlet og solidarisk Europa – og har derfor ført en politik over for Sydeuropa, som er baseret på en blanding af moralisme og kalkuleret egennytte. Nu oplever sydeuropæerne, at det europæiske projekt mest af alt går ud på at reducere smittefaren. At løse gældsproblemerne i de sydeuropæiske lande ved at indføre fælleseuropæiske statsobligationer ville svare til at belønne synderne, lyder den fremherskende logik. Men hvem lider mest under politisk korruption og inkompetence i f.eks. Italien? Er det unge, veluddannede, ambitiøse og driftige italienere, eller er det aktionærerne i tyske og franske banker? Alligevel har »den moralske risiko« været et af de hyppigst brugte argumenter for den førte krisepolitik. Resultatet er, at en generation af sydeuropæere, som har brug for EU, taber troen på ideen.

