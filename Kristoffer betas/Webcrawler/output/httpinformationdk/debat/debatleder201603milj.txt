Miljøet som ny værdikamp
LEDER


 Både miljøet og De Konservative går hårde tider i møde med Esben Lunde Larsen som miljø- og fødevareminister. Frem for at erkende sin forgængers manipulationer med den skandaliserede landbrugspakke fremturer Esben Lunde Larsen ved at gøre den til forpost i en ny værdikamp, han indvarsler på miljøområdet.
I et interview søndag i Jyllands-Posten sammenlignede ministeren således tidens miljødebat med det, han anser for at være fortidens politisk korrekte holdninger på integrations- og flygtningeområdet: »Derfor har de fire borgerlige partier med landbrugspakken nu taget et opgør med det,« udtalte han.
At adskillige uvildige eksperter har fastslået, at regnemetoderne i landbrugspakken er manipulerede, forstyrrer Esben Lunde Larsen lige så lidt, som den slags tidligere har forstyrret Venstre i flygtningedebatten.
Helt konkret indleder Esben Lunde Larsen sin værdikamp med at gøre det klart, hvad Venstre-regeringen længe har mumlet i skægget: Nej, De Konservative får ikke nogen tillægsaftale til landbrugspakken. Nej, Venstre-regeringen vil ikke imødekomme støttepartiets krav om miljøkompensering, der kan rette op på landbrugspakkens manipulerede regnemetoder. Nej, der vil ikke umiddelbart blive afsat flere penge til kvælstofreducerende tiltag i den naturplan, Venstre-regeringen snart vil indkalde til forhandlinger om.
Nej, nej og atter nej, lyder altså budskabet fra Esben Lunde Larsen til De Konservative.
Med ministerens værdikrigsretorik forekommer det naivt, når De Konservative fremdeles taler om muligheden for ekstraordinære miljøkompenserende tiltag. Naturplan Danmark har en økonomisk ramme på 89 mio. kr., og det har regeringen ifølge Esben Lunde Larsen ingen planer om at øge.
Det efterlader De Konservative med to muligheder: Enten at lade sig bruge som kanonføde i Venstre-regeringens værdikamp på miljøområdet. Eller at få partiets politik gennemført ved at indgå i et flertal uden om regeringen og dens støttepartier.
Den sidste mulighed udelukker De Konservatives landbrugsordfører, Rasmus Jarlov, heldigvis ikke i et interview mandag i Berlingske. Lad os håbe, at det heller ikke denne gang bliver ved konservative trusler. For én ting er sikker: Miljøet er det første – og største – offer i Venstres nye værdikamp.
Læs også: V åbner ny front mod miljøet

