LO vil fremme fællesskabet
Der er fundamentalt forskel på værdigrundlaget i de røde og gule fagforeninger, hvilket gør samarbejde umuligt, siger næstformand i LO


 Vi er garanterne for, at vi har det arbejdsmarked, som vi har i dag. Det er den etablerede fagbevægelse, der har været med til at skabe de goder, der er opnået,« lyder det fra LO’s næstformand, Lizette Risgaard.
Hun ser ingen mulighed for samarbejde mellem de etablerede og de gule fagforeninger
»Et tættere samarbejde mellem en forretning og en forening, hvor der er en så fundamental forskel på værdigrundlag og på det arbejde, vi udfører, har jeg lidt svært ved at se, hvordan skal kunne lade sig gøre. Den forretning, som de gule står for, ønsker jo ikke at have den danske model, og ønsker ikke at opretholde det, der har virket igennem mange år – nemlig at arbejdsgiverne kan lockoute, og vi kan konflikte, hvis det kommer ud i yderste konsekvens.«
– Hvorfor står I som organisationer ikke sammen, for I har vel en fælles interesse i være der for lønmodtagerne?
»De gule fagforeninger ønsker som sagt ikke at underskrive arbejdsmarkedets grundlov, og så er samarbejde svært. Desuden er vi en demokratisk forening med medlemmer – de gule er forretninger med kunder, og de bygger ovenpå det fundament LO-fagbevægelsens medlemmer har skabt og betalt for. Vi har et værdifællesskab, hvor jeg vil anholde, at det i en forretning er andre ting, der gør sig gældende. Man har etableret forretningen ’for sig selv’ og ikke, fordi man er et fællesskab, som står sammen om noget, hvilket er en meget vigtig forskel. Det os, som er garanten for det fleksible arbejdsmarked og de gode forhold, der er på arbejdsmarkedet, og som gennem tiden er blevet forbedret, fordi man har stået sammen og forstærket fundamentet – sammen med arbejdsgiverne, der også går ind for den danske model.«
– De etablerede fagforeningers medlemstal falder, mens de gule fagforeningers medlemstal stiger. Kan I ikke lære noget af de gule fagforeninger?
»Vores største udfordring er, at der er rigtig mange på arbejdsmarkedet, som slet ikke melder sig ind. Det er dermed selve vores demokratiopfattelse, der virkelig er under pres. Det er, fordi det i de seneste mange år er blevet mere og mere udvisket, hvor meget man egentligt tænker på fællesskabet og tænker på at være en del af det. Det er klart, at det er en kæmpeudfordring for os. Derfor har vi i fællesskab besluttet, at vi laver en stor oplysningsindsats, der skal fortælle om den danske model. Forhåbentligt er der mange flere, der kan se interesse i at være en del af fællesskabet.«

