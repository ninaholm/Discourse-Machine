Overhørt i London af Mette Rodgers
Manchester City-fan: ’En eller anden vil dø af et hjerteanfald over det her‘


Og tørken fortsætterSamtaleemnet over alle samtaleemner i det britiske i disse dage er ikke, hvorvidt François Hollandes valgsejr i Frankrig vil få Cameron-regeringen til at revidere sin nedskæringsstrategi, eller om Grækenland nu vil forlade euroen: Det er vejret.»Det vil fortsætte hele maj, og vi ved ikke, om det også vil fortsætte i juni,« siger polske Magda opgivende, mens hun kigger ud ad vinduet på den silende regn.Det har regnet og regnet som – bogstaveligt talt – aldrig før. April var den vådeste måned, siden man begyndte at måle den slags, med mere end dobbelt så meget regn som gennemsnittet for den måned. Floder er gået over deres bredder, og en mand og hans hund er sågar druknet, da mandens bil blev oversvømmet. Og midt i al regnen forsøger en hårdt presset ekspert fra Thames Water at forklare, hvorfor ’et par våde uger’ ikke er nok til at råde bod på to år med manglende regn, hvorfor Storbritannien stadigvæk står midt i sin værste tørke i 25 år.»Jeg synes, vi skal anbringe den fyr i en løgnedetektor,« skriver ’Unhappy Scientist’ som reaktion på The Telegraphs hjemmeside.Blå Boris slår Røde Ken»Lad mig sige det ligeud: Boris Johnson er en sjov fyr. Men det er ikke nok,« skrev Labour i sit valgmateriale op til borgmestervalget i London i sidste uge i et desperat forsøg på at få partiets mand, eksborgmester Ken Livingstone, tilbage på tronen. Imidlertid viste det sig, at et flertal af londonerne i disse kedelige sparetider har brug for et godt grin og derfor stemte for yderligere fire år med den karismatiske Boris med de uglede hvide lokker.»Boris er okay, han har været god for London,« begrunder en tidligere Labour-vælger over for sine naboer sin beslutning om denne gang at stemme på en konservativ borgmesterkandidat.Debatten i konservative kredse kører nu på, om Boris bør afløse Cameron som partiets formand, efter at partiet mistede over 700 byrådspladser ved lokalvalget samme dag.»Boris er uden tvivl det konservative partis ene håb for fremtiden. Han er ikke kompromitteret af den nuværende regerings rod og lugten af korruption, og han er blevet tvunget til at møde almindelige mennesker i London og engagere sig i deres problemer,« skriver Ibnez Raster på The Daily Telegraphs hjemmeside.OL-sikkerhed»Det ligner en bombe, den har ledninger som en bombe, og den har en timer som en bombe. Men utroligt nok kunne en arbejdsmand, der havde den i sin gravko, køre ind UDEN AT BLIVE STANDSET«.The Sun on Sundays forside i søndags byggede på avisens egen test af sikkerheden på det Olympiske Stadion, hvor arbejdere er ved at lægge sidste hånd på værket før sommerens OL.OL-arrangørerne lover at »undersøge beskyldningerne og sikre, at vores sikkerhedsberedskab er så effektivt, som det bør være på nuværende tidspunkt«, men kunne ikke helt skjule deres irritation over episoden:»Selvfølgelig ville en tupperware-boks indeholdende batterier og nogle løse ledninger ikke udgøre en sikkerhedsrisiko på en byggeplads,« tilføjede de.Mange briter synes at være på deres side: »Undskyld mig, men jeg ville have været mere imponeret, hvis han havde kunnet gå ind på stadium med enten en rigtig bombe (ikke tilsluttet) eller et skilt, der sagde ’jeg har en bombe, vær venlig at lukke mig ind’. En plastikboks indeholdende modellervoks, nogle ledninger og et batteri gemt i en gaffeltruck, pleaseeee!!!« skriver en uimponeret læser.Manchester vs. ManchesterI disse uger går tusindvis af gale – på den engelske måde – fodboldfans med nerverne hængende uden på tøjet. Kampen om førstepladsen i den engelske fodboldliga er endt som et opgør mellem de to Manchester-hold, United og City, og for at gøre det hele endnu mere nervepirrende, mødtes de to hold på Citys hjemmebane sidste mandag.»En eller anden vil dø af et hjerteanfald over det her,« sagde en af de lyseblå City-tilhængere forud for kampen.Så vidt vides overlevede alle fremmødte tilskuere, omend en United-fan kollapsede og døde hjemme foran tv’et, kort efter at City scorede kampens eneste mål. Et par dage senere blev en Chelsea-fan knivdræbt efter tilsyneladende at have drillet en United-fan med nederlaget.Spændingen om, hvilket hold der kan løfte trofæet, bliver først udløst søndag, og indtil da kører den dødsensalvorlige debat videre.»Købt og betalt … ligesom Chelski før dem,« skriver ’Crokett’ på The Sun’s hjemmeside, med henvisning til at Citys ejer, Sheikh Mansour, har brugt omkring en mia. pund på klubben, siden han købte den i 2008.»Haha, nu kommer MU-fans og andre tilbage og bruger pengeundskyldningen,« svarer Fumbler.På denne plads giver Informations faste korrespondenter hver fredag et indblik i den folkelige debat i de lande, de befinder sig i. Hvad taler man om hos barberen i Beirut? I Londons undergrund? På cafeen i New York? I elevatoren i skyskraberne i Beijing?
