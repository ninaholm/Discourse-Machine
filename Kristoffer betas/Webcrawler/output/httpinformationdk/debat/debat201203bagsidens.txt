Bagsiden: SF: ’Vi er de ægte liberale’
Det marxistiske regeringsparti rider i overraskende retninger



 Galop, galop. Danskerne bevæger sig hastigt i borgerlig retning – i hvert fald hvis man skal tro målinger af befolkningens holdninger. Og hvad er mere naturligt, end at politikere søger at ride med?
I Frederiksborg Amts Avis skrev SF’s handels- og investeringsminister, Pia Olsen Dyhr, forleden: »Offentlige institutioner kan ikke skabe lykke, glæde og uafhængighed. Det er op til den enkelte selv.«
Fulgt op af erklæringen: »Det er ægte liberale værdier, der har været ledetråden i venstrefløjens politiske arbejde gennem generationer. Og det er også ledetråden for den nuværende regering.«
At SRSF-regeringen skulle være styret af liberale principper, er ikke bare egnet til at udløse løftede øjenbryn hos gammeldags socialdemokrater og SF’ere. Selv Jyllands-Posten blev forbløffet. Den jyske avis spurgte Pia Olsen Dyhr, om der ligefrem har været bevidsthed på venstrefløjen om, at den var ledet af »ægte liberale værdier«.
Marxistisk liberalisme
	Pia Olsen Dyhr svarede:»Jeg ved ikke, om man nødvendigvis vil kalde det liberalt. Det er måske ikke alle, der vil kalde det.« Pia Olsen Dyhr forsøgte derpå at få ideologierne til at gå op i en højere enhed:
»Hvis jeg nu skal være dødmarxistisk og tage et Marx-citat frem, så taler han jo om at frigøre mennesket. Altså det enkelte menneske. Det er, synes jeg, liberalt: Kan vi lave noget for det enkelte menneske, så der er plads til os alle sammen i det her samfund?«
Jyllands-Posten var stadig ikke overbevist. Den stillede det udborende spørgsmål: I jeres partilove, paragraf 2, stk. 1, står der at SF »arbejder på et marxistisk grundlag«. Er der forskel på dét og så på at vedkende sig at være liberale?
Pia Olsen Dyhr gensvarede: »Nej, jeg siger, at jeg er liberal, og jeg synes, at SF bygger på nogle liberale tanker. Marx var den største frihedstænker. Han talte om at frigøre det enkelte menneske. Det er et liberalt projekt, som jeg ser det. At være socialist er jo grundlæggende det, at vi skal have et samfund, der indretter sig, så alle får mulighed for at få det fede liv.«
Sådan forenes ideologierne. Den liberale marxisme går ud på at skaffe »det fede liv«.
Det er altså, hvad bogstaverne SF står for: Særlig Fedt.På den marxistisk-liberale måde. Liberal Alliance er blevet bagudgaloperet. SF rider forrest i jagten på ideologisk frustrerede Venstre-folk.

