Storm i en burka
Hvis man som kvinde i dagens Danmark har et ligestillingsproblem, uagtet hvor småt det end måtte være, er det en god ide at iføre sig burka eller niqab


Hvis man som kvinde i dagens Danmark har et ligestillingsproblem, uagtet hvor småt det end måtte være, er det en god ide at iføre sig burka eller niqab. Så bliver problemet straks taget op i regeringens magtfulde koordinationsudvalg, der i dag netop skal diskutere et ligestillingsproblem, som vedrører hele tre kvinder. Jyllands-Posten kunne i går berette, at kun tre kvinder i Danmark med jævne mellemrum ifører sig burka, mens mellem 150 og 200 kvinder bærer den muslimske klædedragt niqab. Heriblandt mellem 60 til 80 kvinder med etnisk dansk baggrund, der er konverteret til islam. Det er forskere, der har lavet optællingen til regeringens embedsmandsudvalg på baggrund af et konservativt forslag fra i sommers om at forbyde burka.Forslaget fra integrationsordfører Naser Khaders hånd har været lige så farceagtigt som resultatet af forskernes undersøgelse. Flankeret af en nuværende og en tidligere justitsminister fremlagde Khader sit forslag, der senere blev underkendt af Justitsministeriets embedsmænd som værende i strid med Grundloven. Det burde i hvert fald forhenværende justitsminister Lene Espersen have vidst, eftersom hendes ministerium var nået til akkurat samme konklusion få år tidligere, da embedsmændene var blevet bedt om at tage stilling til et mindre vidtgående forslag fra Dansk Folkeparti. For den siddende justitsminister Brian Mikkelsen gælder det, at det vel ikke skader at bruge sin sunde fornuft, som en oppositionspolitiker har bemærket – og det var ikke en socialdemokrat. Hos sosserne var politisk ordfører Sass Larsen nemlig først for et forbud for derefter at tale med nogle eksperter og trække i land med undskyldningen, at han troede forslaget fra et regeringsparti, der besidder justitsministerposten, ville være tjekket af i forhold til grundloven.Venstre, der hele tiden har været imod et forbud, har nu indset, at det er svært at påstå nogen sammenhæng mellem brugen af niqab og tvang eller kvindeundertrykkelse. »Jeg er overrasket over, hvor mange danske konvertitter, der er. Man kan ikke sige, at de er mere undertrykte end folk, der frivilligt går ind i Scientology eller Moonbevægelsen. Jeg har svært ved at sige, at de ikke gør det frivilligt,« udtaler integrationsordfører Karsten Lauritzen. Nemlig. Hvis denne indsigt så også kunne blive ligestillingsminister Inger Støjberg (V) til del. Hun har hidtil insisteret på kun at ville føre ligestillingspolitik for indvandrerkvinder. Der findes mange ligestillingsproblemer i Danmark af langt større omfang, som aldrig får deres helt eget embedsmandsudvalg med forskerbistand eller nyder fremme i regeringens meget magtfulde koordinationsudvalg. Det er jo mildest talt til grin. Men farcen fortsætter. Det skal Naser nok sørge for.  Han vil nu diskutere, om man kan køre i bus, gå til eksamen eller vidne i retten med ansigtet tildækket. Og de tre kvinder, der engang imellem bærer burka, er heller ikke helt fredet. Embedsmændene åbner for at nægte at udbetale kontanthjælp til dem. Er der i fuldt alvor nogen, der vil lave lovgivning for tre muslimske kvinder, bare fordi de er muslimer??
