’Paradigmeskift’
LEDER


 Så blev det jul ude på landet. I ly af mørket enedes regeringen mandag før midnat med Dansk Folkeparti, Liberal Alliance og Konservative om en omfattende gaveregn til det hårdt trængte danske landbrug. Den såkaldt bæredygtige del af landbrugspakken omfatter bl.a.:
– fjernelse af kravet om randzoner
– tilladelse til øget gødningsforbrug
– tilladelse til at producere to mio. flere svin
– lempelse af kravet om efterafgrøder
– delvis udskydelse af indsatsen omkring vandplanerne
– undtagelse af et antal mindre vandløb fra vandplanerne.
Regeringen og dens aftalepartnere kalder pakken »et paradigmeskift for miljøreguleringen af landbruget«, mens Danmarks Naturfredningsforening taler om »en sort julegave til naturen«, i kor med Det Økologiske Råd, der kalder det »en sort dag for natur og miljø«, samt Socialdemokraterne og Radikale Venstre, der begge forlod forhandlingerne mandag aften i protest mod miljøtiltagene.
Læs også: Alternativet gransker miljøberegning af landbrugspakke
»Den danske miljøregulering forhindrer landbruget i at udnytte sit potentiale fuldt ud,« hedder det i aftalen. Den lægger bl.a. op til en mere målrettet miljøregulering, hvor der tages hensyn til de lokale forhold – jordbund, vandmiljø m.m. – frem for ens regulering for alle, og det er i sig selv et princip, som alle i dag hylder. Problemet er, at en del af denne målrettede regulering er baseret på frivillighed, endnu ikke er nærmere defineret eller først kommer på plads om flere år, hvorimod lempelserne kommer hurtigere, nogle af dem allerede til foråret.
Én konsekvens er, at der vil gå 12 år, før Danmark har realiseret den kvælstofreduktion, vi ifølge vandplanerne er forpligtet til og egentlig skulle have leveret i 2015. »Timingen er helt forkert,« som Det Økologiske Råd siger.
Læs også: Smal støtte fra blå blok hæmmer ny landbrugsaftale
Dansk landbrug er hårdt presset af globaliseret konkurrence, voldsom gældsætning og lave fødevarepriser, der ikke afspejler de sande produktionsomkostninger. Men i et lille havomkranset land med over 60 pct. af arealet under intensiv dyrkning er vejen frem ikke at forstærke strukturudviklingen, øge dyrkningspresset og svække miljøbeskyttelsen. Et sandt paradigmeskift handler om nye ejerformer via statslige eller lokale jordbrugsfonde, en grønnere landbrugsstøtte, accelereret omlægning til økologi, reduceret husdyrproduktion samt en prissætning, hvor forbrugerne faktisk betaler, hvad bæredygtig landbrugsproduktion koster.

