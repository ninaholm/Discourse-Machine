En fast tysk kurs i Europa



 De tider er for længst forbi, hvor Europa kunne afvente resultaterne af et tysk valg med den sikre forvisning om, at en tysk kansler uanset partifarve vil underordne sig fælleseuropæiske interesser. I løbet af eurokrisen er det blevet krystalklart for det øvrige Europa, at tysk indenrigspolitik spiller en altafgørende rolle for kontinentets fremtidige skæbne.
Ifølge den tyske sociolog Ulrich Beck har krisen koncentreret en hidtil uhørt økonomisk magt i Berlin med en dertilhørende politisk gennemslagskraft. Tyskland har – måske lettere modvilligt – genopdaget sine nationale interesser i Europa-politikken.
Det er på løftet om en fast kurs i den økonomiske politik, at Merkel til september skal forsøge at vinde sit tredje valg i træk. Det kan imidlertid vise sig som en betragtelig udfordring for Merkel at balancere mellem kravene fra en stigende Europa-kritisk tysk befolkning og de øvrige EU-medlemslande, der rejser spørgsmålet, om Merkels afventende krisehåndtering muligvis dækker over, at kansleren ikke er i besiddelse af en overordnet vision for det europæiske samarbejde.
Senest har IMF føjet sig til listen af kritikere af den tyske sparepolitiks medansvar for den manglende vækst i eurozonens periferi. Og selv om den tyske finansminister Wolfgang Schäuble flere gange i løbet af 2012 har plæderet for at sætte turbo på dannelsen af en politisk union, endda med ideen om direkte valg af en europæisk præsident, er der stadig ingen generel konsensus om, hvordan fremtidens europæiske union skal konstrueres.
Så længe Merkel holder fast i en økonomisk cocktail bestående af strukturelle reformer, nedskæringer og tysk dominans på EU’s mellemstatslige niveau, vil en stor del af tyskerne fortsat støtte Merkels krisehåndtering som den rigtige. Merkels kølige holdning til kravene om akut krisehjælp til Sydeuropa falder nemlig i god jord hos en tysk befolkning, der ikke bryder sig om at spille rollen som spaniernes og grækernes redningsmænd. De ser Merkel som garant for, at tyske skatteyderes penge ikke havner i slunkne sydeuropæiske statskasser.
Det er netop sikringen af den tyske middelklasses økonomiske fremtid gennem et opgør med Merkels krisepolitik, der af de tyske socialdemokrater (SPD) er blevet set som nøglen til at genvinde regeringsmagten. Derfor valgte SPD for blot et par måneder siden at kåre den teknokratiske og økonomisk ansvarlige Peer Steinbrück til kanslerkandidat.
Indledningsvis blev Steinbrück fejret som det rigtige valg af både tyske socialdemokrater og medier. Siden er den 65-årige socialdemokrat havnet i en storm af uheldige sager, da tyske medier begyndte at fokusere på hans store private indtægter som foredragsholder for en lang række tyske virksomheder. Steinbrücks forslag om at hæve kanslerembedets løn bidrog heller ikke til at forsikre en tiltagende ængstelig tysk middelklasse om, at en socialdemokratisk kansler vil kæmpe for den lille mand.
De fleste kendere af tysk politik regner derfor med, at Merkel efter efterårets valg vil kunne vælge mellem at fortsætte samarbejdet med et decimeret FDP som liberal regeringspartner eller endnu en udgave af den såkaldt ’store koalition’ med de tyske socialdemokrater, som Merkel stod i spidsen for i de fire første år af sin regeringstid (2005-2009). Merkels konservative regering kan endnu profitere af en bomstærk tysk økonomi, der med udgangspunkt i ansvarlige reformer formår at trodse den økonomiske udvikling, som plager det meste af det øvrige Europa.
Men Merkel bør ikke føle sig alt for tryg i regeringssædet. I Tyskland er arbejdsløsheden endnu rekordlav, mens lønningerne ser ud til at stige i løbet af 2013. Merkel kan imidlertid ikke se bort fra, at eurokrisen og den manglende vækst i Sydeuropa også er begyndt at påvirke den klippefaste tyske økonomi. I sidste kvartal af 2012 gik det tyske BNP tilbage med 0,5 pct., hvilket er den dårligste tyske kvartalspræstation siden finanskrisens begyndelse. Hvis almindelige tyskere for alvor begynder at føle krisen kradse, kan det ende med at slå kansleren helt ud af kurs.

