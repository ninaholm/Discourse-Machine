Andre folks børn
Curlingdebatten næres af hadet til det svage og kvindelige – speltmødre, feminiserede mænd og offentligt ansatte i moderstaten


 I Netto i Gilleleje skubber en gråhåret dame en klapvogn med en lille dreng. Han slår om sig og skriger som besat. Han vil have slik, han vil ikke sidde i klapvogn, han vil hverken være i Netto eller ud af Netto.
»SÅ stopper du!« råber kvinden bag vognen og stikker sit hoved ned mod drengen: »Din forkælede unge.«
I det samme maser drengens mor sig frem og løfter barnet op af vognen med ømme lyde og bebrejdende blikke til bedstemor.
Optrinnet minder mig om Christos Tsiolkas’ Lussingen. I denne roman stikker forretningsmanden Harry fireårige Hugo en lussing, fordi han skaber kaos til en havefest. Det tager Hugos mor så ilde op, at hun melder Harry til politiet.
I agurketidens første uge hev medierne begrebet curlingforældre op af hatten.
Curlingforældre er lette at spotte – altså, de andre. Især mødrene, for dem er der ofte noget galt med. Enten er de kolde karrierekvinder, der realiserer sig selv på familiens bekostning, eller også går de for meget op i deres børn, kvæler dem i omsorg og så videre. Kommentatorkorpset elsker at forarges over de overbeskyttende og servicerende mødre, der står klar til at binde snørebånd til fodboldtræningen og tage fri fra arbejde for at hjælpe med ugeopgaven i gymnasiet.
At curlingforældre er taberforældre, som ingen vil identificeres med, kunne man læse ud af reaktionerne på den forgangne uges historier om forældre, der i dagene op til Roskilde Festival skabte lange køer for at aflevere børn og bagage ved Dyrskuepladsen.
Sociolog og folketingskandidat for Liberal Alliance Henrik Dahl, som havde kørt sin datter til Roskilde, forsvarede sin ære ved at fremhæve sit manglende engagement i sine børns skole- og fritidsliv: »Hvis der havde eksisteret en folkeskole, hvor man kunne indlevere sine børn i nulte og afhente dem i niende, havde jeg indskrevet mine børn der. For jeg hadede hele set-up’et med forældremøder og kontaktforældre og ’kom hinanden ved weekender’ og ’lade som om-man interesserer sig for andre folks børn samtaler’.« Underforstået: Curlingforældre er dem, der kan se en værdi i dette set-up, deltager deri og måske oven i købet interesserer sig for andre folks børn. Ikke os, der kører vores børn til Roskilde. Vi gør det jo kun, fordi det er hyggeligt.
Henrik Dahl opponerer ikke mod begrebet curlingforældre, han vil bare ikke være med i klubben. Men hvad har hadet til folkeskolens forventninger om forældreinddragelse og ensretning i fællesskabets navn at gøre med curling?
Curling er et gummibegreb og et skældsord, der passer perfekt til den øvre liberale middelklasses fjendebilleder.
At curle er et svaghedstegn – det er for kvinder, feminiserede mænd og offentligt ansatte i moderstaten.
I Lussingen er umulige Hugos mor en curlingkarikatur, som langtidsammer og går op i både økologi og astrologi.
Men Harry er en fordomsfuld kyniker, ude af stand til at lade sig begejstre af andet end købet af nye gadgets. Hvor Hugos mor muligvis elsker for meget, hader Harry til gengæld igennem. Han hader sine ansatte, sine elskerinder, naboerne, miljøaktivisterne, sønnens lærere, andre folks børn og deres pylrede forældre.
Curlingdebatten næres af dette had. Og når man råber ’curling’ efter andres børneopdragelse, er det et opportunistisk partsindlæg i tidens værdikampe: Slapperne mod strammerne, pædagogerne mod erhvervslivet, føleri og humaniora mod rationalitet og science.
Hvorfor i det hele taget så forarget over, at middelklassens børn i dag nyder solid opbakning hjemmefra? Var det ikke det, vi ønskede? Selvfølgelig styrker modgang karakteren, men modgangen behøver vel ikke bestå i et par på skrinet, tidlige avisruter eller ukomfortabel offentlig transport som i de gode, gamle dage. Alt var i øvrigt ikke bedre – altså værre! – dengang.
I forhold til mange midaldrende danskere, som er vokset op med hjemmegående eller deltidsarbejdende mødre, er nutidens børn ganske overladt til sig selv, eller de er som delebørn tidligt blevet pålagt at pendle mellem to hjem på ugentlig basis og indordne sig skiftende familiesammensætninger. Så kan det godt være, deres forældre følger med i lektierne på forældreintra eller kører deres habengut til Roskilde, men var det virkelig bedre, hvis de lod være?
Signe Løntoft er ekstern lektor ved Roskilde Universitetscenter og journalist

