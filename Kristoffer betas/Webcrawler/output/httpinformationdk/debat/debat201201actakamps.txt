ACTA skal have kamp til stregen
I de kommende måneder skal EU-parlamentet tage stilling til den nye ACTA-aftale. Den kan true ytringsfriheden på nettet og skal derfor have kamp til stregen


I torsdags den 26. januar underskrev EU-kommissionen og repræsentanter for 22 medlemslande den såkaldte ACTA-aftale (Anti-Counterfeiting Trade Agreement).Blandt de 22 EU-lande var Danmark. Men udover EU deltager også en række rige lande som USA, Canada, Australien, Singapore og Japan i aftalen.Som navnet antyder, så er formålet med aftalen, at bekæmpe kopiprodukter samt at etablere fælles internationale bestemmelser for beskyttelsen af intellektuel ejendom og patenter, herunder også på nettet.Umiddelbart lyder formålet måske meget tilforladeligt. Hvem bryder sig f.eks. om at den gode og nærende tjekkiske øl, Budweiser, kan sælges under samme navn i form af noget usmageligt amerikansk pjask? Men når det gælder ACTA-aftalen, så er der både noget galt med processen og med indholdet. Når det gælder processen har den været skandaløs lukket.Blandt andet er den foregået udenom de almindelige globale institutioner som FN og WTO, som i det mindste på papiret er bundet til visse regler om åbenhed. F.eks. offentliggøres jævnligt aftaleudkast og afholdes dialogmøder, når tilsvarende aftaler forhandles i FNs ”World Intellectual Property Organisation”.Denne lukkethed har været voldsomt kritiseret. F.eks. underskrev flertallet af EU-parlamentarikerne - herunder mig – i foråret 2010 en skriftlig erklæring, hvori vi bl.a. krævede, ”at Kommissionen straks bør gøre alle dokumenter vedrørende de igangværende forhandlinger offentligt tilgængelige”.Men også indholdet er der noget helt galt med. Det store problem med ACTA er, at aftalen medfører, at beskyttelsen af personlige oplysninger samt ytringsfriheden på internettet kan blive undermineret. Aftalen pålægger landene at tildele private internetudbydere vidtgående beføjelser til at blokere eller lukke sites samt overvåge brugerne og videregive deres personoplysninger direkte til virksomheder, såfremt det påstås, at der er mistanke om en copyright-krænkelse.Aftalen giver desuden rettighedshaverne vidtgående muligheder for, at kunne sagsøge påståede krænkere, men uden at tilvejebringe nogen former for modforholdsregler, der kan beskytte de retsforfulgte mod urimeligt misbrug. Det kan f.eks. være bloggere, som i kritisk øjemed gengiver reklamemateriale fra store firmaer. Konsekvensen af ACTA er i værste fald, at regeringer – demokratiske eller ej – tildeler private virksomheder ret til at lege copyright-politi med beføjelser til at lukke sites alene på baggrund af mistanke og anklager.Det gælder f.eks. sites, som har medvirket til at starte det arabiske forår i lande som Tunesien og Egypten. Endelige mener en del eksperter, at ACTA indeholder bestemmelser, som reelt pålægger landene, at hæve standarderne for håndhævelsen af patenter på f.eks. medicin.Det vil i så fald begrænse u-landenes adgang til den billige kopimedicin, som bruges til at behandle epidemier som HIV/AIDS og malaria. Det siger derfor sig selv, at jeg i de kommende måneder vil forstærke min indsats for at sikre, at et flertal I EU-parlamentet afviser denne aftale, når den kommer til endelig afstemning, formentlig inden parlamentet holder sommerpause.
