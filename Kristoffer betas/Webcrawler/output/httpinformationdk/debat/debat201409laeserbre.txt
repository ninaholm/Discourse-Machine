Læserbreve



 Østergaard skal gås på klingen
Søren Witoslavsky, Hillerød
Så er Morten Østergaard (R) blevet forfremmet til vicestatsminister og ny indenrigs- og økonomiminister. Der er dog ikke meget, der tyder på, at udskiftningen af Margrethe Vestager (R) betyder noget særligt for den førte økonomiske politik.
Som andre økonomiministre står Morten Østergaard for en såkaldt ansvarlig økonomisk politik. I de sidste dages mange interview med Morten Øster- gaard, har han brugt denne politiske floskel gang på gang, ligesom hans forgængere i jobbet har gjort det.
Hvornår har man oplevet, at en journalist har bedt om at få uddybet, hvad der ligger i at føre en ansvarlig økonomisk politik?
Når emnet flygtningepolitik er på dagordenen – hvilket jo nærmest er konstant – fremhæver mange politiske partier, at de står for en fast og retfærdig politik. Hvad betyder fast og retfærdig? Det er et spørgsmål, som med rette bør stilles til repræsentanter for de politiske partier. Det sker blot aldrig. Med håb om at en journalist snart vil bede dig om at definere, hvad der forstås ved ansvarlig økonomisk politik, ønskes du, Morten Østergaard, tillykke med den nye ministerpost.
Tilskud til VUC bør revurderes
Louise Holm Sommer, chefkonsulent i Dansk Erhverv
Information kunne den 1. september skrive, at de danske voksenuddannelsescentre (VUC) sætter skattekronerne i banken i stedet for at investere dem i bedre uddannelser. Det har kastet et overskud af sig på ikke mindre end 130 millioner kroner og en egenkapital på 844 millioner kroner. Dansk Erhverv finder det enormt kritisabelt, at VUC anvender statens tilskud til at oparbejde egenkapital i den størrelsesorden.
Taxametertilskuddene er netop ment til at skulle sikre og udvikle kvaliteten i de uddannelser, der udbydes på VUC. Det er alfa og omega, at vi uddanner kvalificerede medarbejdere med tidssvarende og anvendelige kompetencer, der kan bidrage til virksomhedernes konkurrenceevne. Spares der på kvaliteten, går vi glip af både vækst og velfærd, mens VUC grådigt holder skattekronerne tæt ind til kroppen.
Med det enorme overskud og den voksende egenkapital tyder alt på, at der er brug for en grundig overvejelse af, hvordan taxametersystemet er sat sammen. Alt tyder i hvert fald på, at der ikke er overensstemmelse mellem de tilskud, der gives til VUC i dag, og de reelle omkostninger centrene har ved at udbyde uddannelserne.
Taxametertilskud må efter vores mening aldrig blive genstand for en kvantitativ tilgang til uddannelserne. Det handler ikke om antallet af studerende, men om at centrene kan tilbyde de bedst mulige uddannelser til deres studerende.
Medlemskab er ikke gratis
Kristian Brandrup, Holbæk
Kære Monica Langelund. Det er beklageligt, at du ikke længere kan være medlem af Radikale Venstre, og at du føler, at partiet har svigtet dig, hvilket fremgår af dit indlæg »Kun hvis du har penge, kan du være radikal« i Information den 1. september. Men for at være medlem skal man betale kontingent. Det skal man også for medlemskab i Dansk Folkeparti, i fodboldklubben eller på Netflix.
Så det er hverken, fordi partiet ikke lytter til dig, eller fordi partiet er ondskaben selv, at du ikke kan være medlem mere, men simpelthen fordi den grundlæggende forudsætning for medlemskab – nemlig kontingentbetalingen – ikke er opfyldt.
Mere energi for pengene
Erica Heyckendorff, København
Gunnar Boye Olesen fra Vedvarende Energi skriver den 29. august, at han savner yderligere økonomi i regeringens kommende finanslov til at nå målet om 40 procent reduktion af CO2 inden 2020. Han nævner behov for midler til eksempelvis energibesparelser i ældre huse og øget opstilling af vindmøller på land; argumentet for sidstnævnte er, at landmøller er billigere at opstille end vindmøller på havet. I øjeblikket er dette sandt, men investeringen i vindenergi skal vel ikke blot afspejle en ’her og nu’-situation. For eksempel er en ny sugemetode til fundamentsfæste på havbunden netop udviklet af danske ingeniører (Ingeniøren, den 29. august). Og når det gælder energiproduktion, så er havmøllerne landmøllerne langt overlegne.
Det har vi hele tiden vidst, alligevel er vi på 4-7 år gået fra, at alle var enige om, at de fleste møller skulle ud på havet – dér blæser det mest, og dér generer møllerne mindst – til øget opstilling på land. Selv Klimakommissionen fastholdt, at de fleste møller skal til havs. Hvorfor så den øgede opstilling på land?
Udsigten til penge, mange penge: Milliardbeløb lokker investorer og vindmølleindustrien til at opstille vindmøller på land, hvor de kan afsætte langt flere møller, end der skal til for opnå samme energi produceret af vindmøller placeret på havet.
Gunnar Boye Olesen efterlyser flere penge afsat i finansloven, men der er allerede mange penge i spil – de bliver blot brugt forkert.

