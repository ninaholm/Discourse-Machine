’Hvis ikke du stiller op, dropper vi indslaget’
Min historie om seksuelt overgreb på nettet viser de uheldige konsekvenser af mediernes higen efter at bringe ofret i fokus. Gerningsmændene og deres motiver forsvinder af syne


 For nogle uger siden skrev jeg et essay i onlinemagasinet Friktion. Det handler om seksuelle overgreb på nettet og tager udgangspunkt i mine erfaringer som offer for det, der – en smule misvisende – kaldes hævnporno: Når private billeder af en person deles på pornografiske fora uden deres samtykke.
Indtil jeg skrev teksten, var jeg i tre år blot en passiv vare i en kommerciel seksualindustri, der har til formål at ydmyge og ødelægge kvinder.
Min historie er ikke unik. Jeg har været udsat for noget, som tusindvis af andre kvinder også har. Og ingen af de ting, jeg har oplevet, er relateret til min personlighed eller mine handlinger. Det kunne have været hvem som helst.
Den blomstrende kommercielle og personlige interesse i at chikanere kvinder på nettet findes hos alle mulige slags mennesker. I min erfaring dog først og fremmest hos mænd, der med stor glæde og morskab og tilsyneladende meget lidt skam, tager del i chikanen.
Mit essay var en uddybning af, hvad jeg ser som et større socialt problem: vores manglende evne til at humanisere seksualiserede mennesker – både på nettet og i hverdagen (et problem som utallige mails fortalte mig, at jeg åbenbart ikke var alene om at have opdaget). Og hvordan dette fravær af empati i kombination med et betændt forhold til kvindelig seksualitet kan munde ud i et fænomen, hvor millioner af mennesker anser det for almindelig praksis på internettet at latterliggøre og chikanere ofre for seksuelle overgreb.
Min personlige kommentar til problematikkerne fik pludselig en uventet aktualitet. Hundredvis af kendte amerikanske kvinder blev, blot 24 timer inden jeg publicerede mit essay, udsat for, at deres private billeder blev delt uden samtykke. En total tilfældighed gjorde pludselig mig til en slags autoritet på området.
Blottet for omtanke
Min telefon og indbakke var proppet med forespørgsler på interviews og udtalelser. Efter at have givet et citat til Eurowoman om, at jeg var »lettet«, bestemte jeg mig for ikke at sige mere. Mit essay var ment som et startskud til en debat, og pointen var aldrig at sætte min egen historie i centrum, men at gøre opmærksom på måden, hvorpå vi taler om og fremviser kvinders kroppe. Min såvel som alle mulige andres.
Det var der bare ikke rigtig nogen medier, der gad snakke om. Gang på gang stødte jeg på det samme: »Hvis ikke du stiller op, så dropper vi indslaget«.
Denne reaktion kom fra både såkaldt seriøse og hurtige medier. Jeg tilbød dem alle at hjælpe med research og give information. Kun ét medie ville tale med mig om emnet, selv om jeg ikke stillede op.
Måden, jeg blev kontaktet på, var venlig, men blottet for omtanke for, at jeg i forvejen som offer var meget udsat. Og at blive eksponeret i alle danske fjernsyn uden nogen form for redaktionel kontrol medfører risici. At jeg kunne publicere artiklen i Friktion, hvor jeg selv er redaktør og har kontrol over alle dele af formidlingsprocessen, var en central del af min beslutning om at gøre noget så personligt til noget politisk.
Det kan virke harmløst, og jeg havde valget at sige nej til journalisterne. Men mine oplevelser fortæller desværre en større og mere forstemmende historie om, hvordan danske medier formidler historier om overgreb. Det er med ofret og ofrets person i fokus, mens de, der begår de altødelæggende handlinger, sjældent granskes. Der er mange dimensioner i denne måde at bedrive kriminal- og nyhedsjournalistik, men specielt to åbenlyse problematikker viser sig for mig.
Ansigtsløs kriminel
For det første har vi at gøre med en uundgåelig simplificering af historien, kriminaliteten og chikanens natur. Medierne skaber et narrativ, hvor hver eneste historie er individuel og med individuelle årsager. Dette på bekostning af et kritisk blik på, hvordan handlingerne opstår. For selv om alle mennesker i kriminalsager er unikke, er motivationen for at begå en kriminel handling ofte en del af en større fortælling. Hustruvold kan være motiveret af kvindehad og social status. Et verbalt eller fysisk overgreb på gaden kan være drevet af homofobi, transfobi, racisme eller noget helt fjerde. Ved at fokusere på ofret gør vi den kriminelle til en ansigtsløs, udskiftelig aktør hvis motivationer oftest reduceres til: Hun/han er et socialt udskud, der ikke er blevet opdraget ordentligt.
Så enkelt er det ikke, kan jeg personligt vidne om.
Der er nemlig nogle tendenser, som går igen, når man undersøger smertefulde historier som disse. I hjemmet slår mænd eksempelvis oftere kvinder end omvendt. Homoseksuelle udsættes mest for vold i det offentlige rum, mens det modsatte er tilfældet for heteroseksuelle.
Men ved at have et konstant offerfokus risikerer man at overse mønstre, og dermed gør man ofrene en bjørnetjeneste. I forsøget på at fortælle deres historie gør man krænkelsen til noget, der er sket, fordi ofrene er dem, de er. Deres ulykke bliver bundet til deres person. Spørgsmål som »Hvorfor skred hun ikke bare, hvis han slog hende?« eller »Hvad lavede han der så sent?« bliver mere oplagte end »Hvorfor slog han hende?« eller »Hvem gør det offentlige rum usikkert?«
Det lægger forklaringsbyrden for hændelsen på ofret, hvilket er det sidste sted, den bør ligge.
Tilbage til mit eksempel, så aner jeg ikke, hvorfor jeg er blevet chikaneret. Jeg deltager ikke selv i onlinechikane. Men ved at gøre mig til centrum for historien implicerer man, at min eksistens er en vigtig del af problemet. Hvis ikke jeg er problemet, så er jeg i hvert fald problemets ansigt – hvilket i en lynhurtig medieverden ofte bliver det samme.
Vi burde ikke tale om unge kvinder og seksuelle overgreb på nettet. Vi bør tale om mænds adfærd og sexindustrien på nettet.
Fraskriver sig ansvar
Den anden problematik kommer til udtryk i, at medierne som nævnt ikke ville fortælle historien, hvis jeg ikke gav interviews. Denne fremgangsmåde lægger en enorm byrde på ofre. Ikke nok med, at vi skal gennemleve chikanen/volden/overgrebet, efterfølgende er det også vores ansvar, at resten af Danmark hører om det.
Jeg oplevede, hvordan medier forsøgte at lokke mig til at deltage hos dem ved at appellere til mit ønske om at skabe opmærksomhed om et emne, jeg tydeligvis bekymrer mig om: »Men er du ikke interesseret i, at flere skal høre om alt det, du har været udsat for? Vi har en rigtig god platform!«
Jeg frygter, at lignende metoder bruges på mennesker, der er yngre og/eller mere sårbare end jeg. Det er journalisters og politikeres ansvar at gøre opmærksom på uretfærdighederne og volden i samfundet. Ikke os, der bærer arrene på kroppen.
Jeg går ud fra, at medier agerer sådan, fordi den store historie er sværere at forholde sig til. At undersøge hvorfor det mest er mænd, der chikanerer på nettet, er en kompleks ting – men det gør den bare endnu mere vigtig. At spørge mig, hvordan jeg har det lige nu, hjælper ingen. Jeg tror nemlig ikke på, at det er mig, »folk vil se« – som jeg fik at vide af en journalist. Hvis mediernes intention er at lave journalistik, der rent faktisk afdækker problemerne i vores samfund, så svigter de os. Både de udsatte og alle jer, der gerne vil forstå mere og på et dybere plan.
Det er at fraskrive sig ansvaret for det, man laver som journalist. Og det er at undervurdere, hvilken magt man som medie har til at påvirke den måde, vi fortæller og taler om verden.
Stop fetischeringen af ofre, og få kriminelle og sociale tendenser i søgelyset.
Emma Holten læser litteraturvidenskab og er redaktør på onlinemagasinet Friktion

