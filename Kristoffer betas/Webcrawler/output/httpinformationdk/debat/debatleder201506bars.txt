Barselsgaven
LEDER


 Mindst to mystiske misforståelse sniger sig ind i debatten, hver gang vi taler om mænd og øremærket barsel. Den ene er, at øremærket barsel er noget, man tvinger ned over alle mænd. Den anden er, at man tager noget fra kvinderne. Set i det lys er det ikke så mærkeligt, at mandebarsel tilsyneladende er så politisk ømtåleligt at gennemføre. Det lyder godt nok træls.
Men kunne vi lige begynde med at blive enige om, at betalt barselsorlov er en gave, vi som samfund har valgt at tilbyde alle børnefamilier. Man kan takke nej, ingen er tvunget. Og hvis vi fordelte den gave mere ligeligt mellem kønnene, så mænd blev sikret en længere orlov end de nuværende to uger, er der gode argumenter for, at det i sidste ende også vil komme kvinderne til gode.
Det er Radikale Venstre, der nu har taget forslaget op i valgkampen som et krav til et kommende regeringsgrundlag. Den øremærkede barsel til mænd var også skrevet ind i sidste regeringsgrundlag fra 2011, men endte med at blive droppet. Angiveligt skulle forslaget have mødt stærk modstand i mange børnefamilier, og derfor indså Helle Thorning-Schmidt (S), at ’lovgivning fra oven’ ikke er den rigtige vej på barselsområdet. Underforstået, at børnefamilierne selv må bestemme, hvordan de vil fordele orloven imellem sig.
Problemet er, at den model efterhånden er velafprøvet, og resultatet er, at kun lidt over hver tredje nybagte far tager del i den fælles barselsorlov. Knap to ud af tre fædre holder højst to ugers orlov med deres børn! Hvis bare det var et udtryk for deres fri vilje, var det jo tragisk nok i sig selv, at så få mænd prioriterer eksklusiv tid med deres børn.
Men det er svært at tro på. Det handler også om normer i samfundet, mødre der synes at have førsteret til børn og orlov, chefens forventninger og ikke mindst økonomi: Hvad kan bedst betale sig for en pengepresset småbørnsfamilie. Her tjener mænd som bekendt mest, og derfor er de dyrest for familien at frikøbe til børnepasning.
Det vigtigste argument for at skabe bedre rammer for, at mænd kan tage mere barsel, er, at børn trives bedre, hvis de har et tæt forhold til deres far. Men hvis vi nu stillede kønnene mere lige på dette område, så mænd var mere hjemme, kunne det jo være, det også stillede kvinder bedre på arbejdsmarkedet.

