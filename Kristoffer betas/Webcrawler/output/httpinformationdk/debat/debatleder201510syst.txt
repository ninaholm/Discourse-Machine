Systematisk sort
LEDER


 Man hører det rundtomkring. Professionelle grønne kritikere, der hvisker, at de er ramt af begyndende optimisme. Ikke at de ser den globale klimakrise eller den bredere økologiske krise afværget. Men de oplever, at selve den teknologiske omstilling, som er del af løsningen, har passeret et afgørende tipping point: Nu er det ikke længere eksotisk at satse på vind, sol, biomasse, varmepumper, elbiler, energieffektivisering, økologi etc. Det er dét, man gør.
Den grønne omstilling er blevet mainstream for internationale investorer, energiselskaber, myndigheder og andre aktører. Den har opnået en egen selvforstærkende sneboldeffekt. Den fossile energi er fortid, hvor alle – bortset fra dem, der stadig tjener deres penge på kul, olie og gas – søger mod udgangen. Samme dynamik, endnu knap så udtalt, kan spores for fødevareproduktionen. Det kemi- og fossiltbaserede landbrug har ramt muren, forbrugerne efterspørger flere økovarer, end økobønderne kan leverere, og derfor ønsker rekordmange konventionelle landmænd herhjemme nu at lægge om til økologi.
I det lys unddrager det sig rationel forklaring, at regeringen så systematisk spreder gift for den grønne omstilling. Vi nævner i flæng:
• Målsætningen om 40 pct. CO2-reduktion i 2020 skal sænkes til 37 pct.
• SR-regeringens mål om udfasning af kul i 2030 og gas i 2035 droppes.
• NOx-afgiften skrottes.
• Energiteknologisk Udviklings- og Demonstrationsprogram, EUDP, barberes fra 375 mio. kr. årligt til 52,6 mio.
• Tilskud til geotermisk energi og varmepumper fjernes.
• Samsø Energiakademi mister støtten.
• Miljøteknologisk Udviklings- og Demonstrationsprogram, MUDP, skæres fra 81,4 mio. til 29,5 mio.
• Puljen til Grønne Ildsjæle aflives.
• Målet om et fordoblet økologisk areal i 2020 opgives.
• Naturplan Danmark beskæres med 75 mio. kr. over tre år.
• Ændrede gødningsregler skal åbne for mere gødskning.
• Randzonerne, der skal holde kvælstof fra vandmiljøet, sløjfes.
• Puljen, der bl.a. finansierer det økologiske forskningscenter ICROFS, skæres fra 25,6 mio. til 16,9 mio.
• Støtten til Forbrugerrådet Tænk Kemi fjernes fra 2017.
• Det planlagte tilskud til elbusser aflyses.
• Miljøministeriet er blevet beskåret, absorberet og udflyttet til ukendelighed.
Overflødighedshornet af sorte tiltag har kaldt på indsigelser fra mange tunge aktører. Senest advarede i går regeringens eget Klimaråd mod at dæmpe ambitionerne på energiområdet: »Der er ikke plads til at sænke tempoet i den grønne omstilling,« fastslog Klimarådets formand, økonomiprofessor og tidligere overvismand Peter Birch Sørensen. Faktisk er der brug for at øge hastigheden, hvis 2050-målet om fossil uafhængighed skal nås, sagde han.
Forinden er der indløbet en stribe protester mod forskellige dele af det, de radikales Martin Lidegaard har kaldt Venstres »massakre« på det grønne. Det store energiselskab E.ON truer med at droppe nye investeringer i Danmark. Dansk Industri protesterer mod slagtningen af EUDP-programmet. Det samme gør Dansk Energi og Dansk Fjernvarme, der også begge er imod at fjerne støtten til varmepumper. Landbrug & Fødevarer er som Økologisk Landsforening vrede over det droppede økologimål. Brancheforeningen Dansk Miljøteknologi kritiserer amputationen af MUDP. Koret af grønne organisationer raser over det samlede overgreb på den grønne omstilling.
Ud fra en global betragtning er det sådan set lige meget, om Danmark er forrest i omstillingen. Processen har fået internationalt momentum og lader sig ikke stoppe. Men når man nu er regering i Danmark, har man ansvar for ikke alene at løfte sin del af den globale udfordring, men også at høste de nationale fordele for beskæftigelse, eksport og nærmiljø, der ligger i at være – og være kendt som – grøn frontløber. Direkte uansvarligt er det at sende signaler til verdenssamfundet om det modsatte i kølvandet på FN-topmødet om de nye bæredygtighedsmål og op til klimatopmødet i Paris.
Det er svært at finde anden forklaring på Venstres amokløb mod det grønne end et ideologisk grundsyn, fast forankret i verden af i går. Gudskelov tegner der sig et alternativt grønt flertal i Folketinget, der forhåbentlig tager ansvaret på sig at retlede regeringen om verden af i morgen.

