En anden form for rigdom
LEDER


 Vi befinder os i en kunstnerisk storhedstid for dansk musik. Og økonomisk går det også godt. En række danske musikbrancheorganisationer har hyret Rambøll til at forfatte rapporten Præsentation af Dansk Musik Statistik 2013, som i sidste uge kunne fortælle, at den danske musikbranche omsatte for syv milliarder kroner i 2013. En stigning i forhold til 2012 på ni procent. I en pressemeddelelse citeres skatteministeren for at være glad for tallene. Huhej, hvor det går.
Rapportens konklusion er selvfølgelig positiv, og med den i hånden har organisationerne et solidt politisk redskab til at skabe endnu bedre kår for deres fag. Det er godt, og det er et tindrende klart udtryk for en stigende professionalisering af den danske musikbranche. Hvilket der er masser af grunde til at bifalde.
Men det henleder også opmærksomheden på manglerne i vores kulturelle diskussioner, som har det med udelukkende at foregå på økonomiske præmisser. Vi kender det fra samfundsdebatten. En overvismand er en person, der har forstand på økonomi. Ikke på psykologi, filosofi, sociologi, bæredygtighed, kunst eller kultur. ’At holde samfundets hjul i gang’ betyder ikke, at man sørger for kulturel diversitet og kunstnerisk dybde, nej, det er en metafor for at økonomien – og kun økonomien – er sund og i fuld vigør.
Men vi bør også foretage alternative sundhedscheck. Sagt på en anden måde: Handler kunstnerisk produktion kun om bruttonationalprodukt, eller handler den også om mere uhåndgribelige, men uvurderlige værdier for vores samfund?
Kulturen er skabt af os, og den skaber os. Den menneskelige psyke formes af vores sociale adfærd, traditioner og normer, som er i tæt dialog med vores kunstneriske og kulturelle produktion. De lever i en konstant gensidig udveksling, og et lands rigdom kan også måles på, hvor mangfoldigt og udfordrende dets kultur kommer til orde.
Kulturens rolle for vores samfund kan sammenlignes med drømmens betydning for individet. Uden at drømme får man ikke bearbejdet alle de svære forhold i livet, uden kultur får et samfund og dets borgere ikke behandlet dets problemstillinger. Her er musikken særligt sårbar, fordi den præges af uhåndgribelige æstetiske udtryk og ikke en klar fortælling som i film eller romankunst. Men de kan lige så vel udfordre det bestående, det fastlåste, det snæversynede, det uretfærdige. Akkurat som film kan gøre ondt at se, kan musik være en udfordring at lytte til. Ikke bare et lydtapet, men en dramatisk, måske endda smertefuld erkendelse.
Med blikket stift rettet på musikkens økonomi taber vi et væld af vigtige diskussioner på gulvet. Hvordan får vi skabt adgang for større etnisk varierede udtryk i mainstream? Hvordan får vi skabt bedre forhold for kvinder i alle led af fødekæden, så de er bedre repræsenteret i en stadig mandsdomineret kultur? Hvad betyder DR’s monokulturelle dominans af musikformidling på tv og radio for vores udsyn? Hvordan får alternative musikkulturer plads i et medielandskab, der suger klik til sig, som var det kunstgødning? Hvad er skadevirkningerne af en tiltagende kommercialisering af musikbranchen? Hvordan bidrager de regionale spillesteder til kulturel rigdom i kommunerne? Hvordan påvirker det musikerne, at der er en stigende forventning om, at de da sagtens kan sælge deres musik til reklamer? Hvordan skaber vi fortsat ordentlige vilkår for de besværlige musikere, der ikke passer ind i den ny økonomi, men måske klarere end nogen andre forstår at undersøge sammenhængen mellem vores materialistiske kapitallogik og vores åndelige forvirring? Hvordan skaber vi med andre ord bedre plads til ånden, den politiske diskussion, den samfundsmæssige bevidsthed, den kompromisløse spiritualitet i dansk musik, ja, i dansk kultur som helhed?
Det er der ikke nødvendigvis penge i, men der findes også andre former for rigdom i et samfund. Og hvis vi får skabt grobund for en sund musikalsk diversitet og får nedbrudt nogle af de tunge magtstrukturer i dansk musik, så venter et langt sundere kulturelt økosystem – og dermed måske også en mere fleksibel økonomi. Og så er alle vel glade?

