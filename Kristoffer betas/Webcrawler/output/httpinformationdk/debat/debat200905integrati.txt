Integration er at være aktiv del af samfundet
Man kan sagtens være integreret uden fast arbejde, uden gode sproglige kompetencer og fine eksamenspapirer. Ligesom man kan have både job, gode danskskundskaber og en uddannelse uden at føle sig velintegreret. Målet må være, at alle ser sig selv som en aktiv del af demokratiet
Vi har ministre, der af titel skal gavne integrationen, men ofte graver de flere grøfter end de bygger broer. Her Karen Jespersen i Vejle, hvor hun møder kvindelige indvandrere.


 "Manglende integration", "fejlslagen integration", "dem og os". Ord og begreber flyver rundt i de danske medier. 
Det virker som om, alle har løsningen, alle giver andre skylden, og alle vasker hænder ved den store håndvask, men det bliver ingen integreret af. 
At være integreret betyder "at være en del af et større hele". Udsagn som: "De andre skal have et arbejde, de skal kunne sproget, de skal have en uddannelse", er gennemgående termer i den offentlige diskussion, men ved at have et arbejde, ved at kunne sproget og tage en uddannelse bliver man kun en del af henholdsvis et arbejdsfællesskab, et sprogligt sammenhold eller et uddannelsesmæssigt fællesskab. 
Det har intet at gøre med at være integreret i det danske samfund, for man kan sagtens være integreret i det danske samfund uden fast arbejde, uden velformulerede sproglige kompetencer og flotte eksamenspapirer. 
Samtidigt kan man godt være velintegreret på arbejdsmarkedet, have gode dansksproglige kundskaber eller være uddannelsestagende uden at opleve sig som værende velintegreret. 
Målet med integration?
Derfor er det en nødvendig betingelse, hvis man vil ytre sig konstruktivt i det offentlige rum om integration, at man, når man nævner integration, samtidigt nævner målet for integrationen. 
Hvad indbefatter det hele, alle skal være en del af, og hvad er det, der specifik kendetegner dette hele? 
Er det at være velintegreret på arbejdsmarkedet, uddannelsesinstitutionerne eller i et sprogligt fællesskab?
Når man nævner integration, skal man altid huske at nævne integreret i forhold til hvad. Begrebet 'integreret' bliver kun entydigt i sammenhæng. For mig er det helt essentielle, at integration er i forhold til det politiske system i Danmark. At være integreret skal ses i forhold til den styreform vi har i Danmark. 
Aktiv fundering
Derved bliver integration en politisk integration, og integration handler derved om at være integreret i det danske, demokratiske samfund og være en del af den demokratiske fundering for det danske samfund. 
At være velintegreret er altså for mig, at respektere og være en aktiv fundering for det danske demokrati, og det er denne tilgang, der er gældende i denne kronik.
En integrationsproces bliver derved en dannelsesproces, der skal sikre at alle, der har valgt at bo i det danske demokrati, tilegner sig og har de nødvendige kompetencer, der kontinuerligt skal fundere demokratiet. 
Med denne afklaring og præcisering af, at integration ses i forhold til en demokratisk funderet styreform, er det nu muligt at diskutere hvilke mål og tiltag, der skal sikre en vellykket integration. 
Udeluk skyld og straf
Denne afklaring vil kunne udelukke den mudderkastning og politisering, der præger den offentlige debat om hvem, der har skyld og ansvar i forhold til manglende integration. 
En debat, der, som jeg tidligere har nævnt, er præget af en manglende afklaring af, hvad målet med integration er, før man ihærdigt deltager i en offentlig mudderkastning eller stiller sig i den lange kø ved den store håndvask og frasiger sig ansvar og forpligtigelser. 
Samtidig smides der politiske tiltag på bordet, der ikke er realiserbare, der agiteres for hårdere straffe eller andet, der intet empirisk belæg er for vil kunne bidrage konstruktivt i en integrationsproces.
Hvor begynder dannelsesprocessen? Vi har alle som personer mange delidentiteter. Vi har en identitet som familiemedlem, vi har en identitet igennem vores profession, vi har kulturel identitet, eventuelt en religiøs identitet, og vi har en identitet som medborger i det danske demokratiske samfund. 
Alle disse delidentiteter er vigtige for vores selvopfattelse, og sammen giver de fyldestgørende identitet. 
På ét tidspunkt kan man tænke på sin faglige identitet, på et andet tidspunkt kan man tænke på sig selv som familiemedlem osv. 
Når man definerer integration i forhold til at opnå demokratisk fundering, er dannelsesprocessens formål at sikre, alle borgere får identiteten som demokratiske borgere i Danmark. 
Dannelsesprocessens mål er altså, at alle medborgere i Danmark ser sig selv som en aktiv del af demokratiet og borgernes autonomi og individualitet er relateret til demokratiske værdier og tilhørsforhold. En vellykket integration betyder, at ingen delidentiteter dominerer selvopfattelsen og undertrykker billedet af sig selv som en del af den demokratiske fundering i Danmark. 
For at forstå funderinger for demokratiet, er det vigtigt at forstå, at demokrati er et dynamisk begreb. Demokratier kan altså komme og gå. Lever man i et demokrati, vil man være forpligtet til ikke bare at være i og bruge, men også til aktivt at indgå i demokratiets beståen og bevarelse. 
Proces og tolerance
Er dannelsesprocessen vejen frem til vellykket integration, bliver dannelsens mål at sikre, at alle borgere opnår de nødvendige betingelser for demokratisk sindelag. Medborgerne må besidde de nødvendige betingelser for at kunne være en del af den demokratiske fundering. Det betyder, at udvikling af empati, respekt for andre medborgere, kritisk sans, samt tolerance og lydhørhed er mål for opdragelsen, undervisningen og dannelsesprocessen.
En vellykket dannelses- og integrationsproces kan evalueres på, at alle borgere kan - og respekterer at det er muligt - at meningsudveksle frit, at ytre sig offentligt, samt tage hensyn til og vise respekt for mindretallet, hvor empati, tolerance og lydhørhed medfører mulighed for en magtfri diskussion. Processen er vellykket når det er muligt at kunne og ville lytte til modargumenter, og der dermed skabes et rum for modstridende positioner. Derved er der skabt betingelser for ytringsfrihed, forsamlingsfrihed og foreningsfrihed, som er helt nødvendige betingelser for et demokrati.
Pædagogik og undervisning får herved ikke bare et individsigte, men også et dannelsessigte, hvor evnen til og opnåelse af selvbestemmelse, medbestemmelse, solidaritet og tolerance bliver attrå mål.
 Denne præcisering af integrationsbegrebet er et bolværk mod, at mål for den offentlige diskussion bliver overløbet af en rigid politisering og ideologisering, der ud fra politiske trends, kulturelle, religiøse eller historiske dogmatiker gør diskussionen til en destruktiv slagmark for diverse ideologier og dogmatiker. 
Når man definerer vellykket integration i forhold til et velfungerende demokrati, gør man det muligt at skelne mellem postulater og argumenter, mellem viden og fordom og mellem holdninger og faglige funderinger i diskussionen.
Vi har alle sammen en opgave og udfordring i, hvordan vi sammen, trods diverse forskelligheder støtter den proces, der udvikler gensidigheden i respekten, udvikler tolerancen og sikrer et magtfrit diskussionsrum, hvor meninger kan ytres og argumenter luftes. 
Individets frie mulighed 
At vi sammen, trods fordomme og forskelligheder, skal være hinanden behjælpelige, støttende og udviklende til at alle oplever Danmark som et sted, hvor respekten og menneskets individualitet har frie udfoldelsesmuligheder inden for den demokratiske tanke. 
Vi skal glemme rubricerede termer i dialogen, men tilskynde, hvad vi kan sammen. Vi skal undlade blot at reproducere nytteløse gamle floskler. Vi har alle en forpligtigelse til at involvere og til at undlade at grave grøfter, fordi vores fælles opgave er at udvikle og sikre et samfund, hvor alle oplever respekt og gensidighed.
Lad os alle gå ind i dialogen med en forståelse og respekt for den anden, en forståelse og respekt for rummelighed og accept af forskellighed, samt en forståelse og respekt for at vejene til målet er mangfoldige. Undlad at klandre, men se kontinuerligt på nye muligheder og vær selvrefleksiv i stedet for nedladende og dømmende.
Denne opgave er vi forpligtiget til at være konstruktivt deltagende i. Kun derved kan man gendrive totalitære anskuelser og snæversynede meningshorisonter. 
Eller sagt på en anden måde: Er der problemer med integration, er der et dannelsesproblem! 
Harald Schultz er cand.pæd. i pædagogisk filosofi 

