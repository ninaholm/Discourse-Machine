’Vi er nødt til at behandle’
Mennesker med svære psykoser kræver medicinsk behandling, for det kan være nødvendigt at dæmpe psykosen, før man kan starte en egentlig behandling, fastslår formanden for Dansk Psykiatrisk Selskab


 Når politiet kommer ind på den akutte skadestue på Bispebjerg Hospital med en psykiatrisk patient, der både råber og skriger og tror, at personalet har onde hensigter, så er man nødt til at behandle med medicin. Det mener overlæge, ph.d. og formand for Dansk Psykiatrisk Selskab Jeanett Bauer.
»En ny patient, der kommer ind, kan være svært sindssyg og meget forpint. Der kan vi jo ikke gå og klø os i nakken, mens vi tænker over, hvad patienten mon fejler. Der er vi selvfølgelig nødt til at forsøge at dæmpe den psykotiske tilstand med medicin, fordi det er fuldstændig uetisk og uforsvarligt at lade dem gå rundt i den tilstand,« siger Jeanett Bauer.
– Har den øjeblikkelige ro førsteprioritet i psykiatrien frem for helbredelse på længere sigt?
»Det er jo ikke sådan, at hvis man er nødt til at give medicin til en start, har man valgt alt andet fra. Man er jo selvfølgelig stadig opmærksom på at tale med patienten, at udrede tilstanden og stille en diagnose.«
Jeanett Bauer peger på, at behandlingens gennemførsel nogle gange kan være vanskelig, fordi alle områder af hospitalspsykiatrien, fra sengepsykiatrien til ambulante områder, oplever et pres. Antallet af patienter, der behandles i psykiatrien, er nemlig steget drastisk.
»Et redskab, som vi før har haft under indlæggelse, og som vi nu savner, er tid. Der går noget tid, før vores behandling virker, uanset om det handler om samtaler eller medicin. I den periode kan den miljøterapeutiske indsats under indlæggelsen betyde meget.«
– Men hvordan undgår man overmedicinering?
»Vi vil gerne have flere kliniske retningslinjer, så folk har noget at forholde sig til,« siger formanden.
»Der bliver aktuelt talt meget om overmedicinering. Men man skal huske, at dét, at man overskrider en angivelse i medicinfortegnelsen, er ikke det samme, som at man overmedicinerer, for nogle patienter kan godt have brug for højere doser.«
– Hvordan vil I administrere på den ene side et sæt retningslinjer og på den anden side særregler for enkeltindivider?
»Man kan lave nogle retningslinjer for, at hvis doseringer overskrides, skal der tages nogle forholdsregler, for eksempel at følge bivirkninger ekstra nøje. Men man skal selvfølgelig gå forsigtigt frem. Høje doser skal ikke være en standard.«

