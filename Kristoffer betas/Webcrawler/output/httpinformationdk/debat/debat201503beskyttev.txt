Vi skal beskytte vores døtre
...ikke mindst imod, at beskyttelsen bliver undertrykkelse


 En diskussion på vore redaktionsmøde om den famøse Viborg-mappe, hvor mænd deler billeder af deres ekskærester, endte forleden med, at en kollega forsvarede Midt-og Vestjyllands politis opfordring til pigerne om at lade være med at udforske deres seksualitet med smartphones. »Når min datter bliver ældre vil jeg da også lære hende, at hun ikke skal dele nøgenbilleder af sig selv.« Diskussionen havde været høj og principiel, men der blev pludselig sådan en mærkelig tavshed. Som en bal på et billardbord bankede spørgsmålet tavst bordet rundt. Var der nogen, der ikke ville beskytte deres datter? Bare op med lappen hvis du vil lade prinsessen søle sig til gennem de sociale medier. Og hav så ellers en god arbejdsdag i det publicistiske projekts tjeneste.
Datter. Kan I mærke det? Den følelse i kroppen som det ord afstedkommer. Varme, omsorg, beskyttertrang. Og derfor har ordet altid været en favorit i politisk retorik. Det er vores »mødre, vores søstre vores døtre«, der udsættes for dette og hint. Hvis man virkelig vil have noget igennem, nytter det ikke at påpege, at pigerne eller kvinderne i en stor stamtavleløs pærevælling udsættes for ting, som vi ikke bryder os om. Så skal der en familierelation til. Og som konsekvens en beskytter. Og intet er i den forbindelse stærkere end døtrene. Derfor kan man også altid lukke en diskussion om f.eks. prostitution ved at sige: ’Men vil du have, at din datter var luder, hva!?, hva!?, hva!?” Derimod kan jeg ikke huske at have hørt en diskussion om Danmarks krigsdeltagelse blive lukket af med: »Men vil du sende din søn i krig?« (Og jeg kan med 100 pct. sikkerhed sige, at det i hele rødvinssnakkens verdenshistorie aldrig er sket det, at en diskussion om global ulighed er blevet lukket medspørgsmålet: »Vil du lade Villads eller Clara begå selvmord ved at drikke pesticider på en stubmark i Rajasthan, så den efterladte familie kunne overleve på forsikringssummen, når nu Monsanto havde gældsat dem uden udvej. Hva!? Hva!? Hva!!?« Men det er vist en helt anden historie).
Siden filmen Indiens døtre fik premiere i forrige uge, har debatten raset i Indien. Jeg gider nærmest ikke beskrive den officielle holdning fra Narendra Modis hindu- chauvinistiske parti, så den må I finde et andet sted. Men jeg gider godt dvæle ved de indiske feministers kritik af filmen. Blandt de mest hidsige røster er Kavita Krishnan. Hun mener, at selve filmens titel er kontraproduktiv for den lokale kamp mod seksuel vold, der fulgte gruppevoldtægten af og drabet på Jyoti Singh i 2012.
»Hvorfor omtales Indiens piger og kvinder som ’døtre’? Enhver, der var opmærksom på indholdet af de protester, der oversvømmede Indiens gader efter voldtægten den 16. december, ville have bemærket de kvindelige demonstranters vrede mod at blive identificeret som ‘døtre’, ‘mødre’, ‘søstre ‘ i stedet for som individuelle kvinder med egne rettigheder. En af kampagnens vigtigste pointer var netop afvisningen af ​​den patriarkalske protektionisme, der tilbyder ‘døtre’ beskyttelse, i bytte for deres frihed,« skriver Kavita Krishnan og slutter: »Begrebet ’Indiens døtre’ er altid blevet brugt af Indiens patriarker herunder de mest antifeministiske kræfter i den indiske regering. Hvorfor vælger en global kampagne mod vold mod kvinder at gøre det samme?«
Helt sikkert ikke af ond vilje. Sandsynligvis en, på papiret, uskyldig blind vinkel. Og måske netop derfor endnu vigtigere at belyse. For i de allermest kvindefjendske samfund finder man de stærkeste argumenter for beskyttelsen af kvinden. Ingen siger, at burkaen handler om, at kvinder ikke må gå frit, fordi manden så mister kontrol. Ingen siger, at kørselsforbud handler om, at de skal blive derhjemme, eller at deres manglede adgang til arbejdsmarkedet handler om, at man gerne vil beholde magten selv. Kroneargumentet er altid, at de skal beskyttes mod mænd. Og det i et sådant omfang, at man paradoksalt nok kan blive helt i tvivl om, hvorvidt verdens døtre over en bred kam ikke ville vågne op til bedre og friere liv, hvis verdens mænd i morgen besluttede sig for, at de ville gå lidt mere på fisketur eller blive lidt længere på arbejdet i stedet for at rende rundt og ’beskytte’ deres døtre.
Da jeg gik fra redaktionslokalet den morgen efter Viborg-diskussionen og fik noget ilt, koffein og nikotin stod det mig pludselig klart: Jeg havde ikke følt, at spørgsmålet om, hvad vi ville sige til vores døtre, gjaldt mig. Jeg har jo en søn. Og ved I hvad – det havde end ikke slået mig, at jeg burde have afbrudt og sagt: »Skal vi ikke bare aftale, at I beder jeres døtre om at give den fuld skrue? Så skal jeg nok fortælle min søn, at han ikke skal dele billeder af kvinder.«
Anna von Sperling er kulturredaktør på Information
Klummen er udtryk for skribentens egen holdning

