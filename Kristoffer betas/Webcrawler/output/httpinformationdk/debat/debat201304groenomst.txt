Grøn omstilling i fuld gang



 På mindre end halvandet år har vi sat gang i en ambitiøs omstilling til en grøn økonomi, vi har investeret milliarder i udvikling af miljøteknologier, klimaløsninger og kollektiv trafik, og vi har genskabt meget af den førerposition, som den tidligere regering brugte 10 år på at udhule. Når regeringen i gårsdagens udgave af Information bliver kritiseret for at sylte det grønne projekt, er der derfor tale om en misforståelse.
	For det første har vi lavet en bred energiaftale, som er et ambitiøst skridt på vejen mod, at Danmark skal være uafhængigt af fossile brændsler i 2050. For det andet investerer vi 2,5 milliarder kroner i klimatilpasning rundt om i Danmark, så vi kan få bygget og opført de løsninger, som skal lede øgede mængder regnvand uden om vores huse, hospitaler og veje. For det tredje har vi med oliemilliarderne fra Nordsøen oprettet Togfonden, som skal investere mere end 25 milliarder i bedre og renere togtrafik.
	Endelig har vi gjort alvor ud af at sikre danskerne en hverdag, som er fri for gift og har lavet en plan for rent vandt, der skal sænke belastningen fra sprøjtemidler med 40 procent. Med andre ord er vi i gang med at skabe job og arbejdspladser samtidig med, at vi lever op til vores ambitioner om klima- og miljøhensyn.  
Ting tager tid
Selv om vi er nået meget langt på kort tid, er vi er langt fra i mål, og vi knokler fortsat for fuld kraft. Vi er blandt andet i gang med et omfattende skifte af den måde, vi skal behandle vores affald, ressourcer og CO2-udslip.
	Derfor kommer regeringen både med en klimaplan og en ressourcestrategi. Det er store tiltag, som kræver en masse forberedelse, fordi de fordrer et samspil mellem borgere, virksomheder og samfund. Og det tager tid – også nogle gange lidt længere, end vi havde håbet.  
	Jeg kan godt forstå, at mange ser på vores resultater og forventer endnu mere med det samme. Og som nævnt er vi på vej med to store tiltag, der kommer, så snart de er klar. Men alting tager tid, og jeg synes det er vigtigere, at vi gør tingene grundigt i morgen end sjusket i dag. Og det har ikke noget på sig, at vi skulle have opgivet den grønne omstilling – det er en misforståelse, som vi glæder os til at modbevise.   
Ida Auken, Miljøminister (SF)
 

