Fagbevægelsens venner



 Med det forventelige sammenbrud i forhandlingerne mellem lærerne og Kommunernes Landsforening (KL) om en ny arbejdstidsaftale står fagbevægelsen over for et nyt nederlag tilføjet af ’vennerne’ i Socialdemokraterne. Meget tyder på en hurtigt lockout af lærerne, fordi KL og regeringen satser massivt på, at lærerne skal finansiere den kommende folkeskolereform.
Tirsdag satte den socialdemokratiske finansminister Bjarne Corydon yderligere trumf på og øgede presset på kommunernes økonomi ved præsentationen af regeringens nye vækstplan. Regeringen forventer at skabe en gevinst på 12 milliarder kroner ved bedre produktivitet i det offentlige – mod tidligere forventet fem milliarder kroner. Finansministeren henviste i den sammenhæng til folkeskolereformen, hvor lærerne skal undervise flere timer.
Lærerne og de offentlige ansattes overenskomster har længe været udset til at være spydspids for regeringens nye ’moderniseringsparadigme’ i den offentlige sektor.
Og mens otte offentlige fagforbund med FOA’s Dennis Kristensen i spidsen sendte et harmdirrende protestbrev over Thorning-regeringens plan om at forgylde erhvervslivet og samtidig skrue ned for væksten i kommunerne, roste LO-formand Harald Børsting samme vækstplan for at skabe private job og øge virksomhedernes konkurrenceevne.
Dermed har Corydon formået at splitte fagbevægelsen mellem de offentligt ansatte og de privatansatte.
De tider hvor solidaritet og den danske model var fælles arvegods, man værnede om i fagbevægelsen og Socialdemokraterne, er for længst forbi. Og når arbejdsgiveren Bjarne Corydon er færdig med sit opgør med de offentlige ansatte, vil erindringen om de dage, hvor en socialdemokratisk ledet regering betød øget indflydelse til fagbevægelsen ikke være andet end et bittersødt minde.

