Vi skylder dansk erhvervsliv et ja til patentdomstolen
Patentdomstolen er lige præcis et af den slags tiltag, det europæiske samarbejde skal handle om. Tiltaget ligger fuldstændig i tråd med tankerne bag det indre marked, som det så ud, før EU begyndte at spilde kræfter på at regulere alt fra glødepærer og mentolcigaretter til balloner


 
	Når folkeafstemningen om patentdomstolen skal afvikles, skal danskerne i princippet tage stilling til to ting: For det første hvorvidt Danmark skal indgå i et fælles patentsamarbejde med 24 andre lande, der samtidig er medlemmer af EU, og dermed bakke op om, at patentindehavere kan få afgjort en sag om krænkelse af et patent ved én domstol, selv om krænkelsen sker i flere lande. For det andet hvorvidt danske virksomheder skal kunne registrere ét patent (et såkaldt enhedspatent), som automatisk gælder i både Danmark og alle de øvrige lande, som har tilsluttet sig patentdomstolen.

	Begge disse forhold står til afstemning, da enhedspatenter kun gælder i de lande, hvor patentdomstolen implementeres. Patentdomstolen og enhedspatentet hænger altså uløseligt sammen.

	Det er humlen i den kommende afstemning, men den handler om meget mere – ikke mindst vækst- og jobskabelse samt kampen for mindre bureaukrati og et opgør med administrativt bøvl til erhvervslivet.

	For sagen er den, at danske virksomheder med patentdomstolen lettere kan beskytte sig selv og deres produkter. Dels fordi de kan nøjes med én ansøgning for at opnå patent i alle lande tilknyttet patentdomstolen, men også fordi de kan nøjes med at bringe en sag for én retsinstans, selv om et patent bliver krænket flere steder. Modsat i dag, hvor patenter skal søges i alle de lande, hvor en virksomhed vil opnå produktbeskyttelse, og sager om patentkrænkelser skal føres i alle de lande, hvor det krænkes, vil danske patentvirksomheder altså kunne klare begge dele ét sted, hvis Danmark tilslutter sig patentdomstolen.

	Dermed vil dansk erhvervsliv også kunne slippe for sprogbarrierer og oversættelsesbøvl med store omkostninger til følge, da det ikke længere vil være nødvendigt at udforme ansøgninger eller føre retssager på alskens sprog. Ja, faktisk vil det ligefrem være muligt at søge et fælles patent direkte i Danmark, idet vi ved tilslutning til patentdomstolen kan oprette en lokal eller regional domstols-afdeling i Danmark.

	Tosset at sige nej

	Mere vækst og mindre bureaukrati. Det handler patentdomstolen altså også om, og det er præcis to punkter, som udgør en væsentlig del af Liberal Alliances dna. Derfor er vi selvfølgelig også tilhængere af, at Danmark tilslutter sig patentdomstolen. Og det er vi ikke alene om, for modstanden mod et fælles EU-patent deler forfatteren af gårsdagens kronik i Information, Morten Messer- schmidt, praktisk talt alene med Folkebevægelsen mod EU. Således lyder der nærmest i kor et rungende ja fra fagbevægelsen og toneangivende erhvervsorganisationer, når de skal afgive deres anbe-faling. Også Opfinder-foreningen i Danmark er klar i mælet og fastslår, at der er »intet at tabe, men meget at vinde ved at gå med på aftalen«.

	Disse anbefalinger bør vi lytte til, for de kommer lige præcis fra dem, som bliver berørt af patentdomstolen. Vi må nemlig være ærlige og sige, at det ikke er mange mennesker, der reelt får behov for at optage et patent. Til gengæld har et fælles EU-patent enorm betydning for de virksomheder og innovative ildsjæle, for hvem det er nødvendigt at beskytte ideer og opfindelser. Dem skal vi naturligvis hjælpe ved både at gøre det lettere og billigere at optage patent, og derfor vil det være tosset ikke at tilslutte Danmark patentdomstolen.

	Nej-argumenter uden substans

	På trods af udtalt opbakning til patentdomstolen i både erhvervs- og opfinderkredse, så turnerer hovedsageligt Morten Messerschmidt rundt med en indædt modstand mod det fælles patentsystem. Det gør han blandt andet med den begrundelse, at danske virksomheder alligevel kan optage et enhedspatent, selv om Danmark står uden for en fælles aftale. Det er korrekt, men den begrundelse er samtidig en anerkendelse af, at patentdomstolen jo rent faktisk kommer danske virksomheder til gavn. Dertil ændrer argumentet ikke en tøddel på, at danske virksomheder fortsat vil blive unødigt besværet, hvis vi siger nej til patentdomstolen, da de både skal søge om et dansk patent og europæisk enhedspatent for at opnå præcis samme produktbeskyttelse, som patentdomstolen med dansk deltagelse vil give dem.

	Et nej til patentdomstolen er altså dobbelt op på besvær til dansk erhvervsliv.

LÆS: Et ja til EU-patenter vil være tordnende naivt

	I øvrigt kan vi godt glemme alt om et domstolskontor i Danmark, hvis vi ikke tilslutter os patentdomstolen. Det vil betyde, at to danske virksomheder i realiteten kan tvinges ud af landet for at afgøre en indbyrdes tvist om krænkelse af et europæisk enhedspatent tilhørende den ene part. Dette scenarie bør vi undgå, ligesom vi naturligvis ikke bør afholde os fra at støtte noget, som, vi dybest set ved, er i dansk interesse, blot fordi andre alligevel indfører det for os. I den forbind-else savner jeg den principfasthed, som Morten Messerschmidt normalt udtrykker.

	Når vi taler om patentdomstolen og dens betydning for dansk erhvervsliv, er det i øvrigt vigtigt at huske på, at Danmark er blandt de mest innovative lande i Europa, og at en stor del af dansk eksport rent faktisk stammer fra patent- aktive virksomheder. Desuden er det særligt små og mellemstore virksomheder uden et stort juridisk apparat, der primært vil få gavn af patentdomstolen. Lige præcis den type virksomheder fylder meget i Danmark, så der er ingen grund til at frygte, at dansk erhvervsliv vil blive stillet ringere af, at også virksomheder rundt omkring i Europa får lettere ved at tage patent på deres ideer – tværtimod.

	Jeg er overbevist om, at det slet ikke er sådan, danske virksomheder tænker, for blandt de mange erhvervsdrivende, jeg gennem tiden har mødt, husker jeg ikke at være støt på den holdning, at succes bliver skabt ved at udelukke konkurrence fra nær og fjern. Dansk erhvervsliv kan med god grund tro på egne evner, og derfor er jeg sikker på, at man skal lede længe efter virksomheder, som ikke er tilhængere af, at patenter udstedt uden for landets grænser og muligheden for nemt at håndhæve dem naturligvis også har sin berettigelse i Danmark. Messerschmidt har vist ledt, men mig bekendt uden held.

	Alt i alt er patentdomstolen at betragte som et vækstfremmende tiltag, og det er lige præcis den slags, det europæiske samarbejde skal handle om. Et fælles EU-patent ligger fuldstændig i tråd med tankerne og principperne bag det indre marked, som oprindeligt var en af grundsøjlerne i det europæ-iske fællesskab. Det glemmer vi af og til, fordi EU er begyndt at bruge kræfter på alt fra glødepærer og mentolcigaretter til balloner. Nu står vi så med muligheden for rent faktisk at koble os på et tiltag, som vil resultere i mindre bureaukrati, færre byrder til erhvervslivet og vækst på tværs af grænserne.

	Liberal Alliance siger klart nej tak til EU’s finurlige påfund, når de gør mere skade end gavn, men patentdomstolen siger vi bestemt ja tak til. Det skylder vi dansk erhvervsliv, så jeg vil varmt anbefale danskerne at gøre det samme.

Christina Egelund er spidskandidat til Europa-Parlamentet, Liberal Alliance

