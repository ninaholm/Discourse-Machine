Grøn retræte
LEDER


 Endnu en gang slår Venstre-regeringen bak i miljøpolitikken. Miljø- og fødevareminister Eva Kjer Hansen opgiver nu målsætningen om, at Danmarks økologisk dyrkede landbrugsareal i 2020 skal være fordoblet i forhold til 2007.
Det var ellers Eva Kjer Hansen selv, der – dengang hun kun bar titel af fødevareminister – i 2009 indførte målsætningen om fordoblingen. Hun begrundede målsætningen med, at den sender »et kraftigt signal til landmændene om, at vi gerne ser, at der kommer flere økologer«. Men nu – uanset, at Eva Kjer Hansen her i 2015 også kan pryde sig med en miljøministertitel – ønsker hun ikke længere at sende dette signal.
Ubegribeligt er det grønne tilbagetog. Minister Eva Kjer Hansen tiljubler det økologiske landbrug i sit forord til et nyt tidsskrift, der blev publiceret i søndags – to dage efter hendes retræte. Kjer Hansen skriver blandt andet:
»Supermarkedernes hylder med økologisk mælk, æg og grønt bliver tømt hurtigere, end landmændene kan nå at fylde dem op. Derfor er der plads til endnu flere danske økologiske landmænd.«
Ubegribeligheden øges af, at Eva Kjer Hansens ministerium i fredags udsendte en pressemeddelelse, der med glæde fortæller: »Danske landmænd omlægger i øjeblikket med rekordfart til økologi. Det areal, som landmændene vil lægge om til økologi, er tredoblet i forhold til sidste år.«
I selvsamme pressemeddelelse tillægges minister Eva Kjer Hansen følgende udtalelse: »Væksten i økologien skal være drevet af forbrugernes lyst til økologiske varer – og den skyder i vejret år for år.«
Absurditeten fuldstændiggøres af, at ministerens miljøtilbagetog ikke bifaldes af den lobbygruppe, hun ellers gerne vil behage. Direktøren i erhvervsorganisationen ’Landbrug & Fødevarer’, Karen Hækkerup, siger til Ritzau: »Så længe der er stor interesse blandt landmænd for at omlægge, synes vi, at det er ærgerligt ikke at have et ambitiøst mål. Målet sender et positivt signal til de landmænd, der overvejer en omlægning.«
Heller ikke Dansk Folkeparti er begejstret. Dets ordfører vil gerne fastholde »ambitionsniveauet«.
Eva Kjer Hansens begrundelse for retræten er: »Regeringen finder det uhensigtsmæssigt at være bundet af en kvantitativ målsætning, som ikke er realistisk.«
Jamen, kære dobbeltminister: Politik er jo netop at skabe forudsætninger for, at det, man vil, også bliver realistisk. Man skal bare ville det for alvor.

