Status fra en 99-årig

Ved Kvindernes Internationale Kampdag skal vi fokusere på at sikre kvinder mere indflydelse. Jóhanna Sigurdardóttir, den islandske statsminister, er et glimrende eksempel på en handlekraftig kvinde. Flere af dem, tak! ARKIV


 Selv om Kvindernes Internationale Kampdag snart runder et skarpt hjørne, så er det endnu alt, alt for tidligt at putte 'den gamle dame' i graven. 
Den 8. marts vil både have en stor symbolværdi og fungere som vigtig inspirationskilde for kvinder i mange, mange år endnu. Der vil også om 100 år være behov for en nidkær vogter af ligestilling - i Danmark og i resten af verden. Jo mere synlige kvinder bliver i beslutningsprocessen, des mere synligt bliver det. Og desto mere klart bør det stå, at der er brug for stærke og dygtige kvinder på alle vigtige poster. 
Se bare på finanskrisen, som er ved at vælte hele verden. Mændene har i bogstaveligste forstand spillet fallit. Der var ikke én kvinde i bestyrelsen i Roskilde Bank, og der var heller ingen kvinder blandt de højt lønnede topbankdirektører, der nu får krisehjælp af Lene Espersen. Vores pointe er, at det nu er besøgelsestid for begavede og modige kvinder, der kan gøre det, der skal gøres på det politiske plan.
I Island er alt brudt sammen, og socialdemokraten Jóhanna Sigurdardóttir blev ny statsminister efter et vedvarende og stort folkeligt pres på de gamle politikere (mænd). Hun indgår alliancer og går grundigt til værks ud fra de krav, der er opstået om sikring af befolkningens kollektive interesser. Hun vil skabe en ny forfatning, hvor naturressourcerne skal være folkeeje. Hun vil sikre befolkningen mod finansspekulanter, hun vil afskedige de tre nationalbankdirektører - og endelig vil hun styrke demokratiet ved at lytte til borgernes krav. Samtidig har hun sat et arbejde i gang om Islands optagelse i EU. 
Det islandske eksempel er spændende - Jóhanna giver sig 80 dage til processen.
Krisen er blevet en gevaldig øjenåbner for mange mennesker - og i historien om værdikampen bliver der skrevet et nyt kapitel om den kollektive kraft. I Island demonstreret ved Jóhanna og i USA ved Obama. Vi ved ikke, hvordan kapitlet ender. Men det er vigtigt, at der i demokratiet er mange medforfattere. Tænk, hvis kvinder og mænd med indsigt såvel i såvel makro- som mikropolitiske forhold bringes sammen og samarbejder på lige fod? 
I år har Danmark to gange mulighed for at sikre en mere mangfoldig og repræsentativ sammensætning. Vi skal have nye byråd og et nyt Europa-Parlament. Lad os udnytte muligheden i år og sikre kollektive og mangfoldige kræfter i en tid, hvor det er så tydeligt, at nyliberalismen har spillet fallit, og mændene ikke kan håndtere udfordringerne.
Meget vand er løbet i stranden siden Kvindernes Kampdag blev født for 99 år siden, men det er stadigvæk relevant at arbejde for en demokratisk repræsentation af kvinder. 
Lad os kunne fejre 100 års jubilæet til næste år med en konstatering af, at kloge kvinder kan få indflydelse og med en kvinderepræsentation på 40 procent. Lad os få mere fællesskab og mindre 'Stein Bagger'.

