SF slår plat på de unges sundhed



 Jonas Dahl (SF) anklager i sit indlæg 27. april Venstre og Konservative for at føre hængekøjepolitik, fordi vi ikke vil indgå i den rygelov som SF ønsker. Men V og K bliver aldrig partier, der vedtager lovgivning blot for at vedtage lovgivning.
Der skal være indhold, fornuft og belæg for lovgivning, før den skal vedtages. Det står vi fast på. Det var ikke tilfældet i de seneste rygelovsforhandlinger.
Jonas Dahls argumenter går derfor op i røg, når han forsøger at fremstille V og K som partier, der ønsker at udsætte unge for passiv rygning på for eksempel deres uddannelsesinstitutioner. Virkeligheden er nemlig en anden.
I Danmark eksisterer der kun ét rygerum på en videregående uddannelsesinstitution. Det er ydermere et rygerum for lærerne, og de overvejer selv at afskaffe det. Så at vedtage lovgivning for et enkelt rygerum, er ikke kun populistisk, det er et tegn på at den nuværende regering leder med lys og lygte efter små sejre, i en ellers mørk stund. Og når det gælder rygning blandt unge under 18 år, så har V og K jo været ansvarlige.
Da vi sad i regering forbød vi nemlig salg af cigaretter til unge under 18 år. Det vil altså sige, at det er ikke lovgivningen, der er noget galt med, det er håndhævelsen – og det vil vi gerne løse.
Op i røg
Vi vil derfor rigtig gerne se på muligheden for højere bøder ved salg af cigaretter til mindreårige, mere brug af billedidentifikation og så videre.
Håndhævelse af gældende lovgivning er vejen frem for at sikre de unges sundhed, for som det fremgår tydeligt, så får de unge ikke noget ud af SF’s symbollovgivning, og det er at slå plat på de unges sundhed – det kan vi aldrig stemme for. Derfor taber de unge ikke ved, at V og K har forladt forhandlingerne, tværtom.
Så kære Jonas Dahl, med alle de udfordringer I står overfor, bør I så ikke bruge kræfterne på lovgivning, der rent faktisk har indhold, fornuft og en positiv effekt for landet, inden den her regering går helt op i røg?

