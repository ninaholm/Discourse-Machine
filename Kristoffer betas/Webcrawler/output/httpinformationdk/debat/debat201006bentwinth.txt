Bent Winther og tidsmaskinen



 Som videnskabsminister har man visse muligheder. Tidsrejser er imidlertid ikke en af dem. Derfor er det en temmelig underlig kritik, Bew (Bent Winthers ledersignatur, red) leverer på lederplads i fredagens avis.
På den ene side skulle jeg i forbindelse med regeringens genopretningsplan have »dukket nakken for finansministeriets regnedrenge«, på den anden side knytter kritikken an til en beslutning, som blev truffet i forbindelse med finanslovsaftalen for 2010, dvs. ca. tre måneder før jeg indtrådte i regeringen.
Faktum er, at regeringen har en målsætning om, at bruge én pct. af BNP på forskning, hvilket er i overensstemmelse med Barcelona-målsætningen. Det er meldt ud i regeringens arbejdsprogram, og det fremgår også af finansloven for 2010. I de kommende år 'overopfylder' vi målsætningen, men fra 2013 er det målsætningen at ramme en pct. Dermed ligger vi fortsat i europæisk top. Imidlertid betyder et faldende BNP på grund af finanskrise m.v., at den andel i kroner og øre, der går til forskning også falder. Denne automatik kan næppe komme bag på nogen.
Hvis bew havde besværet sig ind på Finansministeriets hjemmeside, ville han kunne læse dette i finansloven for 2010. Under §35, som handler om særskilte bevillinger står ganske tydeligt, at der er en 'negativ budgetregulering' på 1,7 mia. kr. fra 2013. Betegnelsen bruser måske ikke af fager poesi, men på dansk betyder det, at der er 1,7 mia. kr. mindre til forskning. Der er intet nyt i dette for universiteterne. Det har de vidst, siden finansloven blev vedtaget 12. november 2009.

