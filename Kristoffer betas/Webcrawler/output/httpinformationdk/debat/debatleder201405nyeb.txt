Det nye bacon
LEDER


 
	Paradoksalt er det, at udbredelsen af økologi står i stampe trods skiftende regeringers erklærede ambition om at udvide det økologisk dyrkede landbrugsareal. Ganske vist vokser det økologisk dyrkede areal år for år, men væksten er så lille, at målet om en fordobling af arealet i 2020 i forhold til 2007 p.t. forekommer urealistisk. Tilmed har flere producenter af den økologiske mælk, der hidtil har været lokomotivet for væksten i dansk økologi, på det seneste set sig nødsaget til at vende tilbage til konventionel drift – af en række årsager, herunder at EU’s mælkekvoter gives fri, og at prisen på jord stiger.

	Det kan undre, at det trods politikernes ædle intentioner ikke for alvor er lykkedes at stimulere udbredelsen af økologisk landbrug. Danskernes forbrug af økologisk producerede varer voksede sidste år for tiende år i træk, og væksten i forbruget sker hurtigere end væksten i det økologisk dyrkede areal.

	Samtidig har danske økologiske fødevarer potentiale til at blive det nye bacon – altså en gedigen eksportsucces. Fra brancheorganisationerne lyder det enstemmigt, at det kinesiske marked er en potentiel guldgrube for de økologiske mælkeproducenter.

	Så hvad er problemet? Som tilfældet er med f.eks. klima- og energipolitikken, er det en hindring for udbredelsen af økologi, at regeringen ikke tager hensyn til specifikke målsætninger på ét politikområde, når man formulerer politikker på et andet. Således tog Natur- og Landbrugskommissionen kun stedmoderligt hensyn til målsætningen om mere økologi i sine anbefalinger, ligesom eksportpotentialet for økologiske produkter dårligt nok nævnes i udspillet til en vækstplan.

	Landbruget i Danmark og EU er alene konkurrencedygtigt takket være den milliardstore landbrugsstøtte, og politikerne har derfor alle hånde midler til at præge udviklingen. Set i det lys burde det være en overkommelig opgave for regeringen at koordinere sin politik på tværs af ressortområder og sætte mere skub i udbredelsen af økologi.

