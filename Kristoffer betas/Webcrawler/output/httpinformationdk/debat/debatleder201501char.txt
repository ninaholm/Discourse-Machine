Vi er alle Charlie Hebdo
LEDER


 Efter onsdagens drab på 12 personer på det franske magasin Charlie Hebdo er der meget, vi er fælles om.
Vi er fælles om at mærke kuldegysningerne ved tanken om, hvordan to hætteklædte mænd gik ind på redaktionen i det centrale Paris og åbnede ild med deres automatvåben. Vi er fælles om at sende tanker til de ægtefæller, kærester, børn og børnebørn, der har mistet. Vi er fælles om at forfærdes og fordømme, men vi er også fælles om at forsvare den ytringsfrihed, terrorangrebet uomtvisteligt var et anslag mod.
I den forstand er vi – som denne avis med patos udtrykker på torsdagens forside – alle Charlie Hebdo. De efterladte – pårørende som kolleger – er ene om at bære smerten, men vi bærer alle forpligtigelsen til, at de ikke står alene.
Der er meget, vi endnu ikke ved om massakren i Paris onsdag. Vi kender ikke gerningsmændenes identitet. Vi kender ikke deres motiver. Vi ved ikke, om de er organiseret, eller om det følger de senere års tendens, hvor terroren udføres af enkeltpersoner snarere end organisationer.
Men vi ved, at vidner har fortalt, at de råbte ’Allahu akbar’. Og vi ved, at andre vidner har fortalt, at de viste håndtegn kendt fra Islamisk Stat.
Terrorangrebet formodes derfor at være en direkte reaktion mod de islamkritiske satiretegninger, Charlie Hebdo løbende har publiceret. Magasinet har således tidligere været udsat for bombeangreb, da det i 2011 på forsiden udkom med en satirisk tegning af profeten Muhammed som replik til Jyllands-Postens Muhammed-tegninger.
At betegne Charlie Hebdo som udpræget islamfjendsk vil dog bero på en misforståelse. Charlie Hebdo praktiserer en gammel – og i Frankrig særligt udviklet – tradition for at føre magtkritik gennem satire. Kritikken retter sig mod enhver form for magt – politisk, religiøs eller økonomisk. Eller som Charlie Hebdos chefredaktør sagde i sin tale, da magasinet i oktober modtog en pris fra Dansk PEN: »Charlie Hebdo har på 22 år fået 21 sagsanlæg. De 20 var fra katolske organisationer, kun ét fra islamister – det fik vi, da vi genoptrykte den mest spektakulære af Jyllands-Postens tegninger. Men tag ikke fejl: Også de højreekstreme katolikker er på politisk erobringstogt. Og politik er netop sagens kerne.«
Ja, og til den kerne hører spørgsmålet: Hvorfor gør satire og humor ekstraordinært ondt på alle dem, der vil bestemme over alle andre? Hvorfor er det særligt pinefuldt for dem, der har det strammeste forhold til deres religion?
Er det fordi, satiren og humoren udstiller deres mangel på kontrol? Er det derfor, de ikke har andet svar end en magtesløshed, der manifesterer sig som trusler, vold og i yderste instans mord?
Satiretegninger må i sagens natur gå til yderligheder for at vække eftertankens latter. Det kan ikke gøres balanceret. Men det er ikke ensbetydende med en fribillet til at provokere for provokationens skyld. Ingen bør krænke unødigt. Det hører med til ethvert medies publicistiske ansvar.
Men hvis nogen vil protestere mod den behandling, de udsættes for i såvel streg som ord, har de i vores del af verden to muligheder: Løse striden i dialog eller løse den i en retssal.
Det er denne helt grundlæggende indretning af vores samfund, der blev sat under angreb i Paris i går.
Gerningsmændene og alt, hvad de måtte være forbundet med, har allerede tiltvunget sig en magt, de ikke har nogen ret til. De har efterladt 12 familier med savn og sorg. De har efterladt et Frankrig grebet af frygt. Og de har frataget Charlie Hebdo – og alle andre – troen på, at man med humor og satire kan gå alle trusler i møde.
Det er derfor, at Charlie Hebdos ret til ytringsfrihed er en kamp, vi alle må kæmpe. Derfor bringer denne avis torsdag nogle af de forsider, der i årevis har gjort Charlie Hebdo til terrormål.
Vi må insistere på, at vi ikke vil lade os dominere af den angst, terroristerne ønsker at efterlade os med. Vi må stå sammen om de værdier om ytringsfrihed og tolerance, der i dag kan synes uendelig skrøbelige og ja, meningsløse. Men det er de værdier, der til alle tider vil gøre os – og vores åbne demokratier – usårlige over for intolerance og vold.


