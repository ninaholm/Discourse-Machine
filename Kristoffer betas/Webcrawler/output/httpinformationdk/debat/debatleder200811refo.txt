Reformyoser



 LÆKKERT ORD, det dér: 'reform'. Det betyder jo ikke andet end at lave om. Men det klinger godt og lyder af forbedring. Efterfølgende slægtled har varmet sig ved 1780'ernes landboreformer og K.K. Steinckes socialreform fra 1933.
Folketingets VKO-flertal har pakket mange påhit i gavepapir af 'reform'. En 'dagpengereform' faldt forleden pladask. Tidligere er regeringen sluppet af sted med forehavender som 'en kommunalreform', 'en domstolsreform' og 'en politireform'.
Den konservative partileder, Lene Espersen, lancerede som justitsminister i 2005 et storstilet initiativ med disse ord: "En politireform, der betyder, at vi i fremtiden får frigjort flere politifolk til et egentligt politiarbejde."
JAMEN, TÆNK, det sagde hun virkelig. Som det nu vil være den danske befolkning bekendt, har Espersens reform ikke ført til flere politifolk i aktion. Derimod til et fald. Alskens hokuspokus er udtænkt for alligevel at give indtryk af flere strissere på patrulje. Rigspolitichef Torsten Hesselbjerg - hvis embede er truet af skandalen - vil skiltemale politiets anonyme biler, så alle kan betrygges ved at se dem køre på vejene. Hesselbjerg vil også dulme folkeangst ved at fjerne betjente fra gerningssteder og sende dem synligt ud i indkøbscentre lørdag formiddag.
Det sidste vil justitsminister Brian Mikkelsen dog kun gå med til, "hvis der er nogle lømler, som stjæler".
I går meldte Politiforbundet sig i Berlingske med et forslag til reform af Lene Espersens reform: Nemlig ansættelse af yderligere 2.000 betjente over 10 år. Dette krav om udvidelse af politikorpset med 20 procent er Politiforbundet provokeret til ved regeringens forslag om at løse problemerne ved at ansætte 250 ekstra HK'ere - til et erstatte betjente ved skrivebordet, så de i stedet kan løbe ud på forbryderfangst. Og hvis ikke et folketingsflertal udvider lønningslisten med betjente frem for HK'ere, truer politiforbundet med at bremse dansk retshåndhævelse ved en varig 'arbejd-efter-reglerne'-aktion.
EN OPBREMSNING af retshåndhævelsen bidrager domstolene allerede til. De er nemlig ikke kommet i omdrejninger efter den 'reform', som Lene Espersen kundgjorde med ordene: "En domstolsreform, der sikrer borgerne, at deres sager afgøres hurtigt, effektivt og korrekt."
Midt i jammerligheden står det tydeligt, at den reform, som er alle VK-reformers mor, nemlig Lars Løkke Rasmussens 'kommunalreform', heller ikke er lykkedes. Stordriftsfordelen udebliver i de nye storkommuner, og demokratiet opleves som fjernt.
Tankevækkende, at V's og K's kommende statsministerkandidater - Løkke og Espersen - begge står for store reformhavarier.
Ordet 'reform' lyder ikke så lifligt længere. Berlingske kaldte i går politiet for "reformramt". Måske kan det samme inden længe siges om Lars Løkke og Lene Espersen.

