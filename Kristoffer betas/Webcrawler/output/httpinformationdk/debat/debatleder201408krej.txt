Krejlere
LEDER


 Miljøet er et kræ, der sjældent stilles til nærgående skue på partipolitiske markedspladser. Miljøet er krævende at holde liv i, og dets pleje giver bøvl med de kernevælgergrupper, der helst bare vil flå det.
Foghs og Løkkes VK-regeringer 2001-11 slagtede en stor del af tidligere årtiers danske lovgivning og forvaltning til beskyttelse af natur og miljø. Thornings regeringer har ikke kunnet enes om at tilføre nyt liv. Fagre løfter i SRSF-regeringsgrundlaget blafrer flovt. Danmark opfylder ikke EU-miljødirektiver og -mål. Landbrugslobbyen forhindrer det – hjulpet af snæver tænkning i regeringskontorerne.
Forspildt blev endnu en chance for seriøs miljøpolitik, da SR-regeringen forleden besluttede at gøre en meget beskeden brug af mulighederne for at overføre EU’s landbrugsstøtte til genopretning af natur og miljø. Regeringen kunne have overført 15 procent, men valgte at starte i 2016 med fem procent – gradvist stigende til syv procent i 2020. Det svarer til et årligt gennemsnit på 430 millioner. Men det er kun en beskeden del af, hvad det kommer til at koste at få dansk miljø rettet op, fremhæver de grønne organisationer. De ærgrer sig over, at regeringen har forsømt mulighederne for at bruge EU-midlerne. Nu skal pengene findes andre steder. Hvis der overhovedet er politisk vilje til at finde dem. En kommende Venstre-ledet regering vil næppe være mere forhippet end SR.
Bemærkelsesværdig er den forklaring, som Socialdemokraternes landbrugsordfører, Orla Hav, i gårsdagens Information giver på den procentdel, som regeringen nu afsætter til miljøformål. Orla Hav erklærer:
»Der er ingen tvivl om, at landbruget er gået efter et nul, mens miljøorganisationerne er gået efter maksimum. Men jeg bor ikke så langt fra Hjallerup, så jeg synes, det er meget rimeligt, at man lægger sig midt imellem.«
Nu er det rent faktisk på undersiden af »midt imellem«, regeringen har lagt sig. Og kan det være aktiv miljøpolitik at slå halv skade mellem landbrugslobbyen og de grønne organisationer? Er det ikke snarere noget, man i Hjallerup og omegn ville kalde krejleri?

