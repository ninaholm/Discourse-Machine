Kønsneutral, handlingslammet
Det er ikke så slemt at være en kønskliché. I hvert fald er det bedre end at være en latterlig normkriger med en uhumsk sofa


 »Åh gud, hvor par-agtigt,« plejer jeg at vrænge, når kærester i min venneflok opfører sig som 50-årige parcelhusejere, selv om de knap er 30 og ikke ejer andet end en cykel. Når de ankommer til et middagsselskab hånd i hånd og forlader det igen på slaget 23 med et: »Nå, skat, skulle vi ikke også til at komme hjemad, inden det bliver alt for sent?«
Jeg er imod par-agtighed. Den er en kliché, en slags tilværelsens svar på det udtrådte pophit, som P4 bliver ved med at spille. En tilstand, hvor kønsroller er sømmet fast, og hvor den ene kender den andens kalender bedre end sin egen. Og jeg har bestemt ikke nogen intention om at glide ind i den der manderolle, hvor min lille kone står for salaten, går op i indretning, henter børnene og klager over den manglende oprydning, mens jeg kører bilen, styrer grillen og insisterer på at skære stegen for. Aldrig i livet.
Men nu står jeg her så på mystisk vis alligevel.
Lad mig forklare: Efter snart fem år hver for sig er min kæreste og jeg nu for første gang flyttet sammen. Og så endda på Frederiksberg med hvide gulve, tre store værelser og en altan.
Men vi er ikke par-agtige, forsikrer vi hinanden. Slet ikke.
Ikke desto mindre skulle vi selvfølgelig have en sovesofa, så jeg lagde billet ind på den billigste futon, jeg kunne finde på Den Blå Avis. Den var sort med kinesiske tegn.
Ejeren lukkede os ind i sin lidt rodede lejlighed og viste os hen til møblet, der mildest talt var slidt – tilsyneladende efter 15 års heftig brug. To steder var stellet holdt sammen med gaffatape, plasticdutterne under benene var mørnet op, og sollys havde ændret betrækkets farve fra sort til mange nuancer af grå.
»Ja, den er da blevet brugt,« smilede manden, som ikke havde gjort sig den ulejlighed at tage det krøllede lagen af.
Min kæreste gav den to bank, så der stod støv op fra madrassen.
»Det var 300, vi aftalte, ikk’?« sagde sælgeren.
»Jo,« svarede jeg tøvende, »har du MobilePay?«
Få øjeblikke senere stod vi på den anden side af døren, to handlingslammede, kønsneutrale ikke-par-agtige kærester med en uformelig futon, der var praktisk talt umulig at transportere, og som ingen af os ville have.
Min kæreste sagde ikke noget. Jeg sagde ikke noget. Med noget besvær fik vi bugseret skrumlet ned ad den smalle trappeskakt og ind bag i bilen. Så sad vi der.
Jeg havde ikke sagt noget, fordi jeg regnede med, at hun ville sige det, hvis hun ikke ville have den. Det er vel kvindens rolle at beslutte, hvilken slags møbler man bør købe, tænkte jeg. Eller hvad? Måske er det mandens rolle at skære igennem i en handelssituation. Hvem gør egentlig hvad?
Det er åbenbart først, når man står derude i forstæderne med en uhumsk futon i bagagerummet, at man kan se den dybere mening med at have roller i et parforhold: Det er praktisk.
Måske er min kæreste og jeg blevet så store tilhængere af ligestilling og så store modstandere af traditionelle kønspositioner, at ingen af os tør træde i karakter af frygt for at træde ind i en rolle.
Hun hadede de 90’er-agtige kinesiske tegn, og at den var slidt og beskidt, men hun ville ikke være konen, der diktatorisk omdanner det fælles hjem til en HAY-udstilling. Jeg ville ikke være manden, der stod og afbrød en handel. Så vi stod bare der og så latterlige ud.
Men hvorfor er vi så bange for de roller? I virkeligheden er det måske slet ikke så slemt at være ’mandet’ og ’konet’, bare en gang imellem.
Sofaen kom selvfølgelig aldrig op i lejligheden. Den stod i opgangen i nogle uger, mens jeg forsøgte at sælge den tilbage på Den Blå Avis, indtil jeg en kold aften tog mig sammen og slæbte den til storskrald. Lige dér – med det tunge møbel på ryggen i den regnvåde gård – følte jeg mig på en eller anden måde mandet.
Rasmus Elmelund er kulturjournalist på Information 
Klummen er udtryk for skribentens egen holdning

