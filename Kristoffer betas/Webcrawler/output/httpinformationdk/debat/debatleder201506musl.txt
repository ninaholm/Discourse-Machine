Muslimers ytringsfrihed
LEDER


 Den udmærkede nyhedskanal ’P1 Morgen’ kunne i går kl. 7.15 fortælle, at »en bred vifte af danske politikere« bakker den svenske udenrigsminister, Margot Wallström, op i kritikken af Saudi-Arabiens retspraksis som »middelalderlig«. En saudisk appelinstans stadfæstede søndag dommen over en systemkritisk blogger, Raif Badawi, på 10 års fængsel, 1.000 piskeslag og en bøde på ca. 10 millioner kroner.
Badawi fik i januar de første 50 piskeslag, som nær havde slået ham ihjel, men menes nu rask nok til, at de resterende 950 slag kan eksekveres de næste 19 fredage. Han er dømt for at ytre sig kritisk om landets islamretning, wahhabismen, som Huset Saud har gjort til statsreligion, og som tillige er Islamisk Stats trosretning. Den svenske kritik har udløst en diplomatisk krise, der bl.a. har resulteret i et stop for Sveriges eksport af våben til oliemonarkiet.
Udenrigsminister Martin Lidegaard (R) var stået tidligt op for at forsikre lytterne om, at han »med høj røst« fordømmer den saudiske retspraksis, og at han via EU vil »lægge pres« på saudierne, men han afstod fra at følge op på svenskernes eksempel med eksportsanktioner i realistisk erkendelse af, at et stop for eksporten af ’diverse næringsmidler’, herunder småkager, der topper vores samlede eksport på godt fire milliarder, næppe vil anfægte regeringen i Riyadh.
Det er selvsagt al ære værd, at udenrigsministeren og viften af danske politikere forsvarer den saudiske bloggers ret til at ytre sig, og de skal ikke høre for, at forargelsen luftes højrøstet i valgkampen. For viften af politikeres valgkamp handler ikke om forsvar for ytringsfriheden, men det stik modsatte.
Da den danske salafist Adnan Aydic i overensstemmelse med sin tro og sin grundlovssikrede danske ytringsfrihed bød sine trosfæller at boykotte det kommende folketingsvalg og ønskede »grundloven i helvede«, var der ingen ende på politikerviftens krav om at sende ham hjem til den ørken, han kommer fra. Der er forskellige kriterier for muslimers ytringsfrihed alt efter nærområde.

