Regning uden vært
LEDER


 
	Over hele Europa næres politisk populisme som reaktion på det velstandstab, den økonomiske krise har efterladt. Frem for den evige snak om velfærdsreformer og nødvendighedens sparepolitik vil vi hellere høre politikere, der lover de ældre ekstra bad og ekstra rengøring. Vi vil hellere høre politikere, der lover flere penge til førtidspensionisterne. Vi vil hellere høre politikere, der lover os alle billigere biler.

	Lokkende løfter som disse er medvirkende til, at Dansk Folkeparti aktuelt indfanger hver femte stemme, hvis der var folketingsvalg i morgen. Dygtigt har partiformand Kristian Thulesen Dahl anvist, hvor han vil bruge flere penge. Men hvad med regningen? Den har DF’erne været mindre optaget af.

	Socialdemokratiske ministre har til gengæld sat sig for at hænge prisskilt på Dansk Folkepartis politik. Ministrene har givet deres embedsmænd i opdrag at beregne den samlede pris for de tiltag, Dansk Folkepartis folketingsmedlemmer er kommet med siden valget i 2011.

	Pris: 155 milliarder kroner.

	Gruppeformand Peter Skaarup kalder det i Jyllands-Posten »latterligt« og »totalt ufrugtbart«, at ministerier har brugt tid og kræfter på med kugleramme at eftergå politiske modstanderes politik.

	For hvad der skrives i et partiprogram eller siges i en offentlig debat er – ifølge Skaarup – »ikke noget, man skal finansiere krone for krone«. Til det må vi sige: Jo, det er det faktisk.

	Socialdemokraterne løser selvsagt ikke egne problemer ved at påpege andres, og såvel beregningsmetode som det akkurate beløb kan bestemt diskuteres. Men selve opgørelsen påpeger en nødvendig debat, dette land skal tage før næste folketingsvalg: Hvordan vil Venstre forene sin økonomiske nulvækstpolitik med DF’s spenderbukspolitik?

	Det svar kan kun Lars Løkke Rasmussen give, for efter alt at dømme bliver det ham, der kommer til at stå tilbage med regningen, når Dansk Folkeparti skal indfri sine løfter.

