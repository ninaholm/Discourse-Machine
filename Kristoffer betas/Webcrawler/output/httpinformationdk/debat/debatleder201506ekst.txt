Ekstremt højt beredskab
LEDER


 Terrortruslen mod Frankrig er med indenrigsminister Bernard Cazeneuves ord ’ekstremt forhøjet’. Det har den været i hvert fald siden angrebet på Charlie Hebdo og et jødisk supermarked i Paris i januar. I fredags skete det så igen. Men mens truslen mod Charlie Hebdo var mere eller mindre kendt, kunne ingen have forudset fredagens angreb på en tilsyneladende tilfældig kemifabrik uden for Lyon og halshugningen af en tilsyneladende tilfældig mand, hvis største brøde på nuværende tidspunkt synes at være at have ansat den 35-årige mand, der nu er politiets hovedmistænkte. Det kalder på nye refleksioner og ikke mindst nye svar på den trussel, som vi også kender i Danmark.
Ingen har endnu taget ansvar for fredagens angreb, men det afhuggede hoved var omgivet af bannere med den islamiske trosbekendelse. Den 35-årige formodede gerningsmand har tidligere været i den franske efterretningstjenestes søgelys på grund af radikalisering og tilknytning til den lokale islamistiske salafist-bevægelse. Det samme har tusindvis af andre. De franske myndigheder har udarbejdet signalementer på 3.786 mennesker, som har udvist radikaliseret adfærd. Flere end 600 mennesker er vurderet til at være radikaliseret i ’meget alvorlig’ grad. Vel at mærke var den formodede gerningsmand ikke iblandt dem.
Kort før fredagens angreb diskuterede det franske forsvarsministerium og indenrigsministerium, hvem der skulle fortsætte bevogtningen af samtlige landets jødiske skoler og synagoger, som har stået på siden januar. Begge forsøgte de at undslå sig. Tropperne er udmattede. Problemet begyndte allerede at stå klart, da politiet i april afværgede planlagte terrorangreb mod nogle af Frankrigs 40.000 kirker. Og hvad nu, hvor ofret var chef for et transportfirma og målet en kemisk fabrik?
Svaret på denne myriade af potentielle trusler og mål har i mere end et årti været mere politi, mere overvågning, mere sikkerhed. Men politiet kan ikke holde øje med samtlige potentielle terrorister, de kan ikke mandsopdække samtlige bygninger, som nogen kunne se sig sure på, og det gør os ikke mere trygge, når det med hvert nyt angreb afsløres, at den sikkerhed, de leverer, er falsk. Det er ikke, fordi vi nu skal sænke våbnene. Men vi skal til at indse, at de ikke kan beskytte os alene.

