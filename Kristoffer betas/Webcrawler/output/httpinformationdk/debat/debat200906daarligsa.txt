En dårlig sag for Ulla Tørnæs

Udviklingsministeren bør foretage en gennemgribende og uafhængig evaluering af B2B-programmet uden politiske hensyn.

Ulla Tørnæs (V) kalder den 8. juni i et læserbrev Informations kritik af Danida for langt ude. Jeg skal ikke kunne sige, om beskyldningerne om, at Danida lægger kritiske evalueringskonsulenter på is, har noget på sig, men jeg vil understrege, at der er god grund til at kritisere udviklingsministerens håndtering af den kritiske evaluering af erhvervssektorbistanden fra 2001.I evalueringen fik Business to Business programmet en hård medfart (dengang under navnet PS-programmet), fordi store dele af midlerne endte som erhvervsstøtte til danske virksomheder i stedet for fattigdomsorienteret bistand. Siden er programmet blevet udvidet til alle Danmarks programsamarbejdslande og udgør i dag 233 mio. kr. årligt. Ulla Tørnæs har tidligere påpeget, at der forud for relanceringen og udvidelsen blev foretaget "en omfangsrig analyse baseret på en bred konsultationsproces", men siden den kritiske evaluering fra 2001 har Udenrigsministeriet ikke bestilt en evaluering af programmet foretaget af uafhængige konsulenter.Det ville ellers efter min mening være helt oplagt at reagere på en kritisk evaluering ved at foretage en opfølgende evaluering, særligt når programmet imellem tiden er blevet udvidet, og ifølge Ulla Tørnæs, også omlagt. At der har været en intern analyse- og konsultationsproces i Danida, gør ikke os politikere og skatteyderen mere sikre på, at de 233 mio. kroner, der årligt bruges på B2B-programmet, udnyttes bedre i dag end i 2001.Uafhængig evalueringDer er tvært imod i høj grad grund til at være nervøs for, at programmet stadig lider under det problem, at store dele af midlerne ender som erhvervsstøtte til danske virksomheder i stedet for fattigdomsorienteret bistand, som gør en positiv forskel i udviklingslandene. Et skrækeksempel er et citat fra 2006 af en direktør i et A.P. Møller-firma, som udtaler, at det uddannelsesprogram, de havde fået støtte til, ville være blevet gennemført under alle omstændigheder også uden støtte.Jeg mener, det er afgørende for B2B-programmets legitimitet og for tilliden til, at udviklingsministeren ikke planlægger evalueringer ud fra politiske hensyn, at der foretages en gennemgribende og uafhængig evaluering af B2B-programmet som dækker perioden siden den sidste evaluering blev lavet i 2001.Jeppe Kofod, udenrigsordfører (S)
