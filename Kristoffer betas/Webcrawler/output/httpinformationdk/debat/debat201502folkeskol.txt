Folkeskolen opdeler børnene i os og dem
Da min datter begyndte i 0. klasse, blev hun fra dag ét sat i gruppen af ’muslimer’. Børn, lærere og andre forældre gjorde alt for at pådutte hende en bestemt opførsel og bestemte normer. Den slags styrker parallelsamfund, ikke integration
Mariendal Friskole er en privatskole, der forsøger at tage sit sociale ansvar alvorligt. Desværre bidrager mange skoler til at opdele eleverne i etniske grupper, mener dagens kronikør. Arkiv


 Før min datter kom i skole, tænkte jeg ikke på, hvor vigtig folkeskolen er for integration af børn med anden etnisk herkomst end dansk. Jeg tænkte heller ikke på, at folkeskolen kan være med til at disintegrere og segregere børn. Men det skulle jeg snart indse.
Fra dag ét begyndte hun at stille eksistentialistiske spørgsmål om, hvem vi er i vores familie, hvorfor vi er sorthårede og andre lyshårede osv. Også spørgs- målet om, hvilken religion vi tilhører som familie, kom for dagen.
Den slags havde ikke tidligere spillet en rolle i hendes liv, for jeg mener ikke, at barnet skal bindes til en bestemt religion. Religion er et personligt valg, og man skal frivilligt vælge sin egen religiøse retning. Man skal ikke pålægge sine børn en bestemt religion. Børn skal ikke nødvendigvis have den samme religion som deres forældre. Derfor har jeg valgt, at mine børn selv skal vælge religion, når de bliver store og kan forstå, hvad religion er, og hvilken betydning religion kan have for deres dagligdag.
Men allerede ved skolestart blev min seksårige datter altså tvunget til at forholde sig aktivt til den slags spørgsmål. For i folkeskolen blev hun mødt med alle mulige bizarre spørgsmål fra de andre børn. Lige fra begyndelsen blev klassen ubevidst delt op i os og dem. Det vil sige muslimske børn over for danske/kristne børn.
Børnene begyndte hurtigt at sætte dagsordener for, hvad man må og ikke må. Børn af anden etnisk herkomst end dansk begyndte at blande sig i min datters opførsel, og i hvad hun måtte spise og ikke måtte spise og så videre.
Hvor kom de ideer dog fra? Fra de voksne uden for skolen, naturligvis.
Fanget i halaldebatten
Presset for, at min datter skulle opføre sig som en pige med anden etnisk herkomst end dansk, kom også fra etniske danskere. Når min datter besøgte sin bedste veninde, fik hun serveret speciel mad, som var anderledes end den, resten af familien spiste. Jeg er med på, at det var et udtryk for respekt og gæstfrihed, men det får mig alligevel til at tænke på, at diskursen om integration og halaldiskussion i vid udstrækning har medvirket til at opdele folk.
Når børn begynder i folkeskolen, placeres de med andre ord i to forskellige kasser. En kasse til dem, der er danske – eller mere præcist kristne, såsom italienere, islændinge, det vil sige fra vestlige lande – og en anden kasse til alle muslimerne, alle de børn, som kommer fra, eller hvis forældre kommer fra, muslimske lande. Børnene bliver nødt til at vælge, hvilken kasse de tilhører, ellers vælger andre den for dem.
Spørgsmålet er, om der reelt er plads til mangfoldighed i vores folkeskole, når børnene bliver nødt til at vælge mellem to muligheder, og der tilsyneladende ikke findes en tredje eller fjerde mulighed.
Elevens eget problem
Som forældre bad vi skolen om et møde om problemet. Vi ville have skolen til at forholde sig til, at børnene blandede sig i hinandens liv og blev en slags big brother over for hinanden.
Jeg foreslog, at diskussionen mellem børnene blev anvendt på en positiv og konstruktiv måde. Debatten i frikvartererne kunne trækkes ind i klasseværelset og der blive til en videnskabelig diskussion på børnenes niveau. Det kunne måske styrke mangfoldigheden, og børnene kunne lære om forskellighed og lighed. Om værdighed, og om at vi først og fremmest er mennesker i stedet for at gå rundt med en forestilling om, at man som menneske skal tilhøre en bestemt religion for at få lov at eksistere.
Men skolen opfattede ikke opdelingen af børnene som et fælles problem. Det blev alene set som den enkelte elevs udfordring.
Reelt er der dog ingen tvivl om, at opdeling af børnene også er skolens problem. Det behøver man blot læse Mette Kirstine Goddiksen kronik »Jeg måtte opgive den multikulturelle folkeskole« (den 17. januar) for at forvisse sig om. Opdelingen af børnene fik hende til at vælge folkeskolen fra.
Mette Kirstine Goddiksen skriver i sin kronik, at der i hendes døtres folkeskoleklasse var omkring 70 procent muslimer. Men spørgsmålet er, hvad det vil sige, at de er muslimer. Er de muslimer, blot fordi de stammer fra muslimske lande? Hvem siger, at alle de familier har muslimske normer og traditioner?
Du kan jo tegne en moské
Det er tid til at diskutere, hvorfor klasseværelserne bliver delt i to forskellige grupper. Til, at vi diskuterer åbent og konstruktivt, hvad folkeskolen kan gøre for, at børn af anden etnisk herkomst end dansk kan inkluderes i samfundet, og for at skolen ikke ender som en institution, der segregerer og isolerer børn i forskellige etniske grupper.
Jeg kan som forælder og socialrådgiver, der arbejder med flygtninge og indvandrere, genkende Mette Kirstine Goddiksens beskrivelse af, at nogle indvandrerforældre har dannet parallelsamfund og ikke deltager i forældremøder med mere. Og vi kan hurtigt blive enige om, at forældre skal skabe et trygt miljø for deres børns udvikling. Men det er ikke kun forældrenes ansvar, at deres børn inkluderes i samfundet. Det er heller ikke kun forældrene, der bestemmer, hvordan deres børn udvikler sig. Det er ikke alle forældrene, der vil og kan eller har ressourcer til at gå imod strømmen. Skolen har i høj grad pligt til at skubbe på for en positiv udvikling. Desværre gør den ofte det modsatte.
Da min datters klasse begyndte på kristendomsundervisning, skulle børnene en dag tegne enten Gud eller en moské. Det vil sige, de kristne børn skulle tegne Gud, og de muslimske børn skulle tegne en moské. Da min datter spurgte klasselæreren, hvad hun skulle tegne, svarede læreren, at hun kunne tegne en moské. Klasselæreren prøvede ikke at udfordre børnene til at bevæge sig ud over religionens grænser. Hun prøvede heller ikke at fjerne ’kasserne’, de var opdelt i. Tværtimod. Kristendomsfaget kommer til at fungere som endnu en adskiller, der gjorde børnene opmærksomme på forskellene i stedet for at være en anledning til at diskutere religion og den bagvedliggende filosofi.
Styrker parallelsamfundet
Jeg kan på sin vis godt dele Sadeq Alwans tanker om, at »folkeskolen er Danmarks vigtigste integrationsprojekt« (kronikken, den 30. januar 2015). For folkeskolen kan vitterligt blive Danmarks vigtigste integrationsprojekt. Men i dag lærer børnene desværre bare, at de skal tilhøre en bestemt gruppe. En gruppe, som ikke er til forhandling, selv om det slet ikke er sikkert, at de ønsker at tilhøre den.
Tendensen betyder, at børn nemmere glider ind i de parallelsamfund, der allerede er skabt. Og når det er sket, skal vi lægge ører til diskussionen om, hvorfor andengenerationsindvandrere og flygtninge har svært ved at interagere med det danske samfund.
Når min søn begynder i 0. klasse til august, har jeg heldigvis mere erfaring end tidligere og kan nemmere håndtere de udfordringer, som han møder.
Mine erfaringer kommer både fra min datter, som nu går i 5. klasse, fra mit arbejde og min uddannelse. Men har alle forældrene den mulighed og vilje? Og er det overhovedet deres ansvar at tage hånd om udfordringerne alene? I mine øjne er det snarere folkeskolens opgave, at være mere kritisk i sin tilgang til inklusion.
Shadman Salih er far til to, socialrådgiver og cand. soc. i socialt arbejde. Han arbejder med integration og flygtninge

