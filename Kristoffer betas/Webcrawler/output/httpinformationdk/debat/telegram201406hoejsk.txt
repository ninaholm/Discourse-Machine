Højskolemanden og debattøren Niels Højlund er død
Niels Højlund, der ikke mindst huskes for tv-programmet "Højlunds Forsamlingshus", er død, 82 år gammel.


 Selv om det er 20 år siden, at "Højlunds Forsamlingshus" kørte som fast debatprogram på TV2, huskes programværten Niels Højlund af mange danskere for sin helt specielle og iltre stil, når han sprang rundt i studiet og stillede knivskarpe spørgsmål til de indbudte gæster.
Torsdag døde højskolemanden, forfatteren, præsten og samfundsdebattøren Niels Højlund i en alder af 82 år. Det meddeler familien til Politiken.
Niels Højlund, der blev født 31. december 1931 i Vejlby på Djursland, blev uddannet på Aarhus Universitet som cand.mag. i historie og kristendomskundskab med eksamen i 1958.
 Fra 1959 til 1968 var han lærer på Askov Højskole, og efter en periode ved Grønlands Radio arbejdede han som sognepræst i Ho-Oksby fra 1972 til 1978. Herfra fortsatte han til Ry Højskole, som han var forstander for frem til 1988.
I de senere år har Niels Højlund holdt hundredvis af foredrag og skrevet klummer til Weekendavisen og Kristeligt Dagblad.
Niels Højlund har også udgivet flere bøger. I sin bog "Bedre end fortjent" fra 2005 lægger han ikke skjul på, at livet fordrer bevægelse, og at han nærmest anser det for livsfjendsk, hvis et menneske ikke gennem årene ændrer syn på dette og hint.
Det kunne også ses politisk, da Højlunds ivrige deltagelse i den offentlige debat begyndte fra en position betragteligt langt ude til venstre hos SF og VS. Gradvist bevægede han sig over midten til en borgerlig og mere liberal politisk holdning.
Niels Højlund voksede op som nummer 10 af 11 søskende. Han var gift to gange og fik ni børn. Otte piger og en dreng.
- Livets mening er at få børn, og jeg har gjort min lille indsats desangående, sagde Niels Højlund i et interview med Information i 2006.
