Greenwashing
Ja, hvem må ikke pjaske lidt (eller soppe meget) rundt i det?


 Kun under 10 procent af forbrugerne tror nu længere på erhvervslivets grønne budskaber.
Det konstaterer den internationale forbrugerorganisation Consumers International. Det meddeler forleden en artikel i ugebladet Mandag Morgen, der ellers går for at være noget så erhvervslivsglad. Artiklen begynder oven i købet sarkastisk, næsten kommunist-scherfigsk:
»Fabrikker, der sender blomster ud af skorstenen. Grønne marker sået til med vindmøller. En bil, hvor der kommer frisk luft ud af udstødningrøret«.
Skribenterne fortsætter gedigent, næsten venstreorienteret-indigneret: »Klicheer, forvrængninger og overdrivelser står i kø, når vaskepulver, læskedrikke eller biler skal markedsføres som miljøvenlige. Siden Al Gore i 2006 forvandlede klimakampen til en folkelige bevægelse, er efterspørgslen af bæredygtige løsninger vokset støt, godt hjulpet på vej af en ihærdig reklameindsats. (...) Stadig flere virksomheder beskyldes for greenwashing - en lidt for kreativ omgang med fakta i forsøget på at fremstå miljøvenlige og bæredygtige. (...) Senest har virksomheder som Audi, BP, easyJet og Microsoft fået den lidet eftertragtede 'Bad Company Award' på grund af misvisende kommunikation«.
Men så skiftes toneleje, og nu lyder det, så man kender sin gode gamle Mandag Morgen igen:
»Skal virksomhederne genskabe interessen og tilliden på det grønne marked, er der brug for et helt nyt sprog, der hører op med den retorik, der hidtil har præget klimakommunikationen. Det er budskabet fra en række store globale virksomheder, der sammen med førende klimakommunikatører har indledt jagten på klimakommunikationens DNA i det fælles 'Projekt Green Light', som Mandag Morgen har taget initiativ til. Sam- arbejdet, der bl.a. tæller Microsoft, Philips og General Electrics, tager udgangspunkt i tre konkrete problemstillinger: Nyt sprog. Selverkendelse. Strategisk forankring«.
Den må standses
Og så er vi på en måde fremme ved gårsdagens reportage fra Cancún: »Multinationale bosser til COP16: Se at få lettet røven - 'Vi har ikke længere tid til at vente på politikerne', siger Virgins ejer, Sir Richard Branson, i kor med grønne industriledere i Cancún. (...) 'Vi ved godt, at vore regeringer er mest optaget af den finansielle nedtur, af problemerne med at skabe job osv. Klimaforandringer er ikke nummer ét på statsministrenes dagsorden.' Ergo må folkene i konferencelokalet på Hotel Ritz-Carlton i Cancún vise det grønne lederskab. Cheferne fra Coca-Cola, Virgin, Philips, Siemens, Nike, Danfoss og alle de andre multinationale selskaber, der er samlet her til erhvervslivets World Climate Summit, mens de politiske forhandlere træder vande længere nede ad kysten i The Moon Palace, hvor klimamødet COP16 er nået halvvejs. Og det gør de så, virksomhedslederne: viser klimamæssigt lederskab. 'Hvis politikerne ikke lytter til erhvervslivet, så må erhvervslivet bare gå i gang med at løse opgaven. Vi etablerede The Carbon War Room, fordi vi afgjorde med os selv, at vi ikke har råd til at vente på politikerne,' siger multimilliardæren Richard Branson«.
Af alt dette og meget mere fristes man ved nævnelsen af netop Coca-Colas oprustning i The Carbon War Room til endnu et citat fra de ekvivokke klimakommunikatørers Mandag Morgen jagt på klimakommunikationens DNA:
»Et tilbagevendende kritikpunkt er fraværet af klare målsætninger, som der kan måles på. F.eks. har klimatænketanken Polaris tildelt Coca-Cola årets 'greenwasher'-pris, fordi virksomheden har forpligtet sig til at reducere sit vandforbrug med fire procent hvert år, uden at det er gennemsigtigt for forbrugerne, hvor meget vand virksomheden i virkeligheden bruger. Dermed kan man heller ikke vurdere, hvorvidt virksomheden overholder, hvad den lover«.
Det kan man derimod med Information. Vi holder nemlig ikke, hvad vi lover. Og det siger vi selv. Endda på lederplads - »Klimahykleri« - også i gårsdagens udgave:
»Avisen høstede de lavthængende frugter som for eksempel at indføre elsparepærer, men siden er avisen ikke kommet så langt med nytækningen i forhold til, hvordan man reducerer elforbruget, selv om der arbejdes på sagen. Dog ikke efter en samlet plan, oplyses det«.
Se, det er dog noget. Nok er vi hyklere, men vi indrømmer det. Oven i købet selv!
Det indgår da også i Mandag Morgens forslag til klimakommunikativt ny-sprog, at man som f.eks. Dong Energy åbent og ærligt vedstår sine - i Dong Energy's eksempel gigantiske - CO2-udledninger. For så skulle ens forsikringer om ad åre at ville gøre noget ved det til gengæld virke noget mere troværdige.
Så jeg skynder mig at tilstå, at jeg skam har familie og kære venner, som engang imellem - selvfølgelig af strengt geografiske og trafikalt nødvendige og udelukkende praktiske grunde - transporterer også mig i deres biler. Som jeg ved Jørgen Steen Nielsen i Cancún ellers er inderligt modstander af.
Men før eller siden er selv indrømmelsen af ens hykleriske greenwashing nok ikke nok. Til at standse den systematiske naturødelæggelse. Så må den simpelt hen standses.

