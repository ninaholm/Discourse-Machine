Kriseterapi



 »Hvis ikke vi handler, er der risiko for en alvorlig menneskelig og social krise med dystre politiske konsekvenser.«
Verdensbankens chef, Robert Zoellick
»Hvis ikke vi ændrer det, der udløste krisen, så er vi dømt til at gentage den.«
USA's præsident, Barck Obama
Advarslerne fra Verdensbankens chef og USA's præsident, to af verdens mægtigste politisk-økonomiske autoriteter, er lige så alvorstunge som velanbragte i dagens hypernervøse, labile krisesituation. Det mest opsigtsvækkende ved udtalelserne er imidlertid, at Zoellicks faldt for godt to år siden og Obamas for godt et år siden. Hvilket leder til den åbenlyse konklusion, at verdens ledende politisk-økonomiske aktører ikke har evnet kriseløsning, men alene at forlænge eller reproducere den krise, der blev åbenlys for nu tre år siden.
Tallene dokumenterer således, at man i Europa ikke har nærmet sig, snarere fjernet sig fra målet om at genskabe økonomisk stabilitet. For Grækenland, der for et år siden vedtog sin første barske og protestfremkaldende hestekur og samtidig fik sin første store hjælpepakke, gælder f.eks., at statsgælden er vokset fra 110 pct. af BNP i 2008 via 143 pct. i 2010 til nu omkring 160 procent. Italiens gæld er tilsvarende vokset fra 106 pct. i 2008 til 119 pct. i 2010, Irlands fra 44 til 96 pct. og Spaniens fra 40 til 60 pct. Samtlige 17 eurozone-lande har i dag en højere gæld som andel af BNP end i 2008. »Problemet med denne permanente krise er, at man alene prøver at dæmpe symptomerne. I flere omgange sætter man ind med enormt store pengemængder for at stimulere til ny vækst, så man kan hævde, at krisen er overstået. I realiteten skubber man den blot foran sig,« sagde den norske økonom professor Ove D. Jakobsen, Handelshøjskolen i Bodø, til Information for et år siden. Netop nu bevæger EU sig tøvende mod en ny hjælpepakke på 120 mia. euro til Grækenland vel vidende, at den ikke kan løse problemet. Man gør det alene, fordi en undladelse vil skabe fatal investorflugt fra eurozonen: Magter EU ikke at polstre så lille en økonomi som den græske, er det helt usandsynligt, at man kan redde en langt større spansk økonomi, endsige den italienske, skulle de få brug for hjælp. Grækenland fik i første pakke 110 mia. euro at understøtte Spanien i tre år skønnes at kræve 300 mia. euro, at polstre Italien kan koste 600 mia.
Kommer hjælpen ikke, når den behøves, vil renten på de berørte landes statsobligationer stige, fordi den private finanssektor vil forlange en højere rentebetaling for at risikere nye lån til refinansiering af de vaklende økonomiers gamle lån. Allerede i disse dage stiger renten på italienske, spanske og irske statsobligationer til truende højder som udtryk for finansinstitutionernes nervøsitet. Det er en ond cirkel, fordi rentebyrden for alvor gør det umuligt for landene at høvle af på gælden, og så er løbet kørt og investorerne på vej væk.
Hjælpepakkerne - som er lån fra EU og IMF, ikke gaver, og som hidtil er gået til Grækenland, Portugal og Irland - hjælper imidlertid kun, hvis samtidige nationale hestekure med voldsomme velfærdsbesparelser, afskedigelse af offentligt ansatte m.m. faktisk fører til faldende gæld, faldende underskud og ny vækst. I Grækenland er resultatet indtil nu det modsatte en minusvækst i BNP sidste år på 3,9 pct. og næppe nogen tror på, at den ny, betydeligt barskere kur kan bringe landet ovenpå. Grækerne vil simpelthen ikke være med.
Italien vedtager efter planen i dag sin egen hestekur med besparelser på 48 mia. euro nogle økonomer mener, det er for lidt, andre, at det rammer så skævt, at det fører til græske og spanske tilstande med social uro.
I alle de kriseramte lande suppleres offentlige nedskæringer med udsalg af offentlig ejendom. Den græske stat vil sælge ud af havne, lufthavne, postvæsen, vandforsyningsselskaber, veje, teleoperatører, elselskaber og kyststrækninger for 50 mia. euro. Irland vil sælge ejerskab til eller ejerandele i havne, lufthavne, forsikringsselskaber og elselskaber, Spanien vil sælge en del af det statslige lotteri, der p.t. giver statskassen en mia. euro om året, Portugal sælger formentlig elselskaber, stats-tv og et nationalt nyhedsbureau. Udsalgene sikrer de nødlidende statskasser en engangsindkomst mod varigt tab af både samfundskontrol og løbende indtægt.
Kritikere tegner et billede af en samlet krisestrategi, der i sidste ende handler om at redde landenes kreditorer for Grækenlands vedkommende især tyske og franske banker for skatteydernes penge og med tab af velfærd og samfundsmæssige værdier til følge. Dilemmaet er, at hvis finansinstitutioner falder, falder meget andet med dem tænk på Lehman Brothers i New York eller Fjordbank på Mors.
EU's finansministre og regeringsledere drøfter i disse dage, om man skal skride til en delvis græsk statsbankerot, officielt formuleret som en accept af, at landet opgiver at betale en del af sine forfaldne lån og bare får dem forlænget med det tab, det giver kreditorerne, statslige som private.
Hvad det kan sikre, er tid, intet andet. Og hvad de politiske ledere kan bruge den til står hen i det uvisse, som det har gjort i nu tre år. jsn

