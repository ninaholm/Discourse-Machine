Mediejagt på det sociale område



 Selvfølgelig skal sociale institutioner kunne tåle at blive set efter i sømmene af kritiske journalister. Men særligt når tv-medierne bevæger sig ud i den anklagende journalistik på det sociale område, er der en tendens til, at medierne ikke bare skildrer virkeligheden, men selv skaber den.
I de grelleste tilfælde ligner denne journalistiske konstruktion Stalins skueprocesser, hvor det er de samme, der agerer politi, anklagemyndighed og dommere. Journalisterne bestemmer enerådigt, hvad der fremføres, og de udvælger de dele af ’vidneforklaringen’, som de vil medtage i programmet.
Kilder, der taler positivt om den anklagede eller som ikke underbygger journalistens vinkel, bliver konsekvent sorteret fra. Og når de anklagede endelig får ordet, bliver de klippet og klistret så hårdt, at de tit fremstår utroværdige.
Det virker slet ikke til, at journalisterne er interesserede i at få sagen grundigt belyst, men derimod interesserede i at stille den anklagede over for et fait accompli, eller populært sagt: Bryd sammen og tilstå for åben skærm – dommen er afsagt, velkommen på forsiden!
Medierne bruger ofte ukritisk hårdt belastede unge til at løfte historierne. Men journalisterne har også pligt til at vurdere validiteten af og motiverne bag deres udsagn.
Magtubalance
De anklagede institutioner er hæmmet af den meget restriktive lovgivning omkring videregivelse af personfølsomme oplysninger – ikke bare om brugerne, men også om tidligere medarbejdere. Det er vanskeligt at forsvare sig, når man stort set ikke må udtale sig om de personer, der angriber en. Den ubalance tager journalister, politikere og offentligheden stort set aldrig højde for.
Når en institution efterfølgende er blevet undersøgt af tilsynsmyndighederne eller politiet, har vi i LOS oplevet, at væsentlige anklager i udsendelserne og de afsagte domme enten ikke holder vand, eller snarere er historien om en lille fjer, der er blevet til fem høns. Det er godt, at vi har en presse, der agerer vagthund på det sociale område. Der vil altid ske fejl, når mennesker arbejder med mennesker, men det er ikke i orden, at pressen i stigende grad optræder som en blodtørstig jagthund, der kun går efter at fremstille den størst mulige skandale.
Geert Jørgensen, direktør for Landsforeningen af opholdssteder, botilbud og skolebehandlingstilbud (LOS)

