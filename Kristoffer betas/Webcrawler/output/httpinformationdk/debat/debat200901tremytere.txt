Tre myter om euroen

Folketingets Europaudvalg arrangerer i dag en høring om euroen på Christiansborg. I den forbindelse afliver landsformanden for Europabevægelsen tre vigtige myter om euroen.


 Statsministeren overvejer i disse uger og måneder at udskrive en afstemning om dansk deltagelse i euroen. Det er baggrunden for, at Folketinget i dag afholder en høring om euroen. Dette er både godt og nødvendigt, da eurodebatten ofte vikles ind i myter og usaglige påstande. Tre myter har især påvirket debatten, også før finanskrisen. 
Myte én
'Euroen fører til stigende priser.'
Dette er nok den mest udbredte myte, og samtidig den mest farlige for en saglig debat. Det er rigtigt, at visse restauranter og cafeer i eurolandene benyttede lejligheden til at sætte prisen et hak op, da den nye valuta blev indført. Det skabte et indtryk af, at prisniveauet generelt steg. Imidlertid viser alle senere opgørelser, at den generelle inflation i hele euroområdet faldt, da euroen blev indført, og at inflationen har været lavere efter euroen blev indført, end før. I DIIS-rapporten om de danske undtagelser fra sommeren 2008 er der en meget interessant graf, der viser forbrugernes opfattelse af inflation sammenlignet med den faktiske inflation. Der er meget stor forskel. 
Myte to
'Euroen fører til økonomisk tilbagegang - se bare på de lande, der er med.'
Danmark har siden 1999 til punkt og prikke ført euroens politik. Alene af den grund er udsagnet helt forkert. Derudover har Irland siden 1999 oplevet meget høj vækst, mens Island der ikke er med i den fælles valuta, er gået ned med flaget. Derfor kan man ikke kan sætte lighedstegn mellem euro og graden af økonomisk vækst. Den afhænger af meget andet end pengepolitik. Dog vil jeg mene, at euroen giver nogle stabile rammer at føre en fornuftig økonomisk politik inden for. 
Myte tre
'Ved at stå uden for euroen bestemmer vi over vores egen økonomiske politik.' 
I dag er kronen fast knyttet til euroen, uden at den er indført som valuta i Danmark. Det betyder, at Danmark fører en penge-politik vi ikke selv er med til at bestemme. Den selvbestemmelse vi har, består i at holde kronekursen stabil over for euroen - intet andet. 
Hvis vi derimod var fuldt medlem, ville Danmark være repræsenteret i den europæiske Centralbanks styrelsesråd og i det politiske forum eurogruppen, hvori der finder vigtige drøftelser sted om Europas økonomi i en global sammenhæng. I en globaliseret verden vinder vi indflydelse ved at gå ind i et tæt og forpligtende samarbejde.
Når disse myter er manet i jorden, er banen kridtet op for en saglig debat og en afstemning om fuldt dansk medlemskab af euroen. Det er på høje tid. 

