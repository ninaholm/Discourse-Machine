Mere ulighed for flere elever



 Borgmester Anne Vang (S) har erklæret ’privatskolerne’ krig med sine udtalelser til Information i fredags. Men det er svært at finde ud af, hvad hun vil. Skal de frie grundskoler kun være for de rigeste, eller er hun ude på at tvinge skolerne til at påtage sig større sociale byrder?
Det er selvfølgelig legitimt, hvis Anne Vang ønsker at de frie skoler kun skal være et tilbud for den rigeste elite, hvilket vil være konsekvensen af at skære i tilskuddet og tvinge forældre til at flytte børn fra den ønskede skole til en folkeskole.
Men undersøgelser viser, at der er flere ligheder end forskelle mellem forældre i folkeskolen og frie grundskoler, økonomisk såvel som uddannelsesmæssigt. Det er en skrøne, at det kun er de velbjærgedes børn, der går på frie grundskoler.
De frie skoler får allerede færre penge — VK-regeringen indledte for to år siden en gradvis nedskæring af tilskuddet, som er skåret ned fra 75 procent af gennemsnitsudgiften pr. elev i folkeskolen i 2010 til 73 procent i 2012.
Forsatte nedskæringer vil øge uligheden, fordi det bliver dyrere for forældre at være aktive samfundsborgere og vælge en skole, der stemmer med deres overbevisning, som grundloven sikrer. Der vil godt nok komme flere elever i folkeskolerne, men det betyder ikke automatisk flere penge til de kommunale skolebudgetter, når staten skærer i tilskuddet.
Borgmesteren sparer ganske vist 34.016 kroner i bidrag til staten for elevens skolegang i en fri grundskole, men en plads i folkeskolen koster gennemsnitligt langt over 60.000, så kommunen risikerer blot at få større udgifter.
Anne Vang vil åbenbart fortsætte VK-regeringens nedskærings- og ulighedspolitik, men vi håber at SRSF vil gå en anden vej. Før valget lovede partierne at rulle nedskæringerne tilbage. Lilleskolerne har allerede været med til at foreslå, at de værste sociale uligheder modvirkes ved at forøge fripladsbevillingerne.
Men det bedste vil være at rulle nedskæringen tilbage. Gevinsten kunne målrettes særlige indsatser. Det vil ikke koste kommunerne noget, da det alene er staten, der har indkasseret værdien af nedskæringerne af tilskuddet.

