Jeg har fået mit gamle Danmark tilbage
Den måde, civilsamfundet har rejst sig for at hjælpe flygtninge, har bragt mig tiltrængte minder om det Danmark, jeg kom til for 25 år siden


 »To blomster til jer to, fordi I er Sandholms blomster.«
Sådan var mit første møde med dansk politi for 25 år siden. Min storesøster, Kinda, og jeg var så lykkelige for at få blomster fra to politibetjente med blå øjne kun tre dage efter vores ankomst til Danmark.
Det var det Danmark, jeg ankom til. Jeg blev mødt med smil, accept og positiv nysgerrighed over for det Arabien, jeg kom fra: mit modersmål, mit hjemland og vores historie.
Ordet ’integration’ var ikke en politisk dagsorden, som slæbte mange negative associationer med sig. Nej, jeg oplevede et Danmark fyldt med mennesker, som aktivt og glædeligt interagerede og opsøgte samvær med os, der var nyankomne i Danmark.
Det skulle dog alt sammen ændre sig. Men dengang fik min familie og jeg hurtigt danske venner, som inviterede os hjem til sig og viste os, hvad man spiste i Danmark. Jeg kan tydeligt huske, at vi syntes, det var helt vildt, at man spiste aftensmad allerede kl. 17.30, for i Mellemøsten spiser man ikke aftensmad før klokken er langt over 20.00. Min mor lavede arabisk mad til dem, vi viste dem billeder fra det liv, vi havde ladt bag os, vi dansede sammen, og en bedstemor beundrede vores ’farlige’ arabiske øjne. Vi var glade og taknemmelige for, at vi havde mødt hinanden på tværs af kultur, alder og sprog.
En byrde?
Men i årene efter, at jeg havde fået blomster i Sandholmlejren, skete der noget med Danmark. Jeg oplevede, at åbenheden og accepten blev erstattet med frygt og vrede. Der kom en ny politisk dagsorden i Danmark. Man så og hørte politikere tale nedsættende om indvandrere og deres efterkommere:
»Jeg skal redde Danmark. Muhamedanerne venter på, at de bliver stærke nok, så de kan slå os ihjel,« sagde Mogens Glistrup i forbindelse med Fremskridtspartiets landsmøde i 1999. Pludselig var vi ikke andet end kriminelle og en byrde for samfundet. En del politikeres budskab var klart og tydeligt: Det vil skade vores danske identitet at modtage flere af slagsen.
Værre skulle det blive efter 11. september 2001. Med Anders Fogh Rasmussen i spidsen vandt Venstre valget – ikke mindst på grund af en kampagne, der var yderste negativ over for indvandrere. Og den hadefulde politiske retorik smittede af på befolkningen. Jeg husker en bustur gennem København, hvor er ældre dame flyttede plads, lige så snart jeg havde sat mig ned ved siden af hende. »Dig vil jeg ikke sidde ved siden af,« nåede jeg lige at høre hende sige. Det blev faktisk så ubehageligt for mig at bo i Danmark på det tidspunkt, at jeg seriøst begyndt at drømme om at flytte til udlandet.
Det, der gjorde mig mest ked af det, var faktisk, at når jeg endelig fortalte om mine oplevelser til andre danskere, blev jeg i mange tilfælde mødt med ligegyldighed. Mine oplevelse af, at stemningen i det danske samfund havde ændret sig, blev ikke anerkendt. Tværtimod: Jeg blev faktisk beskyldt for at være negativ og utaknemmelig.
Men for nylig skete der noget, som fik mit syn på danskernes måde at forholde sig til flygtninge og immigranter på til at ændre sig igen. Billeder af familier med børn, som presser sig gennem metaltrådshegn i Ungarn, desperation og vilje til at kæmpe til det sidste for at bringe familien i sikkerhed og væk fra krig og ødelæggelse gjorde, at vi danskere stod klar til at modtage dem og give dem en hjælpende hånd. Flygtninge blev hentet i biler fra Rødby, de fik mad og drikkevarer og togbilletter. Der var tøjindsamlinger, legetøj og klapvogne. Vores regering, derimod, gjorde ingenting.
Den danske ånd lever
Civilsamfundets hjælp til flygtningene er et bevis på, at ægte menneskelig interaktion er vejen frem for Danmark frem for den integrationspolitik, som fremmedgør mennesker og distancerer dem fra hinanden. At se så mange danskere stå sammen for at hjælpe andre har varmet mit hjerte. Det er et stærkt bevis på, at den ægte danske ånd lever endnu.
Jeg vil gerne sig tak for den varme velkomst, jeg fik for 25 år siden. Den var med til at give mig tryghed og et ønske om at være dansk på den gode måde. Vi skal ikke lade politikerne diktere, hvordan vi interagerer med hinanden. Fornuft og medfølelse er vores borgerpligt. Så tak til jer, som har hjulpet mig til at forstå den ægte danske ånd. Tak til jer, som delte et måltid med mig og gad lære mig danske vaner og sjove danske udtryk. Jeg er uendelig taknemmelig for jeres tid og kærlighed.
»Ey Danmark, hvad sker der for dig? Jeg savner dig, jeg vil ha’ dig tilbage, ligesom i de gamle dage,« sang Natasja tilbage i 2007. Den måde som danskerne har handlet de seneste uger, siden flygtningene begyndte at strømme ind over Europas og Danmarks grænser, minder mig om det land, jeg kom til for 25 år siden.
Sausan Kanaan Berg er cand.mag. i engelsk fra Københavns Universitet og arbejder for Ngo’en Fair Welcome. Hun er en del af redaktionen bag den særudgave af Information, der udkommer i morgen fredag den 9. oktober og udelukkende er skrevet af flygtninge bosat i Danmark

