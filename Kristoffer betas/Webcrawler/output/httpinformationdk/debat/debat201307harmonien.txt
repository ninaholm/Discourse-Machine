Harmonien i sommerlandet er genoprettet
Kan man klare sig i sommerlandet uden adgang til alskens nyheder, sociale medier og DMI? Jeg kan ikke. Men da jeg igen kom online, fandt jeg ud af, at jeg ikke var gået glip af så meget


Det tegnede til at blive en katastrofe. Sommerhusets telefon og internetforbindelse var tavse som graven. Papiraviserne var stillet i bero, de kan jo læses på nettet. Trods Journalistforbundets advarsel forleden om, at man skal holde sig fra stressfremkaldende e-mails og internet i ferien var det en skræmmende tanke, at omverdenen kun sporadisk kunne afbryde sommeridyllen ved hjælp af en antik rørradio, en fladskærm fra Føtex, der kun kan tage DR-programmer og en mobil, der kun virker optimalt ét bestemt sted i haven.Jeg erkendte, at jeg på trods af min fremskredne alder var blevet dopaminjunkie, hvor hver eneste kommunikation fra smartphonen, iPad’en eller MacBook’en gav mig det enehighefter det andet. For slet ikke at tale om Facebook, Twitter, LinkedIn og Google – sidstnævnte kan jo på sekunder dræbe enhver ellers langvarig diskussion om Hilary Clintons alder, Kraftwerks første pladeudgivelse eller Cosimo Medicis regeringstid i Firenze. Alene det faktum, at jeg ikke kunne læse vejrudsigten på DMI’s hjemmeside for at konstatere, om det nu var rigtigt, at solen skinnede, gjorde mig utryg, usikker og bange.Men sommeren har også sine fordele. Her ude på landet er forholdene ganske anderledes end i storbyen. Ventetiden til TDC er den samme (»De er nu nummer 26 i køen …«), men da det lykkedes at tale med et rigtigt menneske, var TDC lynhurtig. Dagen efter kunne en tekniker ganske rigtigt konstatere, at signalet var væk. Få timer senere stod der en TDC-rendegraver, der ødelagde rosenbuskene, men til gengæld afdækkede telefonkablet. Den brutale natur havde slået til: En mosegris havde gnavet kablet over!På få minutter var forbindelsen genoprettet. Den flinke TDC-mand fik os overtalt til at tegne et nyt og hurtigere abonnement, så jeg sekunder efter kunne se Netflix i bedste kvalitet. Efter et par dages isolation var jeg igen fuldgyldigt medlem af informationssamfundet. Information kunne få sin klumme tilsendt elektronisk i stedet for, at den gamle Hermesskrivemaskine skulle støves af, tasterne tæskes og et manuskript afsendes med posten et par dage i forvejen. Det ville have skabt kaos på en moderne avisredaktion. For hvad stiller man op med bogstaver på papir?Harmonien i sommerlandet er genoprettet. Jeg er i kontakt med samfundets uendelige informationsstrøm. Jeg kan læse mine aviser på iPad’en og konstatere, at det er højsommer. Den periode, hvor nyhedskriterierne bliver en anelse mere rummelige. Tirsdag kunne jeg læse i Jyllands-Posten, at »solbad gør mere gavn end skade«, i Ekstra Bladet at en bagstiv lokofører havde fået syv dages betinget fængsel og i Politikens kronik kunne jeg læse, at Venstres Inger Støjberg mente, at fundamentalister burde udvises. Hun er sådan en, der med kirurgisk præcision og sans for agurketiming sikrer sig en midlertidig plads i mediebilledet. Sidste sommer spiste hun stegt flæsk med persillesovs på Vejlegården og kom i medierne. Socialdemokraternes medieordfører, Mogens Jensen, gav et interview om, at selvom han holdt ferie, holdt han ikke fri fra politik. Tværtimod. Han lagde ud med et mystisk krav om, at DR burde producere flere egen-nyheder. Så krævede han en juridisk vurdering af muligheden for, at politikerne kunne lukke Radio24syv, hvis den skiftede ejer som følge af Berlingske Medias salg. Der lå en truende undertone i udtalelsen. Trods lovgivningens armslængdeprincip, der lægger godkendelsen af en ny ejer hos det uafhængige Radio og tv-nævn, spillede den ferierende medieordfører med armmusklerne. Og så kom Mogens Jensen igen i medierne, da han i går truede Facebook og Google med repressalier. DR, Radio24syv og Silicon Valley ryster i bukserne!Den mest tankevækkende nyhed blandt de hundreder, som flyder gennem mit reetablerede internet var ikke, at Tommy Troelsen i dag fylder 73 og Enhedslistens Pernille Skipper 29, men Rokokopostens velresearchede og tankevækkende artikel om en ponydrabskronik i Politiken: »En debattør og meningsdanner har overraskende opdaget og indtaget et hidtil ukendt standpunkt i den offentlige debat. En ekspert hævder, at synspunktet kun var ledigt, fordi det er fjollet.«Lasse Jensen er mediejournalist og vært på P1-programmet ’Mennesker og Medier’.
