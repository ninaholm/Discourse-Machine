Jeg ligger ned – hold op med at sparke
Halvandet år efter, at jeg havde afsluttet min magistergrad, stod jeg stadig uden arbejde. Jeg tog ufaglært arbejde og tjente i perioder under halvdelen af dagpengesatsen. Det var ok. Men så blev jeg gravid og fik en fyreseddel. Senere løb jeg ind i depressioner. I dag er jeg en af dem, politikerne sparker til


 Kære politikere! Ifølge mange af jer, er jeg et minus for samfundet. Ifølge jer, har jeg ikke skabt værdi. Ifølge jer burde jeg tage mig sammen og få fingeren ud.
Jeg er 38 år, har fået tre børn og en magistergrad fra universitetet. Jeg har altid klaret mig godt i skolen, været aktiv i samfundet – både politisk og i foreninger. Jeg har en IQ på omkring de 130, og de fleste, jeg kender og har kendt, har nok forestillet sig, at jeg ville nå rigtig langt her i livet.
Men sådan gik det ikke!
Da jeg forlod universitetet i 2008, var håbet endnu lysegrønt. Jeg sendte ansøgninger, men det blev ikke til en ansættelse – ja faktisk kom jeg ikke engang til samtale. I en tid kunne jeg heldigvis give ’krisen’ skylden. Jeg troede stadig på, at jobbet nok skulle komme.
Efter halvandet år på dagpenge, blev jeg træt. Træt af systemets kontrol og mistillid. En aften fandt jeg mig selv siddende grædende hos vagtlægen. Jeg troede, jeg skulle dø. Jeg havde mistet følelsen i dele af ansigtet og mine hænder snurrede og havde mistet deres styrke. Mine ben var begyndt at give efter under mig, når jeg gik.
Efter undersøgelse og samtale, konkluderede lægen, at det nok var stress. Det forholdt jeg mig kun overfladisk til, selv om jeg på daværende tidspunkt godt vidste, at dagpengesystemet ikke var en dans på roser. Min konklusion blev, at jeg måtte væk fra systemet. Uanset hvad.
Halvdelen af dagpengene i løn
Jeg begyndte i en deltidsstilling i et ufaglært sæsonarbejde. Jeg blev dog tilbudt helårsarbejde, og selv om jeg i vinterhalvåret kun tjente cirka det halve af, hvad jeg ville have fået på dagpenge, var det bedre end alternativet.
Efter et år blev jeg tilbudt fuldtidsarbejde i en bedre stilling, til en løn, der faktisk var bedre, end det at være på dagpenge. Jeg kunne ånde lettet op – troede jeg.
Desværre for mit arbejdsliv blev jeg gravid og i stedet for en fastansættelse, fik jeg en kontrakt, der udløb, den dag min barsel skulle begynde. Jeg var så vred, så frustreret og vidste, at jeg burde ringe til min fagforening, men det gjorde jeg ikke. For jeg havde jo erfaret, hvor svært det var at få et arbejde, og de lovede mig, at jeg kunne komme tilbage efter barsel.
Og selv om det kan være svært at tro, så holdt de faktisk det løfte. Problemet var, at jeg ikke havde lyst til at komme tilbage. Jeg gjorde alt, hvad jeg kunne for at finde et andet arbejde i de sidste måneder af min barsel, men det lykkedes ikke. Jeg overvejede virkelig at takke nej – men det virkede meget forkælet at sige nej til en fuldtidsstilling. Så jeg vendte tilbage.
Det skulle jeg aldrig have gjort!
Efter to måneder blev jeg syg. Først med stress, siden med svær depression. Jeg var sygemeldt i et år.
Ubrugelig og forældet
Nu har jeg været raskmeldt i et år, men også arbejdsløs. Det føles som om, jeg er blevet ubrugelig og forældet. De seneste to måneder har jeg igen været ude af dagpengesystemet, jeg har taget et ufaglært vikararbejde, nattevagter. Jeg er ikke kræsen. Alt er bedre end dagpengesystemet. Men det hænger ikke økonomisk sammen, og det hænger overhovedet ikke sammen for mig som person. Jeg ved, at jeg efter sommerferien igen må tilbage på dagpenge, fordi vikarjobbet ikke giver nok.
Så kære politikere, lad være med at sparke nedad, lad være med at forestil jer, at alle klarer den alene på vilje, og lad være med at fortælle jer selv, at sådan én som jeg bare skal tage sig sammen.
Jeg siger ikke, at det er samfundets skyld, men det er heller ikke individets alene. Livet giver os ikke de samme kort på hånden.
For mit vedkommende gælder det, at jeg gennem livet har kæmpet med mig selv, og at jeg har været igennem flere depressioner. De sidste mange år med arbejdsløshed har ikke hjulpet. Mængden af talenter opvejer ikke den sårbarhed, jeg lever med til dagligt, den er i sandhed blevet et handikap.
Så kære politikere, vi er en broget flok hernede på bunden – nogle af os har endda længere uddannelser end jer – men intellekt og menneskelig erfaring kommer man ikke langt med, hvis man har et ydre blødt som smør, et ydre, der ikke tåler de slag, som I er med til at uddele.
For mig er udsigterne sorte, det ser ikke ud til, at jeg klarede den på arbejdsmarkedet. Ikke, at der ikke er håb tilbage – jeg håber, jeg kommer til at klare den på egen hånd en dag. Men indtil da vil jeg sætte pris på, at I lader være med at lægge hindringer i vejen for alle os, der ligger og roder rundt hernede i mørket. Det er allerede svært nok at rejse sig. Lad være med at håne os, når vi falder, lad være med at tro, at vores håb og drømme er så forskellige fra jeres. Se os, som de mennesker, vi er.
Maj Helqvist er mag.art i historie

