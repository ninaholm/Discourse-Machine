EU kræver undersøgelse i sag om myrdet advokat i Guatemala
Mordet på en anerkendt og respekteret advokat har kastet Guatemala ud i en af sine mest alvorlige politiske kriser siden borgerkrigens afslutning i 1996. Nu kræver EU en uvildig undersøgelse af mordet
Efter mordet på advokaten Rodrigo Rosenberg fyldtes gaderne i Guatemala City med både tilhængere og modstandere af præsident Colom. Her er det modstandere af præsidenten, der demonstrerer for retfærdighed.

Efter søndagens store demonstrationer i Guatemala City for og imod præsident Colom har EU og flere internationale organisationer forlangt en gennemsigtig og uvildig undersøgelse af mordet på den kendte advokat Rodrigo Rosenberg.Rosenberg anklager i en video, offentliggjort efter sin død, Guatemalas præsident, Alvaro Colom og dennes hustru, Sandra de Colom, for at stå bag omfattende hvidvaskning af narkopenge og anden kriminalitet. På videoen forudsiger han sin egen død, da han har indspillet videoen i forventning om at blive myrdet, fordi han var advokat for forretningsmanden Khalil Musa og dennes datter, som også blev dræbt - ifølge Rosenberg på foranledning af Colom. Rosenberg præsenterede dog ingen konkrete beviser.I kølvandet på mordet og de omfattende demonstrationer har EU's ambassadører i Guatemala overdraget en anmodning til præsident Colom fra EU's udenrigsministre, hvori EU kræver, at Rosenberg-sagen bliver udsat for en uvildig og gennemsigtig undersøgelse uden forsøg på politisk indblanding.EU har ligeledes udtrykt støtte til Den Internationale Kommission Mod Straffrihed i Guatemala (CICIG), som undersøger sagen. CICIG er etableret af FN i samarbejde med Guatemala for at undersøge organiseret kriminalitet og styrke statsinstitutioner. Det skriver dagbladet El Periodico.Eva Werner, som er Sveriges ambassadør og formand for EU's repræsentationer i Guatemala, udtalte ifølge avisen Prensa Libre, at ambassadørerne udtrykte deres "bekymring over den voldelige situation" og "uro i forhold til de stigende konflikter."Rosenberg-sagen er blevet overdraget til en speciel undersøgelsesenhed under CICIG, Sammen med Justitsministeriet og repræsentanter for FBI skal den enhed efterforske sagen.Vil ikke forlade postenCICIG er blandt andet ved at gennemgå videooptagelser fra overvågningskameraer, der kan have optaget mordet på Rosenberg. Dertil er man ved at undersøge banken Banrural - som ifølge Rosenberg er blevet brugt til hvidvask af narkopenge.Årsagen til at CICIG har overtaget efterforskningen, er, at Guatemalas retsvæsen og politi er notorisk berygtet for deres ineffektivitet. Under tre procent af de ca. 6.000 årlige mord i landet opklares.Guatemala City var søndag den 17. maj hjemsted for to store demonstrationer for og imod præsident Colom. Hver demonstration tiltrak i tusindvis af deltagere. Lokale medier har rost demonstrationerne for at forløbe fredeligt, selv om mange frygtede voldelig uro.I alt 35.000 personer har skrevet under på, at Colom bør trække sig fra præsidentposten, mens undersøgelsesarbejdet finder sted, og at en retsproces bør startes mod præsidenten. Colom har kategorisk nægtet en hver indblanding i sagen, og han har sagt, at han ikke forlader posten i live.KonspirationsofferColom blev kritiseret for at bruge statsmidler til at betale for transporten af demonstranter fra provinsen, samt for at presse statsansatte til at deltage i støttedemonstrationen. Kritikken blev afvist med, at det var Coloms parti, UNE, og ikke statskassen, der betalte for de hundredvis af busser, der hentede i tusindvis af demonstranter ind fra landet.Ved valget i november 2007 hentede Colom som den første præsident størstedelen af sine stemmer fra navnlig de fattige i landområderne. Han er blevet kritiseret for at ville benytte situationen til at polarisere befolkningen mellem rige og fattige - og mellem by og land - for at bortlede opmærksomheden fra mordbeskyldningerne.Arrangørerne af pro-testerne mod præsidenten har imidlertid påpeget, at det ikke handler om rig og fattig, men om straffrihed, retfærdighed og om at gøre en ende på volden i Guatemala.Højrefløjen i Guatemala, med den tidligere general Otto Perez Molina fra Det Patriotiske Parti i spidsen, har brugt Rosenberg-sagen som et afsæt til at kræve præsident Coloms afgang.Colom mener, at Rosenberg-sagen beror på "et komplot, der skal destabilisere regeringen", som er udtænkt af højrefløjen og tidligere militærfolk. Colom har frembragt disse betragtninger tidligere, eksempelvis i forbindelse med mordbølger i den offentlige transportsektor.Ifølge den guatemalanske presse påpeger flere iagttagere, at præsidenten har været en dårlig kommunikator og har manglet klarhed og konsekvens i sin håndtering af krisen. Desuden hævder flere, at det virker modsat hensigten, når Colom fremstiller sig selv som et konspirationsoffer.Militærarkiver åbnetImidlertid er det værd at bemærke, at Colom som den første præsident har åbnet for adgang til militærets arkiver fra Guatemalas 36 år lange borgerkrig. Over 200.000 mennesker blev dræbt, og der var omfattende forbrydelser mod menneskeheden, hovedsageligt begået af hæren mod mayabefolkningen.Straffrihed er et af de største problemer i det guatemalanske, og den omfatter ikke mindst de militærfolk, som begik overgreb under borgerkrigen. Men åbningen af militærarkiverne er det første reelle forsøg fra en guatemalansk regering på at starte et retsopgør.Coloms regering står ligeledes bag øget aktindsigt for borgerne, ligesom regeringens sociale programmer forsøger at rette en smule op på landets kolossale ulighed. Ingen af delene er særlig populære i visse kredse.Uanset udfaldet af sagen har Guatemalas i forvejen temmelig blakkede omdømme som retssamfund lidt endnu mere skade. Med omkring 6.000 mord om året er Guatemala en af de voldeligste stater i verden. Landet holdes i en skruestik af organiserede kriminelle bander, som står bag narkohandel, afpresning, bortførelser og mord.Hvis man overhovedet kan tale om noget positivt i forhold til Rosenberg-sagen, må det være, at den ellers temmelig passive guatemalanske befolkning har mobiliseret noget civil courage i kravet om retfærdighed og fredelige tilstande.Per Bergholdt Jensen er kommunikationsrådgiver for IBIS i Mellemamerika
