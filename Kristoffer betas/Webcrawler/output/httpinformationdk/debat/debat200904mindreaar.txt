De mindreårige i bur
De informerede retssynspunkter fejrer nye nederlag


 Fortabelsen af andres agt er en alvorlig sag for snart sagt alle. Fællesskabet er et væsentligt led i definition af arten. Det yderste og mest radikale tab af medmenneskenes accept og anerkendelse sker, når samfundet på baggrund af visse handlinger skiller sig af med en person ved udslettelse. Her skulle man tro at den maksimale sanktion er opnået, men nej. I forbindelse med henrettelsen og umiddelbart forud for denne var det i tidligere tider ikke ualmindeligt at torturere den dømte, således at døden paradoksalt nok kunne komme som en udfrielse, hvilket i øvrigt ikke var meningen med mishandlingerne. Så megen påført lidelse for delinkventen som muligt og herefter døden med fortabelsen af navn og minde, det var målet. Henrettelsen af greverne Struensee og Brandt i København i 1772 krydredes med håndsafhugning i levende live, dernæst halshugning og påfølgende partering, samt destruering af deres våbenskjold. Meningen var at bibringe de udstødte maksimal ydmygelse. Fuldbyrdelsen af en urgammel forestilling om vold som retfærdighed, der nu og da kunne få selv en hærdet samtid til at protestere. Nogle forbrydere blev knebet med gloende tænger på vejen til retterstedet og måtte vækkes ved selve henrettelsen med en pøs vand, fordi de var besvimet af smerte. I mere nådigt indstillede systemer ventede man med at mishandle forbryderen efter dødens indtrædelse, og ifølge engelsk praksis kunne den dømte bestikke sig til at blive tynget ned i galgen, så døden indtraf hurtigt. Men straf som den ultimative smerte var fortsat ideen.
I kristendommen er motivet velkendt i romernes mishandling af Jesus af Nazareth. Dette var ikke en enestående behandling der specielt blev denne berømte religionsstifter til del, men gængs fremgangsmåde i Romerriget. Forud for en korsfæstelse, som vist er den mest pinefulde fremprovokerede død man kan opregne, gik planmæssig piskning og anden form for hård tortur. Den dømte fik ydermere lov til at slæbe sin egen henrettelsesmaskine til skafottet - i betragtning af et overdimensioneret trækors' vægt en pinefuld affære i 35-40 graders mellemøstlig varme. Enhver kunne ved seancen sætte sig ind i den lidendes situation, eftersom tingene foregik i fuld offentlighed. Det var meningen.
Straf havde (også) dengang to formål: hævn og afskrækkelse. 
Humanisme
I oplysningstiden begyndte retsfilosofferne for alvor at overveje om straf nu også var en hensigtsmæssig foranstaltning. Om straf gavnede nogen overhovedet, og om hvilket forhold straf stod i til samfundets samvittighed. Forbrydelse og straf blev i denne opfattelse set som mere relative størrelser; de tænksomme bemærkede at forbrydelser oftest var socialt bestemt. De rige stjal sjældent brød, tiggede og sov under broerne, som Anatole Françe siger. Den humanistiske retsopfattelse som vel at mærke baserede sig på empiri vandt langsomt frem, meget, meget langsomt. Den afskaffede tortur og dødsstraf, men i et ellers civiliseret land som USA kan man roligt sige at det gik den modsatte vej med dødsstraf i adskillige stater, samt uhyrligt brutale fængselsstraffe på flere gange livstid i en retspraksis, man med en eufemisme har kaldt nul tolerance. Den humanistiske tankegang er afvist som pladderhumanisme og øllebrødsbarmhjertighed, og fortalerne er blevet beskyldt for at gå forbrydernes ærinde. 
Konsekvensen af et humanistisk rets- og straffesynspunkt er imidlertid ikke straffens bortfald, alene af den grund at man både politisk og praktisk har vanskeligt ved at sætte noget i stedet, men også fordi nogle forbrydelser er så grove at man ikke uden videre kan slippe forbryderne løs bla. for ikke at fremprovokere selvtægt. Erkendte dilemmaer som dog ikke har forhindret visionære folk i at tænke i alternativer til stadig strengere straf. Der foregår sagt på en anden måde en tankeproces: hvad man så skal stille op, og flere lande som for eksempel Norge og Sverige har med held indført andre og mere avancerede sanktionssystemer. Debatten her i landet foregår på to niveauer: et informeret og et uinformeret. Det informerede beherskes af en forholdsvis lille kreds af sagkyndige, samt af dem der læser disses forskningsresultater og indlæg. De er for tiden temmelig magtesløse. Over for dem står det uinformerede retssynspunkt, som forvaltes af et flertal i Folketinget mest ihærdigt af Dansk Folkepartis retsordfører Peter Skaarup godt fulgt op af repræsentanter for Venstre og Socialdemokratiet. SF kan også af og til være med, når dét giver pote. De konservative har været let tvetydige i den senere tid, uden at man af den årsag på nogen måde skal tro at partiet har forladt gamle velafprøvede straffesynspunkter. Enhedslisten og de Radikale synes at være ene om at varetage et fornuftsrelateret og kildebaseret retssynspunkt, men begge partier har ikke held til at vinde megen ørenlyd for tiden. Den nye statsminister har senest lanceret et påstået behov for at sænke den kriminelle lavalder og melder hermed klart ud at hans personlige standpunkt er rodfæstet i det uinformerede standpunkt med tolerancen godt stuvet af vejen og reverens for DF's primitive retssynspunkt, som statsministeren så gør til sit eget. At landet ligger sådan, antydes jo også ved hans præference af Søren Pind som retsordfører. Ikke at Pind hver eneste gang skal have æren at blive nævnt i denne spalte, men fordi Pind repræsenterer en udbredt ejendommelighed i den juridiske verden. Som uddannet jurist må venstremanden vide at det med straf forholder sig mere nuanceret, end flertallet og han selv hævder. Ellers har han snorksovet i kriminologi-timerne. Pinds synspunkt er politisk opportunt, ligesom statsministerens. Forestillingen om at de små brødre følger de større i bandekriminaliteten (pudsigt at medierne ret konsekvent kalder de to sider for hhv. indvandrerbander og rockergrupper) og dette kun kan inddæmmes ved at sænke lavalderen, hviler på en myte. Ifølge tilgængelig viden er der kun få eksempler på at de mindreårige udnyttes eller lader sig udnytte. Men tendensen er klar i VKO's tid: man overkriminaliserer hellere end tolererer eller affinder sig med forhold der dybest set ikke er så alvorlige, som de gøres til. Kriminalstatistikken taler ikke om stigende kriminalitet, men i visse fald grovere, som vel at mærke fortrinsvis er vendt mod andre kriminelle. Tallene er alt i alt beskedne sammenlignet med for eksempel fartforseelser, hvor sagesløse i langt højere grad rammes. 
Fadbamseinspireret
Statsministeren og hans flertal har valgt og vælger hver gang den uinformerede reaktion, der i stil med en fadbamseinspireret meningsudveksling på bodegaen kræver straffene strammet op, som de siger. Danmark ligger snart i top, hvad angår sanktioner. Ikke en kat udefra begriber et suk, eftersom voldskriminaliteten som sagt ikke er stigende og ikke har været det. Man kan altså ikke hævde at de strengere straffe har haft en effekt. Disse kan udelukkende ses som fedteri over for de mest bøvede vælgerkrav til politikere, der frem for at agere som professionelle kynikere burde forklare befolkningen de mere komplekse sammenhænge. 
Ingen skal bilde én ind at statsministeren, Søren Pind og Peter Skaarup ikke kan læse en forholdsvis simpel statistik. 
Og hvis de kan, burde straffen over dem være inhuman, hård og ubønhørlig og i hvert fald koste dem deres positioner i den bedste af alle verdener.


