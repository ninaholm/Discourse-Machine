Pia K. varsler ændringer i debatform i Folketinget
Folketingets nye formand, Pia Kjærsgaard, lægger op til ændringer af udskældt spørgetime med statsministeren.


 Inspirationen kom fra Underhuset i det britiske parlament, da Folketingets tidligere formand, Mogens Lykketoft (S), for mindre end to år siden gjorde sig til bannerfører for en helt ny debatform på Christiansborg: spørgetimen med statsministeren.
Tanken var dels at skabe mere liv i kludene under folketingsdebatterne, dels at sætte scenen for nogle direkte dueller mellem statsministeren og de øvrige ledere af Folketingets partier.
Men lige fra starten er spørgetimen blevet kritiseret for at leve lidt for godt op til sit navn:
Spørgsmål bliver besvaret med modspørgsmål, og hvis der endelig falder et svar, så er det alt for ofte på noget, ingen har spurgt om, har kritikkerne påpeget.
Og nu varsler Folketingets nye formand, Pia Kjærsgaard (DF), så ændringer i spørgetimen.
- Det var tænkt som et godt initiativ, men jeg synes jo langt fra altid, at det blev, som det var tiltænkt. Og jeg tror ikke, at folk har været tilfredse med det, som de har set ude ved tv-skærmene, siger hun.
- Der var for meget direkte skænderi, og statsministeren (den daværende statsminister, Helle Thorning-Schmidt, red.) brugte for meget tid på at spørge, hvad de andre partier ville. Og det synes jeg heller ikke, at Lars Løkke nu skal kunne.
Senere på måneden tager Folketingets Præsidium hul på diskussionen om, hvad der skal ske med spørgetimen og krydsilden med statsministeren. Men hvad der konkret skal ske, vil Pia Kjærsgaard ikke gisne om på forhånd.
- Vi må lige finde ud af, hvad vi skal gøre, men der skal ske ændringer. Man kan afskaffe spørgetimen. Man kan forkorte den. Eller man kan gå tilbage til den gamle ordning, hvor statsministeren har faste briefinger med pressen, og hvor han eller hun så deltager i spørgetid om onsdagen, siger hun.
- Men jeg synes i hvert fald ikke, at man skal afskaffe det med, at statsministeren skal svare på spørgsmål i Folketinget. Der skal være lejlighed til, at vedkommende kommer i krydsild, siger hun.
Hun understreger, at der også er helt lavpraktiske grunde til at kigge på debatformen, hvor partilederne gennem en time og efter tur kan skyde fra hoften på statsministeren med helt valgfri emner.
- Som det er nu, har vi jo kun et enkelt regeringsparti, mens der er otte oppositionspartier. Og derudover er der de nordatlantiske mandater, der også skal på ind imellem, siger Pia Kjærsgaard.
