Den græske krise er selvforskyldt



 Uanset om græsk økonomi kollapser eller ej, kommer vi næppe til at mærke noget til det i Danmark. Når vi alligevel lader os fascinere af den mulige græske nedsmeltning, skyldes det i højere grad fælles skam over det store europæiske prestigeprojekt; Euroen. Selve EU’s monetære identitet og stolthed. Og sikkert også, at vi er vidner til, at verdenshistoriens arnested for intelligens og kultur har tabt sin ultimative kultstatus.
De græske forhandleres situation og strategi i forhold til debitorerne i EU har indtil nu mindet om Strepsiades fra Aristofanes’ komedie Skyerne. Her sender den gældsplagede Strepsiades sin søn til undervisning hos Sokrates med det ene formål, at sønnen skal blive veltalende nok til, at Strepsiades kan argumentere sig ud af sin gæld. Men sønnen vender sig mod sin far og truer ham med læsterlige klø, og filosofferne smides til sidst ud af byen.
I Grækenland er gælden steget til et uhåndterbart niveau. Der skal findes en løsning, men i modsætning til Strepsiades må det stå klart for grækerne, at den ikke findes i dårlige undskyldninger og mere eller mindre subtile henvisninger til en tysk besættelse af Grækenland for mere end 70 år siden. Den græske økonomi er en selvforskyldt tragedie. Alt for længe er økonomien blevet behandlet lemfældigt og nødvendige reformer tilsidesat.
Alternativet
Grækenlands overlevelse i Euroen afhænger derfor nu helt basalt af tre ting: ECB’s vilje til at holde de græske banker i live, Eurolandenes vilje til at holde Grækenlands gennemhullede økonomi flydende og grækernes egen vilje og evne til at gennemføre økonomiske reformer.
Alternativet er, at grækerne må forlade euroen. Men det er en dyr løsning for Grækenland. BNP vil falde kraftigt og en stigende arbejdsløshed vil uundgåeligt følge med. Hertil kommer, at tilliden til den græske økonomi vil ligge i ruiner. Samtidig vil en genindførelse af en selvstændig valuta betyde en massiv devaluering, hvorfor import til Grækenland vil blive uforholdsmæssigt dyr.
Reformer af den græske økonomi er uomgængelige. Der skal balance i den offentlige økonomi, og der skal fremlægges en troværdig plan for tilbagebetaling af gælden. Og her er en opbremsning i privatiseringsplanerne nok ikke den rigtige vej at gå. Uden vilje til at tage ansvar for egen økonomi risikerer Grækenland at ende som Strepsiades, der trues af sønnen med tæsk. Græsk økonomi risikerer at ende som filosofferne, der smides ud af Euroen.
Thomas Søby, cheføkonom, Landbrug & Fødevarer

