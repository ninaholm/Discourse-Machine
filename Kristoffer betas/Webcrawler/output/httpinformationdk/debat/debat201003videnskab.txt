Videnskaben siger ...
Klimadebatten bør være politisk og ikke videnskabelig - ellers taber vi det hele på gulvet


 »Videnskaben siger,« er blevet et almindeligt argument. Somme tider varieres det fantasifuldt: »Det siger videnskaben.« Jeg tænker især på CONCITO's Martin Lidegaard. Men han er langt fra alene. Bæredygtighedens talsmænd er løbet ind i en blindgyde. De bruger klimaeksperter og klimarapporter som politiske argumenter. Som om ikke de allerfleste var ravruskende ligeglade med klimaeksperterne. Jeg har ikke læst en eneste af deres rapporter. Jeg behøver det heller ikke. Jeg har i årtier haft en elementær forståelse af problemet. Og jeg er ikke mere intelligent end flertallet.
Der er to problemer. Det første problem er, at økologi er røget ud og erstattet af klimavidenskab. Det andet er, at den politiske debat er erstattet af videnskabelig debat. De to problemer hænger sammen. Før hed det økologi: Forurening, ressourceudtømning, voksende verdensbefolkning og eksploderende forbrug. Det er noget, de fleste kan indse. Desuden har vi i flere år kunnet se skræmmende konsekvenser. Det økologiske paradigme muliggør derfor en forlæns begrundelse, som er indlysende og anskuelig. Vi begynder med at fastslå vores uøkologiske adfærd. Senere følger de synlige konsekvenser. Spørgsmålet om ikke-menneskeskabte konsekvenser er uaktuelt.
Baglæns begrundelse
Men samtidig med at vi begyndte at se konsekvenserne, tabte vi det hele på gulvet og erstattede økologien med klimavidenskab. Klimavidenskaben begrunder baglæns. Den begynder med at udregne de fremtidige konsekvenser. Derefter søger den besværligt at konstruere sig baglæns: de fremtidige klimaproblemer må skyldes vores adfærd. Men hermed åbnes debatten om, hvorvidt problemerne nu også er menneskeskabte. Dette resulterer i debatten om rigtig vs. forkert videnskabelighed. Klimadebatten resulterer i en afsporing af debatten. Perifere og sofistikerede slagsmål erstatter centrale og elementære slagsmål. Klimadebatten er en foræring til Lomborg.
Mange forbliver uanfægtede, fordi problemet ikke fastholdes som vores problem. Som et problem, alle kan indse, alle har ansvar for, alle skal bidrage til at løse. Vi har ikke ret, men pligt til bæredygtighed. Vi ved alle, at forbruget vokser og vokser. Vi ved alle, at der bliver flere og flere mennesker. Vi ved alle, at mange mennesker i den tredje verden gør krav på en rimelig levestandard. Vi hører, ja ser det jævnligt på tv: smeltende is, stigende vandstand i havene, ekstremt vejr og voldsomme naturkatastrofer. Derfor ved alle også, at der skal træffes nogle drastiske beslutninger. Men så længe ingen går direkte politisk og moralsk på banen uden videnskabelige gevandter og udenomssnak, så længe vil de fleste fortrænge problemet og dulme samvittigheden ved at gnaske løs på Lomborg og konsorters sutteklud.
På religionens plads
Den anarkistiske videnskabsteoretiker Paul Feyerabend hævder i sin bog Against Method (1975), at videnskaben har indtaget den plads, som religionen tidligere havde. Religionen fjernes fra det offentlige rum. Men ingen protesterer, når videnskaben lister ind på religionens plads. Videnskaben er mindst lige så autoritær som religionen. Videnskaben sætter sig på skoleundervisningen og på den politiske debat. Feyerabend parafraserer lystigt: »videnskab og stat bør adskilles!«
Det er dybt katastrofalt, når videnskaben erstatter politikken. Videnskabeliggørelsen af politikken er forspil til demokratiets død. Ifølge Feyerabend bør vi indse, at der ved siden af videnskabelig viden findes andre former for viden. Vi må bruge al viden, også den ikke-videnskabelige. Vi har en hverdagsviden, som ganske vist også rummer elementer af videnskabelig oprindelse. Denne hverdagsvidens eksistens benægtes ofte af akademikerne. Forleden anmeldte Ebbe Sønderriis i Information en bog af Peter Kemp: Klimabevidsthedens barrierer. Ebbe Sønderriis var forbløffet over, hvor indviklet og uforståeligt klimaproblemet er ifølge Kemp. Jeg mener, at Kemp og mange andre kloge og sympatiske akademikere begår en kæmpefejl, når de ikke vil indse, at der findes former for viden, der ikke er videnskabelige. Kemp skriver om klimabevidsthedens barrierer. Men han leverer selv en kæmpebarriere for en økologisk problembevidsthed. Klimadebatten udgør i sig selv en barriere for denne bevidsthed.
Problemet hedder økologi. Det ved vi alle noget om. Debatten bør være politisk og ikke videnskabelig. Vi ved alle, at vi har en økologisk krise. Det gælder ikke om at overbevise folk. Det gælder om at fastholde hinanden på vores viden og vores ansvar. I stedet for at kaste folk i armene på Lomborg.

Jean Fischer er kultursociolog

