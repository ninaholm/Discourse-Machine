Håbet om, at slyngler redder verden
LEDER


 Meget grimt er der at sige om den amerikanske investeringsbank Goldman Sachs. Skældsord føg, da et folketingsflertal (S-R-SF-V&K) i januar 2014 accepterede otte milliarder kr. som betaling for, at Goldman Sachs overtog en ejerandel på 19 procent af det statslige selskab DONG Energy og fik vetoret over selskabet. Når skældsord faldt over de ansvarlige partier, skyldtes det, at de havde solgt arvesølv til Goldman Sachs, der fik endnu flere fæle ord: en kynisk pengemaskine; slyngler, der spekulerer i andres nød og elendighed.
Nu, pludselig, har nogen noget pænt at sige om Goldman Sachs. På Facebook har den tidligere radikale udenrigs-, klima- og energiminister Martin Lidegaard prist investeringsbanken med et »Sådan!«.
Årsag: Goldman Sachs har bebudet, at banken frem mod år 2025 vil investere 1.000 milliarder kr. i grøn energi. Det er et vældigt løft i forhold til de 200 milliarder, banken i 2012 satte af til samme periode.
Og hurra for det. Eller hvad? Skal Goldman Sachs på den måde have lov til at købe sig aflad for de skumle handlinger, banken har begået de sidste 100 år? I 1929 blæste Goldman Sachs ved kreative aktie- og lånetransaktioner det amerikanske aktiemarked op inden krakket, der igennem 1930’erne rystede den globale økonomi og var med til at udløse Anden Verdenskrig. Også 1990’ernes dotcom-boble var Goldman Sachs med til at puste hinsides bristepunktet. Finanskrisen, som verden har døjet med siden 2008, bidrog Goldman Sachs til, da firmaet solgte ’giftige’ lånepakker med usunde boliglån.
Kan man overhovedet være bekendt at rose en sådan røverrede? Næeh, men det behøver man heller ikke. Man kan nøjes med at konstatere, at dér, hvor der er penge at tjene, dér er Goldman Sachs. Og nu vurderer firmaet, at det er i den rene energiteknologi, de store fortjenester ligger. Det er den samme vurdering, der ligger til grund for Goldman Sachs’ DONG-køb.
Bedømmelsen af, at det er i den grønne sektor, at fremtidens lønsomme investeringer ligger, er Goldman Sachs ikke ene om. Langtfra. De lige så hjerteløse investorer Bank of America og Merrill Lynch er i et fælles nyhedsbrev nået frem til, at vind- og solenergi kan udgøre 80 procent af USA’s fremstilling af elektricitet i løbet af de næste 15 år.
Investeringslysten fremmes selvsagt af, at de politiske myndigheder lægger rammer, der fremmer udsigten til et fremtidigt afkast. Derfor er det bøvet, at Løkke-regeringen drosler ned for danske ambitioner. Og betydningsfuldt, hvis den forestående klimakonference i Paris fører til markante målsætninger. I sit seneste nyhedsbrev understreger generalsekretæren for FN’s klimasekretariat, costaricaneren Christiana Figueres, hvorledes Paris-konferencen »er en kritisk del af en gensidigt forstærkende vekselvirkning« mellem den offentlige og den private sektor. Hun fortsætter: »Den aftale, vi vil se om fem uger, vil øge fremdriften og visheden om, at denne udvikling ikke er til at standse.« Christiana Figueres er optimist. Som grundlag for sit lyssyn henviser hun til de internationale investorers stærkt voksende forståelse for de muligheder og de trusler, som klimaforandringer indebærer.
Et påtrængende moralsk spørgsmål er: Hvad nu, hvis de globale investorer pludselig får kolde fødder i forhold til grønne investeringer? Skal de, der nu henter argumenter i investorernes ræsonnementer, så tie i flovhed? Problemstillingen kan ligne den, man roder sig ud i ved at argumentere mod tortur med henvisning til, at erfaringen viser, at tortur ikke virker. Jamen, hvad nu hvis nye torturmetoder viser sig at producere ægte tilståelser? Er tortur så ok? Nej, det er humant uacceptabelt, og effektivitetsargumentet skal anvendes med varsomhed.
Når det drejer sig om omstilling til grøn energi, viser den foreliggende dokumentation, at den er gørlig, at den er lønsom, og at der er arbejdspladser i den. Det er de kendsgerninger, der motiverer pengeverdenen.
Men indlysende for en menneskelig betragtning er under alle omstændigheder: Verden er værd at redde fra klimakaos. Uanset, hvad Goldman Sachs måtte nå frem til i sin iskolde analyse.

