Gør som briterne
30 ud af 50 stofbrugere har oplyst i en undersøgelse, at abstinenser eller frygten for at blive abstinent har haft betydning for, hvad de har sagt til politiet under afhøring


 
	I et retssamfund må borgerne under ingen omstændigheder opleve, at de bliver presset til at tilstå forbrydelser, de ikke har begået. Derfor er det alarmerende, når 30 ud af 50 stofbrugere i en undersøgelse foretaget af organisationen Gadejuristen har oplyst, at abstinenser eller frygten for at blive abstinent har haft betydning for, hvad de har sagt til politiet under afhøring.

	For som historien om 33-årige Line i gårsdagens Information illustrerer, kan det ligefrem føre til falske tilståelser. Ifølge Lines forklaring var hun så syg af abstinenser efter seks timer i detentionen, at hun over for politiet tilstod villaindbrud, som hun ikke havde begået, for at blive færdig med afhøringen og få sin metadon.

	En politiinspektør afviser i dagens Information, at stofbrugeres abstinenser bliver brugt til at fremkalde tilståelser, og som han ser det, har politiet »ingen interesse i, at narkomaner erkender noget, som ikke er sandt«. Politiinspektøren henviser desuden til en instruks om, at politiet skal lade anholdte kontakte en læge, hvis de ønsker det. Der er imidlertid ingen sikkerhed for, at en læge med kort varsel kan komme og behandle en abstinent stofbruger, og politiet er ikke forpligtet til at stille en læge til rådighed, hvis vagthavende ikke finder det nødvendigt.

	I Storbritannien er det lovfæstet, at politiet ubetinget skal tilkalde en sundhedsperson, hvis en anholdt beder om det. Organisationen Gadejuristen og Dignity – Dansk Institut for Tortur foreslår, at Danmark indfører lignende regler for at sikre, at stofbrugere ikke tilstår kriminalitet, de ikke har begået, for hurtigt at komme ud og få deres stoffer.

	Det forekommer oplagt at følge opfordringen. Både for at beskytte en af samfundets svageste grupper. Men også for at fjerne enhver mistanke om, at politiet af og til undlader at lade stofbrugeres abstinenser behandle for at fremprovokere en tilståelse.

