EU svigter ’tør’ forskning



 Humanistisk og samfundsvidenskabelig forskning (SSH) ser ud til at miste status i EU’s kommende rammeprogram for forskning, Horizon 2020, som EU-Kommissionen offentliggjorde i sidste uge.
Helt kontant har Kommissionen valgt ikke at videreføre det rendyrkede SSH-program, som findes i det nuværende forskningsprogram, FP7. I stedet skal SSH-forskning finde plads i et af Horizons underprogrammer.
I forvejen er der relativt færre penge til SSH-forskning i forhold til andre fagområder, en tendens, der ikke umiddelbart ser ud til at ændres med afskaffelsen af det rendyrkede SSH-program.
Også når det gælder forskningsrådgivning, er SSH-forskning i dag underrepræsenteret. Kigger man nærmere på de grupper, der rådgiver om, hvilken forskning der skal støttes fra EU’s side, er det næsten kun økonomer, der repræsenterer den samfundsvidenskabelige og humanistiske tilgang på områder som sundhed, energiforskning og klimaforandringer.
Og i rådgivningsgrupperne om små og mellemstore virksomheders innovationspotentiale, har EU helt udeladt SSH-forskere. Kommissionen har ikke tænkt sig at lave om på de nuværende rådgivningsgrupper og går dermed glip af et uundværligt input i forhold til at løse EU’s enorme samfundsudfordringer.
Tillæringskompetencer
Det gør de, fordi menneskelig adfærd i det store hele er drivkraften bag udfordringer som f.eks. klimaopvarmning, sundhed og manglende produktivitet og vækst. Vi har allerede meget viden om, hvordan man teknisk kan nedbringe CO2-udslip, og hvad der skal til for at øge europæernes sundhed.
Desværre ved vi knap så meget om, hvordan vi skal få EU’s borgere motiveret til acceptere og tage den nye viden og teknologi til sig. Også hvad angår innovation og vækst i virksomheder er læringsmæssige, sproglige og f.eks. designmæssige kompetencer nødvendige.
I tænketanken DEA vil vi derfor opfordre regeringen til, i kraft af det kommende EU-formandskab, at arbejde for, at den humanistiske og samfundsvidenskabelig forskning får en mere balanceret plads i forhold til ’våde’ forskningsområder, både når det gælder økonomi, og når de enkelte forskningsprojekter skal designes.
 
Nanna Rosenfeldt og Stina Vrang Elias, tænketanken DEA

