Byg til uddannelse og vækst



 Om 10 år vil der være 100.000 flere unge i Danmark end i dag. Danmarks uddannelsesbyer skal kunne huse rigtig mange af dem, og de største byers boligmasse står derfor over for en stor demografisk udfordring. For mens der kommer flere uddannelsespladser og unge i byen, er der blevet færre billige boliger. Samtidig er byggeriet af almene ungdomsboliger gået helt i stå, fordi prisen bliver for høj.
Hvis Danmark skal være et rigt samfund, også på lang sigt, skal vi have et højt uddannelsesniveau. Som politikere må vi derfor kigge på alle de redskaber, vi har for at få flere til at tage en uddannelse. Og her er boligpolitikken vigtig, hvis målsætningen om, at 50 pct. af en ungdomsårgang skal have en videregående uddannelse skal kunne opfyldes.
SF vil have sat hurtig gang i byggeriet af flere boliger, der er til at betale for de unge. Det er derfor vi, i vores fælles finanslovsforslag med S, har sat én milliard kroner af, som kommuner og boligselskaber kan få til nybyggeri. Vælger de at bruge det hele på boliger til unge, kan der bygges 1.000 flere ungdomsboliger allerede i 2011. Regeringen nægter derimod at investere i boliger og spænder dermed ben for visionen om flere med videregående uddannelse.
Sikrer vækst og velfærd
I København vil der i 2015 være 14.000 flere unge mellem 18 og 29 år, end vi har i dag. Det betyder, at behovet for mange flere boliger til unge er ganske akut i hovedstaden. Københavns Kommune omkonverterer derfor tomme ældreboliger til ungdomsboliger og ombygger gamle industribygninger, men indsatsen rækker ikke til det store behov, der er i København.
I Århus stod man ved de seneste budgetforhandlinger over for et svært valg, hvor fordelingen af kvotemidlerne blev omfordelt, så der kunne sikres en tilstrækkelig udvikling på ungdomsboligområdet. Omvendt førte det til en reduktion i kvoten til almene familieboliger, så man på sigt får sværere ved at få spredt den almene boligmasse rundt til flere områder i kommunen.
År for år forsvinder flere og flere billige lejemål, fordi udlejerne næsten kan fordoble huslejen ved at istandsætte lejlighederne. Sidste år forsvandt 4.000 lejemål i den huslejeklasse, unge kan betale. Vi skal have stoppet muligheden for at lave en billig istandsættelse af en lejebolig for derefter typisk at kunne hæve huslejen til det dobbelte.
Mens der er tusindvis af tomme boliger i den dyre ende, skorter det på boliger, der er til at betale for lav- og mellemindkomstgrupperne, herunder de studerende. Flere boliger, der er til at betale og højere kvalitet i den almene sektor, skal vende rundt på et boligmarked, så der bliver plads til flere unge. Det er en helt central byggesten i opfyldelse af uddannelsesvisionen, der skal sikre fremtidens vækst og velfærd.
Peter Westermann, MF og boligordfører, Sisse-Marie Welling, medl. Kbh.'s Borgerrepræsentation og Jan Ravn Christensen, medl. Århus Byråd. Alle for SF

