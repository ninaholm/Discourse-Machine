Karakterkrav er en hjælpende hånd



 Som socialdemokrat havde jeg svært at ved sluge erhvervsskolereformen, da den for godt et år siden blev vedtaget og indførte adgangsbegrænsning på et 2-tal i matematik og dansk. Men efter at have fulgt optagelsesprocessen på min arbejdsplads – en af landets store erhvervsskoler – er jeg ikke længere i tvivl om, at karakter­kravet ikke er en sørgelig historie. Det er en hjælpende hånd.
Det forarger mange, at vi i Danmark med fri og lige adgang til uddannelse sætter en hindring op for håbefulde unge, der har mod på at blive en stolt faglært håndværker. Men mange elever og udefrakommende bliver overrasket over, at erhvervsskolernes faglige niveau er højere end forventet.
For i folkemunde og i manges bevidsthed har erhvervsskolerne nemlig gennem de seneste 10-12 år været stedet, hvor unge uden andre muligheder kunne tage en uddannelse.
I dag bliver mange unge på erhvervsskolerne udfordret, når hænder og hoved skal arbejde sammen. Niveauet i matematik og dansk på erhvervsskolernes uddannelser er ofte ikke højere end folkeskolens 10. klasse prøve, men til gengæld er måden at tænke på helt anderledes end, hvad vores unge er opflasket med gennem deres skoletid. Og man tager fejl, hvis man tror, at man ikke behøver at være dygtig i dansk og matematik for at blive en god håndværker – uanset, om det er elektriker, skov- og naturteknikker, kok eller tandklinikassistent. Derfor gør vi ganske enkelt vores unge en bjørnetjeneste ved at give dem troen på, at alle kan gennemføre en erhvervsuddannelse, uanset elevens faglige niveau i matematik og dansk.
Når der stilles krav til eleverne, handler det ikke om at udelukke nogen fra uddannelse. Det handler om at sikre, at de rent fagligt er klar til at gennemføre en erhvervsuddannelse. Et halvt år med faglig opkvalificering inden optagelse er ikke spildt. Et bestået kursus med et 2-tal i dansk og matematik giver muligheder, da eleverne har adgang til samtlige ungdomsuddannelser og har fået styrket deres faglighed.
Så I derude, der kritiserer de skærpede optagelseskrav på erhversskolerne, slå koldt vand i blodet – optagelseskrav er gode for erhvervsskolernes faglige niveau, men så sandelig også for kommende elever.
Lisbeth Lauritsen, dansklærer og byrådspolitiker for S i Aalborg

