Usandheder om lægevagten



Birgitte Alling Møller, formand for de praktiserende læger i HovedstadenKoncerndirektør i Region Hovedstaden Svend Hartling skriver i et debatindlæg 10. juni, at de praktiserende læger i Region Hovedstaden ikke har ønsket en såkaldt enstrenget visitation, hvor borgeren kun skal henvende sig et sted – udover 112 – for adgang til det akutte sundhedsvæsen. Det er ikke rigtigt, og det ved Svend Hartling godt.De praktiserende læger har i mange år anbefalet, at også Region Hovedstaden indfører en enstrenget visitation som indgangsport til det akutte sundhedsvæsen. En enstrenget visitation af patienterne sikrer, at de rette patienter kommer de rette steder hen i et højt specialiseret sundhedsvæsen. Men en enstrenget visitation skal naturligvis foretages af specialister på området, nemlig de praktiserende læger, og ikke af sygeplejersker med et kort ekstra kursus i visitation. Udenlandske undersøgelser viser nemlig, at sygeplejersker blandt andet undervurderer graden af akuthed i op til 40 procent af tilfældene.Samtidig viser de internationale undersøgelser, at visiterende sygeplejersker sender et betydeligt større antal patienter videre til akutmodtagelserne end lægerne. Med de i forvejen hårdt pressede akutmodtagelser i hovedstaden giver dette stor risiko for, at alvorligt syge patienter i akutmodtagelserne fremover kommer til at vente endnu længere end nu.Lær af erfaringerneI England indførte man for 10 år siden en lægevagtsordning magen til den, som politikerne i Region Hovedstaden har planer om at indføre fra den 1. januar 2014. Det viste sig, at denne ordning blev kvalitativt meget ringere og økonomisk meget dyrere end en lægevagt drevet af praktiserende læger. Den britiske sundhedsminister mener i dag, at det var en historisk fejltagelse, man gjorde i England for 10 år siden, og den britiske regering ønsker de praktiserende læger tilbage i lægevagten.Det tog Regionsrådet en time at nedlægge en velfungerende lægevagtsordning i Region Hovedstaden. Det kan tage mange år at genoprette skaden. Tag dog ved lære af de internationale undersøgelser og de aktuelle, engelske erfaringer og indled en reel dialog med os praktiserende læger om, hvordan vi fortsat kan sikre en velfungerende lægevagt til hovedstadens godt 1,7 millioner borgere. Det kan nås endnu.
