’En luder skal altid være enten offer eller forræder’
Når sexarbejdere sjældent deltager i prostitutionsdebatten, kommer de til at fremstå stereotypt, lyder det fra Sexarbejdernes Interesseorganisation


 Det er aldrig de prostituerede selv, der råber højest, når debatten om prostitution raser. Kan sexarbejdere tale?
»Jeg er ikke i tvivl om, at sexarbejderne har meget at skulle have sagt om deres arbejdsliv, men i stedet for at deltage i debatten holder de mund. Deres synspunkter har svært ved at rykke ved debatten, så længe diskursen har bestemt, at sexarbejdere er undertrykte og skadede,« siger Susanne Møller, som er talskvinde for Sexarbejdernes Interesseorganisation, SIO.
Hun har været talskvinde for SIO i fire år, men oplever fortsat ikke, at omverdenen ser hende som sexarbejdernes repræsentant.
»Jeg bliver bare brugt som et eksempel på en luder,« siger Susanne Møller, der frivilligt opgav sit arbejde som sygeplejerske for at blive sexarbejder.
»Vi bliver ikke regnet for at være eksperter i vores eget arbejdsliv. Hver gang, debatten er oppe, er det politikere, forfattere og feminister, der bliver indkaldt som eksperter. Derfor tales der konstant hen over hovedet på os, det hele handler om,« siger hun.
– Hvad er der galt med den måde sexarbejdere omtales på?
»Debatten handler aldrig om luderne. Den handler om feminisme og om, hvorvidt mænd skal have lov til at købe sex eller ej. Vi sexarbejdere skal altid gøres til ofre for et undertrykkende og patriarkalsk system. Hver gang vi bryder med den antagelse og siger, at vi selv har valgt at sælge sex og er tilfredse med vores arbejde, så hagler kritikken ned fra kvindebevægelsen. De kalder os forrædere af kvindesagen,« siger Susanne Møller.
– Du mener ikke, at sexarbejdere er undertrykte, men at de af egen fri vilje vælger prostitution?
»Sexarbejdere er en undertrykt minoritet. Men ikke på den måde, som vi fremstilles i debatten. Vi er undertrykte, fordi vi bliver modarbejdet og forsøgt frataget retten til at handle i vores eget arbejdsliv,« siger Susanne Møller.
Især de folkevalgtes fordømmelse irriterer hende: »Det smerter mig virkelig at se, hvordan politikerne laver alle mulige beslutninger hen over hovedet på os uden at lytte til, hvad sexarbejderne selv efterspørger. De svigter os ved kun at tilbyde én slags hjælp – hjælp til at komme ud af vores arbejde,« siger hun og efterlyser en anerkendelse af sit erhverv.
»Hvis det skete, ville vi ikke altid skulle stå i opposition. I stedet ville vi faktisk få lov til at arbejde med de problemer, der er i vores fag,« siger Susanne Møller.

