Fryd, frygt og Freud
Du behøver ikke, siger jeg ofte til mig selv. Men nogle gange skal man overvinde noget. Gøre det, man ikke gør


Jeg drømmer tit om heste.Jeg har altid været bange for heste. Jeg var bange, når de lagde ørerne tilbage. Jeg var bange, når de blev urolige. Jeg var bange, når de bukkede og stejlede, steppede sidelæns eller standsede brat op. Jeg var bange, når jeg skulle ride forbi noget nyt. Jeg var bange, når de galopperede for hurtigt. Jeg var bange, når jeg ikke kunne standse dem. Jeg var bange for, at de skulle blive bange. Jeg var bange for, at det skulle gå op for dem, at det var dem, der bestemte. Jeg var bange for at blive smidt af, bange for at blive trampet på, bange for at blive bidt, bange for at blive sparket.Alligevel red jeg stort set hele min skole- og gymnasietid.Hvis jeg er bange for noget i dag, holder jeg mig bare langt væk fra det. Jeg er bange for fart, så jeg kører langsomt. Jeg er bange for kontroltab, så jeg går ikke til improteater eller lattercoach. Jeg er bange for fyrværkeri, så jeg bliver inde nytårsaften. Jeg er bange for stoffer, så jeg tager ikke nogen. Jeg er bange for kryb, så jeg lader som om, de ikke er der. Jeg gør ikke noget for at overvinde min frygt, jeg undgår bare at aktivere den.Men dengang med hestene. Alle de timer med al den frygt. Al den nervøsitet, den anspændthed. Alle de gange, jeg har ladet mig glide ned fra hesteryggen med et suk af lettelse. Pyh. Det er overstået. Jeg overlevede.Hvorfor valgte jeg ikke noget andet, noget der ikke gjorde mig så bange? Hvorfor kastede jeg ikke min kærlighed på nogle lidt mindre dyr, sport eller tegneserier?Fordi der også var de andre øjeblikke. Dem, hvor frygten forsvandt. Suset, når ængstelsen løsnede sit greb om hjertet, brystkassen, mellemgulvet. Den beruselse, den triumf. Den følelse af uovervindelighed, udødelighed. I de øjeblikke følte jeg mig fuldstændig fri. Som når en hovedpine fortager sig, eller en bekymring viser sig at være ubegrundet. Den eufori. Det kunne vare sekunder, minutter eller timer.Det var behovet for at overvinde frygten, tror jeg. Længslen efter at besejre den. Befri mig selv for den. Jeg bevægede mig hele tiden frem og tilbage i et kontinuum fra frygt til ingen frygt.At færdes i verden uden frygt. Det var det, jeg gjorde i de øjeblikke. Jeg har måske aldrig været så modig, som jeg var de år.Senere finder man andre strategier. Det har jeg i hvert fald gjort. Jeg undviger, fortrænger, ignorerer. Jeg overhører, overser, forsømmer. Jeg skyr det, der gør mig bange. Det er vel fornuftigt nok. Man kan sige, at det er en måde at passe på mig selv på.Men måske er det også en form for manglende mod. Måske risikerer man efterhånden at miste evnen til at overvinde sig selv. Måske skal oplevelsen, følelsen af triumf, når man vinder over frygten, holdes ved lige. Måske er det en fysisk erfaring, som kroppen glemmer med tiden.En form for magelighed vinder måske indpas. Måske har jeg mistet &ndash; glemt at pleje &ndash; fortroligheden med min egen krop, når den er presset.Du behøver ikke, har jeg sagt til mig selv. Det er dejligt at mærke, at man ikke behøver at gøre ting. Ikke behøver at presse sig selv, tvinge sig selv til noget. Man behøver ikke hele tiden overskride grænser.Men forleden sprang jeg på hovedet i havet fra badebroen ved Amager Strandpark. For mange mennesker er det ikke noget særligt. For mig er det.Den blanding af fryd og frygt. Og Freud, ville nogen sige. Det er noget med sex, du er draget, men bange. Eller bange, men draget.Det er muligt. Jeg ved godt, at det er en tolkning, som mange elsker. Alt det med hestene og sex og libido og thanatos. Og jeg godtager det hele. I teorien. I virkeligheden, ude i skoven, når man sidder på en hest, der stikker af, føles det ikke specielt freudiansk eller sublimeret. Det føles bare farligt.Jeg drømmer stadig tit om heste.Julie Top-Nørgaard er pædagogstuderende og journalist. Klummen er udtryk for skribentens egen holdning.
