Koks på Cypern



 I DAG mødes det græske Cyperns EU-godkendte præsident Dimitris Christofias med Mehmet Ali Talat, præsidenten for Den Tyrkiske Republik Nordcypern, der kun anerkendes af Tyrkiet. De to ledere - begge gamle kommunister og således teoretisk gamle 'kammerater' - ses i den beton- og pigtråd-befæstede bufferzone i Nicosia, der har været delt siden 1974, da tyrkiske tropper besatte øen efter massakrer på det tyrkiske mindretal. En konflikt, der mageligt kan konkurrere med 1990'ernes Balkan i modbydelighed.
FOR Talat er det en akavet situation, idet hans mandat er udhulet med resultatet af gårsdagens parlamentsvalg, hvor 44 pct. af de 161.373 vælgere gav hans politiske ærkefjende, unionspartiets Dervis Eroglu, 26 af de 50 parlamentssæder, altså en absolut majoritet. Talats eget og hidtil regerende republikanske parti blev omtrent halveret fra 24 til 15 pladser, mens tre mindre partier, herunder Denktas-klanens 'demokratiske parti', tog resten. 
Den nationalistiske skallesmækker Dervis Eroglu er nu i den politiske førertrøje, og hvis det ikke var, fordi valgets betydning faktisk er omvendt proportionalt med dets overfladisk set bagatelagtige Mickey Mouse-karakter, kunne man tage det roligt.
MEN SAGEN er, at nationalisterne er modstander af den samtalemodel, Talat fører med den græske side, og som blev genoptaget sidste år, efter at en FN-fredsplan blev forkastet af den græske side i 2004. Talat er villig til at dele de 250.000 tyrkiske cyprioters suverænitet med de græske cyprioter, der er dobbelt så mange. Det er Eroglu ikke - og der er han på kollisionskurs med Ankaras islamisk hældende AKP-regering, der uden for referat er godt trætte af Cypern-problemet, ikke kun fordi det koster den tyrkiske statskasse 400 mio. dollar om året i bistandshjælp, men fordi det - ifølge EU's Tyrkiet-forhandler, hollænderen Joost Lagendijk - af Frankrig, Østrig og selvsagt (det græske) Cypern bruges til at blokere for tyrkisk medlemskab.
Eroglu og hans nationale unionister kræver, at en løsning stort set bevarer status quo, altså med en fuldt suveræn tyrkisk stat i en føderation. Den holdning vil umuliggøre en aftale år fremover - netop som såvel Talat, men også FN's Cypern-udsending, Alexander Downer, har signaleret, at en løsning er nærmere end nogensinde.
DET KAN man tvivle på - den græske side har sagt nej en gang og har kun interesse i en genforening, hvis den indebærer tilbagelevering af al beslaglagt græsk ejendom - herunder det meste af Kyrenia, det græsk-ortodokse patriarksæde indtil 1974. Den knast kan selv Talat få svært ved at høvle ned. Og Eroglu høvler ikke med, men vil tværtimod tildele Talat 'en assistent' i forhandlingerne. Talat forudser følgelig 'et autoritetssammenstød', der kan lamme alt. Til skade for fornuften i at få tyrkerne i EU, inden stormagt-fantasierne løber af med dem, og de vender sig til deres muslimske trosfæller til skade for Europa. Men det er måske netop nationalisten Eroglus hensigt.

