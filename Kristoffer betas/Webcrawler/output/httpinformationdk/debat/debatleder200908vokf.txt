VOK-fristelsen



 »Jeg er meget åben over for, at Dansk Folkeparti deltager i regeringen.«
Videnskabsminister Helge Sander (V)

»Jeg har det personlig godt med partiet, så jeg har ingen problemer med, at partiet kommer i regering.«
Justitsminister Brian Mikkelsen (K)
Pia Kjærsgaard vil gerne i regering, det er der ikke så meget nyt i. Den diskussion blusser op hvert år i forbindelse med partiets sommergruppemøde. Det nye i situationen er, at to af regeringens ministre til­syneladende finder det en god ide, at Dansk Folkeparti indtager ministertaburetter – Pia Kjærsgaard selv har for eksempel langt billet ind på posten som kulturminister. Ræsonnementet hos Helge Sander og Brian Mikkelsen er formentligt, at støttepartiet i forvejen bestemmer ret meget, og at alle sager allerede i dag skal handles af med DF, så det vil være mindre konfliktfyldt at have dem inden for. En anden mere strategisk fordel ved en VOK-regering set fra de nuværende regeringspartier ville være udsigten til et egentligt frihedsbrev i forhold til kursen fra 2001. Lars Løkke Rasmussen kunne ganske enkelt i et nyt regeringsgrundlag sætte det som prisen for DF i regering, at han fik lov til at føre den velfærdspolitik, som han gerne vil. Som landet ligger, er statsministeren helt og aldeles bundet af den kurs, som hans forgænger har udstukket, og DF har indtil videre holdt ham så fast på kursen, at han ikke har turdet flytte automatpiloten så meget som en millimeter. Så det er en fristende handel for Løkke Rasmussen: Pia Kjærsgaard får sine ministerbiler og den højeste politiske anerkendelse, for en politiker, der engang ikke var stueren, imens han selv får muligheden for at stå i spidsen for en flertalsregering med større manøvremuligheder.
Når det alligevel ikke sker, og når statsministeren i dag formentlig vil afvise spekulationerne, så er det fordi, der er endnu mere, der taler imod. Det ene er, at der på EU-politikken er ganske store uoverensstemmelser mellem VK og DF. Det andet, at Dansk Folkeparti måske nok herhjemme er blevet stuerent men syd for grænsen opfattes partiet fortsat som et xenofobisk, nationalistisk parti, som man ikke bør samarbejde med. Se blot på modtagelsen af Morten Messerschmidt i Europa-Parlamentet. Ligefrem at optage Dansk Folkeparti i regeringen vil ikke gøre det nemmere for regeringen på den internationale scene og slet ikke i en tid, hvor alle bestræbelser er sat ind på at opnå et resultat ved det store klimatopmøde i
København til december. Endelig – som den vigtigste begrundelse for at holde DF ud i strakt arm – så skræm­mer Pia Kjærsgaard og hendes tropper en pæn bid af de borgerlige kernevælgere væk. Den pæne del af erhvervslivet og den mere internationalt orienterede del af Venstre og Konservatives vælgere vil slå syv kors for sig – og måske endda flygte over til oppositionen. Den risiko er for stor at løbe for en statsminister, hvis vigtigste opgave er at blive genvalgt, slippe ud af vikarrollen og få et ægte folkeligt mandat.

