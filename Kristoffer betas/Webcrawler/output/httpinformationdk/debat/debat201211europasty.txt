Europas tyske hjerte
Adskillige lande har mareridt om Tyskland. Men ansvarsfølelse og historie gør, at den lille stormagt ikke kan vende Europa ryggen


 Det siges, at historien ikke gentager sig. Ikke desto mindre ser den bestandig ud til at vende tilbage til nogle af de samme grundlæggende situationer og konstellationer. I over 100 år har Europa været dybt optaget af Tyskland. Landet i Europas midte – denne sent tilkomne nation – har siden nationalismens opkomst på den ene eller på den anden måde præget den europæiske historie.
Historien om det tyske spørgsmål beskrives ud fra de måder, hvorpå vi har søgt at værge og beskytte os imod et land, der siges at være for stort til Europa, men for lille til at være verdensmagt. Før 1914 foregik dette ved traditionelle aftaler og alliancer. Tyskland skulle tæmmes med fredelige midler.
Men efter Første Verdenskrig blev Tyskland dømt for skyldigt: Landet skulle nu straffes. Det skulle ske gennem drastisk nedrustning, landafståelser og store krigsskadeerstatninger. Fransk revanchisme og i sidste ende britisk appeasement skulle snart vise sig at være ødelæggende, ikke kun for Tyskland, men også for Europa.
Efter 1945 ændrede man atter strategi. Versailles symboliserede nu det totale sammenbrud for Europas Tysklandspolitik. Tyskland skulle nu ikke længere straffes, men ’integreres’ i det Europa som landet var for stort til. Den tyske kul- og stålindustri blev økonomisk forbundet med den franske for herved at umuliggøre fremtidige krige. Samtidig lærte tyskerne at tænke mere ’europæisk’ end resten af os. Ikke fordi de var bedre end os, men fordi de blev tvunget til det.
Frygten for Tyskland
Denne nye Tysklands-politik var i næsten et halvt århundrede så vellykket, at unge mennesker i dag føler lige så sikre på fred som på det årlige Disney-juleshow i tv.
Hele denne europæiske efterkrigsorden skulle blive sat på spil, da Muren faldt. For lige så stor glæde der var over kommunismens sammenbrud i Europa, lige så dyb blev bekymringen i navnlig Frankrig og Storbritannien over Murens fald: Tysklands genforening.
Tyskland var atter tilbage, stort og magtfuldt, og både François Mitterrand og Margaret Thatcher blev ramt af noget, der mindede om panik.
Vi har glemt det nu – og dengang det skete, druknede det i den generelle sejrsrus og europaretorik – men Mitterrand tvang Helmut Kohl til at opgive den tyske D-mark i bytte for den europæiske euro. Svært var det nu ikke: Kohl tilhørte den måske sidste generation af tyske politikere, der uden forbehold satte lighedstegn mellem tyske og europæiske interesser.
Euroen – ’teknisk’ dårligt gennemtænkt, i hvad der måtte betegnes som et ikkeoptimalt valutaområde – skulle være Europas nye instrument til at holde Tyskland i skak.
Dette nye forsøg på at ’barrikadere’ Tyskland kom ikke til at fungere. Landet er ganske enkelt igen blevet for stort og magtfuldt for resten af Europa. Og hvad der sker rundtomkring i verden, bekræfter tendensen: Globaliseringen fejer hen over Sydeuropa som en græsslåmaskine, traditionelle job forsvinder, men nye kommer ikke til. Produkter og varer af lige så god kvalitet tilbydes til klart lavere priser af lande, som vi arrogante europæere stadig er tilbøjelige til at associere med folklore og eksotisme. Og ja, selv Mallorca og de græske strande har fået konkurrence af lande uden for Europa.
Tysklands mareridt
Ikke mindst Sydeuropa bløder. Europæiske lande, der er bedre til at skabe arbejdsløshed og oparbejde gæld end til at eksportere, skal samtidig dele valuta med Tyskland. Det skaber indre europæiske spændinger, hvor Tyskland igen synes at holde Europas skæbne i sine hænder. Og gårsdagens øvrige europæiske ’stormagter’? Frankrig trygler og forsøger at overbevise os om, at det hører til på Tysklands side, ikke blandt dem, der bløder. Det sidste ville i sandhed være et fransk mareridt.
Og Storbritannien overvejer nu at forlade Europa for at kvalificere sig til en globaliseret verden på en direkte måde og ikke ad omvejen via et Europa, der i stigende grad er afhængigt af Tyskland. Sidstnævnte er et britisk mareridt.
Mitterrands euro har lænket Tyskland til resten af Europa i noget, som i bogstaveligste forstand fortjener betegnelsen ’skæbnefællesskab’. Globaliseringen udsætter nu dette for en første nådesløs prøvelse. Og Tysklands valg – måske mere dets dilemma end valg – synes at stå imellem enten at forlade eurofællesskabet eller blive dets kassemester.
Men at vende Europa ryggen er formentlig umuligt for tyskerne af grunde, der både har med ansvarsbevidsthed og historie at gøre. Hidtil er hvert et forsøg på tysk Alleingang endt i katastrofe.
Tilbage står så altså at punge ud, altså den europæiske transferunion, som tyskernes særlige mareridt. Og det handler i den forbindelse ikke bare om at betale for lande, som midlertidigt er blevet insolvente eller om at redde et land som Grækenland, som næppe er mere end et febertermometer i Europas ende. Problemet er ikke så meget det aktuelle gældsbyrde og den manglende konkurrenceevne, men snarere mistanken om, at der findes eurolande, der ganske enkelt ikke er reformérbare, og som vil være kronisk ude af stand til at præstere tilstrækkelig økonomisk vækst. Lande, som ikke kan nøjes med et akutophold på skade stuen, men i realiteten må anbringes i langtidspleje.
Dette er, hvad det tyske mareridt handler om.
At Tyskland på grund af euroen og i al overskuelig fremtid skal være tvunget til at betale for de europæere, der ikke er i stand til at betale for sig selv – og at Tyskland sammen med dem risikerer at blive marginaliseret i en verden, hvor der i fremtiden ikke vil være plads til sådanne kroniske plejepatienter.
 
Richard Swartz er svensk forfatter, journalist og mangeårig Østeuropakorrespondent for Svenska Dagbladet. Han er i dag klummist for Dagens Nyheter og Information
© Dagens Nyheter og InformationOversat af Niels Ivar Larsen

