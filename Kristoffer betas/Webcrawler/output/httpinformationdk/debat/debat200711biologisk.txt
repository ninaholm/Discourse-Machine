Den biologiske sandhed om mennesket
Genforskerne har fået stor autoritet i befolkningen, fordi de har givet afgørende nye forståelser. Men hvilke erkendelser fører den til, hvis eftertænksomheden ikke følger med?


 Sandheden om mennesket kan fortælles på mange måder. En af de biologiske sandheder er, at vi har 98,5 procent til fælles med aber, en anden at vi deler mindst 99 procent af vores DNA med alle andre mennesker, men hvad skal vi stille op med denne sandhed? 
Man regner med, at 10 procent af den samlede lille variation i den genetiske kode mellem mennesker kan ses som forskelle, der afhænger af det kontinent, hvor vores forfædre har slået deres folder. Vores 'kontinentarv' kan således spores genetisk, vi er europæere eller asiater eller afrikanere, eller hvad vi nu er. 
Men hvor langt er der fra denne biologiske sandhed om mennesket til det synspunkt, at vi bør afpasse den sociale og politiske bistand til Afrika efter, at afrikaneres intelligens er forskellig fra asiaters og europæeres? Det blev molekylærbiologen James D. Watson citeret for i Sunday Times i sidste måned, og han uddybede dette synspunkt i et andet interview bragt i The Independent, hvor han sagde: 
"Samfundet har i dag et overvældende ønske om at antage, at ligelige fornuftsevner er en universel arv for menneskeheden. Og sådan kan det da også meget vel forholde sig. Men at vi bare ønsker dette, er ikke tilstrækkeligt. For så er det ikke videnskab. At drage denne antagelse i tvivl har ikke noget at gøre med at åbne op for racisme." 
Watson havde vanskeligt ved at redde den i land, og han måtte opgive sin lederstilling på Cold Spring Harbor-laboratoriet på Long Island og fik ikke adgang til at udbrede sine synspunkter ved foredrag på Londons videnskabsmuseum og Rockefeller University. Den biologiske sandhed var blevet misbrugt, derom var de fleste enige, men hvor befinder egentlig farerne sig i forhold til at gå fra den biologiske sandhed til politisk handling?
Den mest åbenlyse fare for fejlslutning handler om at slutte fra forskelle til forskelshandlinger. Uanset hvad Watson mere konkret havde i tankerne, fremstod udsagnet som en måde at lede efter biologisk brænde til det bål, som racismen kan være. Racisme er nemlig en af de mere åbenlyse måder, vi udøver diskrimination på. 
Når vi diskriminerer, gør vi mere end blot at bruge vores 'diskriminerende' evne, dvs. evnen til at holde ting fra hinanden, skelne og se forskellene. Diskrimination er de handlinger, som ud af forskellene henter mere end en konstatering af, at de er der, og begrunder konstateringen med biologifaglige, statistikfaglige eller andre midler. Diskrimination er mere end konstatering, det er handlinger, som vidner om holdninger og om holdninger, som den, der har dem, ofte slet ikke er opmærksom på, at de har. Det er negative holdninger til bestemte personer, hvis forskellighed fra en selv man opfatter som en trussel over for noget værdifuldt og idealt. 
Biologiens nye autoritet
DNA-forskere som James D. Watson har fået en stor autoritet i den almindelige befolkning, fordi genforskellene er afgørende for vores forståelse af sygdomme og udviklingen af medicin til at helbrede sygdom. Selv om meget af den viden, vi får gennem journalister, handler om, at generne bestemmer vores hudfarve, at asiater sveder mindre, og at de producerer 'tør' ørevoks, så har vi måske også hørt, at hjertemedicinen BiDil er udviklet til afroamerikanere og ikke er effektiv på hvide amerikanere. Og at jødiske par i USA får tilbudt fosterscanninger for kromosomfejl, som optræder så meget mere sjældent hos ikke-jøder, at man ikke leder efter dem. Med til den nye viden om gener og sygdomme hører således også historien om genernes variation efter, hvilket kontinent de evolutionært hører hjemme på. Problemet er, at hjertefejl, ørevoks og sved ikke er egenskaber ved mennesker på samme niveau som intelligens. At ville forklare intelligens ud fra gener og deres variation er noget, som molekylærbiologerne skal være forsigtige med at bruge deres nyvundne autoritet til. Den nyvundne autoritet kommer af, at de som eksperter leverer vidnesbyrd om et felt, som ingen lægmand har chance for at opdage ved egen hjælp, men den hviler ikke på vidnesbyrd alene. 
Viden om gener gør en forskel for folk, fordi påpegningen af bestemte egenskabers genetiske forankring flytter forskellene uden for det, som de selv har indflydelse på. En amerikansk sociolog, Samuel M. Richards, gennemførte med sine studerende på Pennsylvania State University et forsøg for at vise, hvor uklare racekategorierne egentlig er. De studerende blev testet for deres genetiske ophav og resultatet var uventet for Samuel M. Richards. En pige blandt de studerende, der altid havde opfattet sig selv som hvid amerikaner, blev fortalt at hun var ni procent Vest-afrikaner og opsøgte derfor en Kwanzaa-fest. Markeringen af afrikanske højtider blev en vigtig del af hendes nye liv, mens asiatiske højtider ikke interesserede hende, fordi de ikke matchede hendes DNA. Han opdagede, at de studerende benyttede den nye viden til at begrunde deres valg af handlinger i stedet for blot at lade sig belære om, at deres hidtige handlinger vanskeligt kunne forklares ud fra deres racemæssige ophav. 
Hvis det var mig
Viden om ens egen DNA kan skabe usikkerhed, men den kan også fjerne den bestemte form for sund tvivl, som er grundlaget for f.eks. den gyldne regel om, at man aldrig skal gøre mod andre, hvad man ikke vil, at de skal gøre mod én. Erkendelsen af at det kunne lige så godt have været mig, udspringer af at man ser sig selv som lig den anden. 
Den sunde tvivl hviler på, at ulykke kan ramme uskyldige og dermed ikke er fortjent. En ufortjent ulykke kan ikke forklares med, at det er folks egen skyld; den er blot et vidne om menneskets sårbarhed, om at ulykke kan ramme alle. 
Når Watson kæmper på intelligensens vegne, begår han den fejl at gøre et helt kontinents problemer til nogle, der intet har at gøre med de øvrige kontinenters udfordringer. De politiske ulykker, der rammer Afrika i disse år, vil han måske godt bidrage til at løse. Men hans bidrag består i at vise, at forskellen er en forskel i intelligens baseret på den genetiske udvikling på forskellige kontinenter. Endnu mere betænkeligt bliver det, hvis denne skråsikkerhed og manglende tvivl om egen andel i andres ulykke bliver kombineret med intolerance over for svaghed. Den, der ikke kan udvise overbærenhed over for svaghed, kæmper ofte selv med tvivl og usikkerhed. Behovet for at udpege bestemte egenskaber hos andre mennesker, der må bekæmpes, er stærkest hos dem, der projicerer egen afmagt over på andres svaghed og omslutter den med had og foragt. 
DNA-forskeren Watson glemte både eftertænksomhed og det ansvar der følger med at være en vidensautoritet, da han udtalte, at han "da håbede, at alle var lige, men at de, der har haft med sorte ansatte at gøre, ved, at sådan forholder det sig ikke."


