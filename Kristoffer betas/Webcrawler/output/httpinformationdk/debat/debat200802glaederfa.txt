Glæder du dig til du får stemmeret?
Ekspertpanelet er tre blandt rigtigt mange eksperter i hvad det vil sige at være ung. Panelet får et nyt spørgsmål hver uge stillet af redaktionen eller læserne. Panelet udskiftes løbende


 I Danmark følger stemmeretten med myndighedsalderen, retten til at få kørekort og muligheden for at gå - lovligt - på bar. Men er stemmmeretten noget at glæde sig til?
Klara Halberg.
17 år, Kbh. Går i  2.G. Synes der burde komme en Harry Potter 8 – og at weekenderne er for korte
Jeg glæder mig rigtig meget til om otte måneder og 11 dage. Ikke nok med, at det bliver slutningen på at snyde sig ind på barer, så er det også dagen, hvor jeg får stemmeret. Ved valget i november sidste år forbandede jeg Anders Fogh, og for en gangs skyld ikke på grund af hans politiske holdninger. Næh, det var fordi, han udskrev valg mere end et år tidligere end fristen udløb. Hvis han havde ventet, havde jeg kunne stemme (og måske havde han ikke beholdt regeringsmagten). Det forstås, at jeg glæder mig meget til at kunne stemme, men hvorfor gør jeg egentlig det? Jeg tror dels, at det er fordi jeg som ungt menneske lever så tilpas meget i en illusion, at jeg forestiller mig, at jeg vil kunne gøre en forskel ved et valg. Men en anden grund vejer højere, nemlig forestillingen om stemmeretten som en slags overgangsrite. Det lyder selvcentreret og apolitisk, og det er det måske også. I 'gamle dage' blev man voksen, når man blev konfirmeret. Nu er konfirmander snarere en flok bacardi- breezer drikkende, forvoksede børn (no offense), og konfirmation har på sin vis mistet sin funktion som rite, mellem barndommen og voksenlivet. Og det er her, jeg tror, stemmeretten kommer ind som en slags substitut. 
Inde i mit hoved er man i hvert fald rimelig voksen, når man må stemme. Jeg er ret fascineret af tanken om 'at blive voksen', og jeg tror, at min fascination derved bliver projiceret over på stemmeretten. Jeg ved godt, at man ikke vågner op på sin 18 års fødselsdag og pludselig er blevet til et voksent menneske, men jeg forestiller mig, at man bare bliver lidt mere voksen, og det synes jeg lyder forjættende. 
Maria Elsner.
16 år, Aalborg. Går i 1.G. Arbejder, er glad for venner, familie og musik, går ofte til koncert ...
Jeg glæder mig meget til at få stemmeret, så jeg kan få indflydelse på det danske samfunds politik. Når jeg fylder 18 år og er myndig, er jeg sikker på, at første gang, jeg skal ind og stemme bliver meget spændende. Lige pludselig betyder mine holdninger noget i politikken, og min stemme har også betydning for samfundet. Mange unge ved ikke, hvad de skal stemme og vælger derfor ikke at møde op i stemmeboksen. Det er vigtigt, at man stemmer, og hvis man ikke ved, hvad man skal stemme, så er det bedre at gå ned og stemme blankt, så man engagerer sig i samfundet, også selvom man er i tvivl. Hvis ikke man stemmer, engagerer man sig ikke, og det synes jeg er meget vigtigt, at man gør. 
Det er det, jeg glæder mig mest til, når jeg får stemmeret. Min rolle i samfundet bliver nemlig lige pludselig større.
Jeg tror dog, at det er meget forskelligt fra person til person, om de glæder sig til at få stemmeret. Personligt glæder jeg mig som sagt, men der er mange andre ting ved at blive 18, som jeg næsten glæder mig mere til, og når jeg tænker på at blive 18, så tænker jeg mest på, at jeg kan få kørekort og selv kan bestemme, hvordan jeg vil leve mit liv, og ikke, at jeg får stemmeret. Det tænker jeg først på bagefter, og så er det bare endnu federe at blive 18. Men det er jo forskelligt for folk, og nogen er jo mere interesseret i politik end andre, og glæder sig derfor også mere til at få stemmeret end kørekort. 
Jakob Mark.
16 år. Bor i Køge. Går i 9. klasse. Er aktiv i SFU, glad for pizza, Faxe Kondi og Juventus ...
Ja, jeg glæder mig. Jeg glæder mig til at få indflydelse. Til at folk ikke længere kan sige: "Du ved ikke, hvordan det hele fungerer." Eller: -Jeg tror, at jeg har lidt mere forstand og erfaring end du har." Selvfølgelig vil det aldrig stoppe helt. Men jeg tror på, at jeg som myndig får lidt mere 'respekt'. 
Så er der også noget symbolsk i at bruge sin stemme. Vælge. Valg. At træffe valget om, hvem man synes skal lede landet. Tillid. Have tillid til en enkelt person. Eller et helt parti. Det er ethvert menneskes ansvar at tage stilling. Og vælge. 
For at et repræsentativt demokrati skal fungere optimalt og demokratisk, er det vigtigt, at hver en borger vælger og prøver at gennemskue, hvad der er bedst for samfundet. Og ikke kun for dem selv. Det er min mening. 
Nogle vil mene at jeg udelukkende burde stemme på dem, der tilgodeser mig. Men den påstand gør jeg til skamme, når jeg en dag skal sætte mit første kryds. Det er vigtigt at tænke på andre end sig selv. Stemme for andre end sig selv.

Ekspertpanelet er tre blandt rigtigt mange eksperter i hvad det vil sige at være ung. Panelet får et nyt spørgsmål hver uge stillet af redaktionen eller læserne. Panelet udskiftes løbende

