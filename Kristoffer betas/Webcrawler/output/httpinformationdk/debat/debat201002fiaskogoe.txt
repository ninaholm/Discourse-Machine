Efter fiasko: Hvad gør vi så?
COP15 endte som en historisk skandale, ydmygende for deltagerne med USA's præsident i midten og for det danske formandsskab. Nu må vi prøve noget andet
At formindske CO2-udslippet er et kollektivt projekt, der forudsætter, at regeringen allerede i år udarbejder en samlet strategi for de arbejder, der skal iværksættes i bygninger, transport-infrastrukturer, energi-forsyningsanlæg m.m. Her  solceller på et hustag i Skive.


 Banker og andre finansielle industrier har vokset sig så store, at hele det finansielle kompleks kan bryde sammen, hvis deres risikable finansielle spekulationer bringer bare nogle få af dem til fallit - de er 'too big to fail'. Derfor har staterne i 2008 og 2009 gældsat deres skatteborgere for at tilføre finansindustrien de hundreder af milliarder dollar, euro eller kroner, der skulle til for at få balance i dens underfinansierede regnskaber. Det øjeblikkelige sammenbrud blev forhindret i første omgang, men arbejdsløsheden vokser, og intet forhindrer finansindustrien i at fortsætte dens spekulative virksomhed, indtil den næste krise indtræder.
Samtidigt med at den finansielle krise udfoldede sig, forberedte det globale samfund sig på den store klimakonference i København. På statsledermøder i G8, G15, G22 og G85, på FN-konferencer, på utallige NGO-møder verden over og i tusinder af rapporter, avisartikler og TV-indslag forberedte verden sig til COP15, der skulle samle alle lande i enighed om intet mindre end at redde verden fra de truende klimakatastrofer. Det endte, som bekendt, med det ultimative sammenbrud af forhandlingerne. På et møde, der lignede et projektgruppemøde på basisuddannelsen på RUC flikkede den vestlige verdens ledere i konferencens sidste nattetimer en uforpligtende 2 1/2-siders udtalelse sammen: The Copenhagen Accord. En historisk skandale, ydmygende for deltagerne med USAs præsident i midten og for det danske formandsskab. Det globale projekt var for stort til ikke at fejle.
Politikere har affyret de største ord: »Vi skal redde verden« i en raket, der ladet med papir og dækningsløse superlativer fusede ned i pløret af BRIC-landenes (Brasilien, Rusland, Indien, Kina) og OECD-landenes regeringers divergerende, kortsigtede politiske og økonomiske interesser, der kun i ringe omfang tilgodeser de mindre, fattige landes påtrængende behov. Hvis der eksisterer et verdenssamfund, der tager problemerne alvorligt, består det af de millioner af mennesker, der i København var repræsenteret af de tusinder fra alverdens lande, som demonstrerede i gaderne og knyttede globale netværksforbindelser på Klimaforum 09 i DGI-byen.
Vi har således set, at den vestlige verdens statsoverhoveder fra de højeste piedestaler udråbte deres ansvar for verdens frelse, men, når det kom til stykket, måtte se sig selv afbildet som en gruppe magtesløse NGO'er i et grupperum. En så ydmygende demonstration af det officielle verdenssamfunds manglende evne til at få statslederne til at samarbejde til det fælles bedste - at løse problemerne fra oven og ned (top-down) - kunne man ikke i sin vildeste fantasi have forestillet sig.
I egen interesse
Nu må vi prøve den anden vej. Nedefra og op (bottom-up). De  industrialiserede lande må hver især gå i gang med omstillingen fra den fossile til den post-fossile energiøkonomi i forvisning om, at det er i deres egen økonomiske interesse, og at de resultater, de opnår, ved eksemplets magt vil brede sig til andre lande. Samtidigt med at de - også i egen interesse - gennem FN-systemet giver økonomisk og teknologisk støtte til bæredygtig udvikling i de fattige lande.
I EU skal en bæredygtig vej ud af den økonomiske krise findes i den hurtigst mulige nedtrapning af det fossile brændselsforbrug. En 40 procent reduktion af CO2-udslippet frem til år 2020 er ikke et økonomisk problem. Det er derimod den økonomiske mulighed, vi har for at nedbringe arbejdsløsheden ved at skabe produktiv beskæftigelse i store omstillingsprojekter til det fælles bedste. Men under den herskende økonomiske dogmatik tegner et fælles EU-projekt også til at være for stort til ikke at fejle. Først når ét eller flere EU-lande går nye veje og demonstrerer, at en hurtig nedtrapning af CO2-udslippet og samfundsøkonomiens afhængighed af olie giver økonomiske og teknologiske gevinster, kan en fælles EU-politik tage form og give incitamenter til andre lande i det globale samfund.
Ja eller nej
I hvert land skal befolkningen og dens politikere besvare spørgsmålet: Vil vi gøre, hvad der er menneskeligt muligt for at give vores bidrag til den globale indsats, der skal til for at imødegå de trusler om katastrofale klimaændringer, som var baggrunden for COP15? Eller vil vi på trods af klimaforskernes advarsler lade stå til og overlade det til vores børn og børnebørn at tage det, som det kommer? Ja eller nej.
Den halvhjertede indsats: »Mere klimavenlig energiforsyning, transport, etc.« er ikke kun et tåbeligt spild af ressourcer til ingen verdens nytte. Hvis man anerkender klimatruslerne, men slår sig til tåls med halve løsninger, begår man den ultimative forbrydelse mod menneskeheden. Ligesom man, hvis ens barn er ramt af en livstruende sygdom, sparer penge ved kun at give det halvdelen af den medicin, lægen har forskrevet.
Kreativt bogholderi med udslippet af klimagasser i form af CO2-neutralitets-regnestykker, fiktive CDM-afladshandler (u-landsprojekter der på papiret formindsker udslippet mere, end det ellers ville være sket) og CO2-kvotehandler med 'varm luft' er ikke kun selvbedrag. Det er forbryderisk bedrageri med konsekvenser, der langt vil kunne overgå de lidelser, psykopatiske despoter og politiske charlataner og deres håndlangere hidtil har påført menneskeheden.
Det er ikke et moralsk spørgsmål i sædvanlig forstand. Når man taler om »at vi skal redde verden« - som danske ministre har gjort - uden at lade handling følge ord, har man overskredet grænserne for, hvad nogen moralfilosofi kan rumme.
Kort sagt: Enten - eller. Enten anerkender vi, at fortsat storstilet afbrænding af fossile brændsler, skovrydninger og ikke-bæredygtig landbrugsproduktion medfører udslip af klimagasser, der kan få katastrofale konsekvenser for kloden og menneskeheden, og gør alt hvad der står i vores magt for at nedbringe udslippene så hurtigt som muligt. Eller vi lader stå til, og lader de næste generationer tage det, som det kommer.
Kollektivt projekt
Helt konkret: Vil vi her i landet stille os den opgave at formindske CO2-udslippet fra vores skorstene og udstødningsrør med 40 procent frem til år 2020? Det er det, der skal til i de industrialiserede lande, hvis der skal være en rimelig sandsynlighed for at undgå en gennemsnitlig global temperaturstigning på mere end 2 grader. Hvis ikke vi kan gøre det på en konstruktiv, samfundsøkonomisk hensigtsmæssig måde, er der få lande, der kan. Vi har potentielt store vindkraftressourcer. Vi har den nødvendige teknologiske og økonomiske formåen. Og vi hævder, at vi lever i et oplyst demokrati.
Det er et kollektivt projekt af et omfang, vi ikke før har set magen til. Det vil kræve en vel-koordineret indsats, der vil beskæftige 50 - 100.000 mennesker i bygge- og anlægsarbejder, industrivirksomheder, ingeniørvirksomheder og i den offentlige planlægning og forvaltning.
Det forudsætter, at regeringen allerede i år udarbejder en samlet strategi for de arbejder, der skal iværksættes i bygninger, transportinfrastrukturer, energiforsyningsanlæg m.m. En strategi, der vil kunne vedtages i Folketinget på grundlag af dokumentation for, at gennemførelsen af de planlagte indsatser vil frembringe et energisystem, hvis elementer i deres indbyrdes samspil vil kunne opretholde samfundets funktioner med et CO2-udslip, der i 2020 er 40 procent mindre end i dag og derefter fortsat formindskes i samme takt. (Arbejdet starter ikke på bar bund. Flere NGO-organisationer har allerede bekostet udredninger, der beskriver mulige strategier.)
Og det forudsætter, at familier og virksomheder får økonomiske incitamenter til at medvirke til gennemførelsen af det kollektive projekt, sådan at den samfundsøkonomiske gevinst udmøntes i mindre forbrugerudgifter. Dette indebærer en gennemgribende revision og omlægning af de nuværende afgifter på fossile brændsler, el, varme, biler og bilkørsel og af afgiftsprovenuets anvendelse til finansieringen af  kollektiv transport og tilskud til energibesparende foranstaltninger.
Set i det globale perspektiv er det et miniature-projekt. Men hvis det ikke er for stort for os til ikke at fejle, kan det sætte frø, der spreder sig i de globale netværk, som Klimaforum '09 forstærkede, og derfra opad til de politiske piedestaler.
Klaus Illum er energiforsker, civilingeniør, ph.d. og forfatter til bogen Om-tanke. Ved vendepunktet ved vækstens grænser (Forlaget BIOS, 2008), hvori han nøjere beskriver mulighederne for en ansvarlig dansk klimaindsats.

