Skatteforlig, Rio, nej, næstekærlighed ...
... skal drive begyndelsen til den største revolution i 300 år


 Kom nu ikke her med The New York Times, The Guardian, Le Monde, Die Zeit og hvad alverdens anerkendte organer for globaloplysning ellers hedder. Når det virkelig gælder (her holdes Information beskedent udenfor), hedder verdensorganet Fjerritslev Ugeavis.
Oven på afvigte uge med sine 23.940 Rio-ord om overforbruget af planetens fysiske natur, men uden handling bag ordene, til forskel fra den røde danske regerings særdeles handlekraftige skatteaftale med Venstre og de konservative om at øge netop de riges muligheder for endnu større privatforbrug – hvad kan da opvise mere sand forståelse af tidens krav end denne passage: »Verdens syv største udfordringer er i dag: 1. Klimaændringer. 2. Mangel på fosfor. 3. Mangel på rent drikkevand. 4. Udpining af jorden. 5. Forsuring af havene. 6. Ozonlaget og 7. Tab af biologisk diversitet«?
Og hvad kan indgyde mere trøst og fornyet livsmod end en passage som denne: »De unge og de opvakte har løftet en skov af bæredygtige firmaer ind i verden, fordi de tænker langsigtet. Hvori begyndelsen til den største revolution i 300 år kan ses«?
Begge passager hentet fra Fjerritslev Ugeavis, tirsdag den 19. juni 2012, side 34. Trods Information-læseres ubetvivlelige belæsthed kan nogle måske endnu være mindre bekendt med hovedorganet, hvorfor kort skal oplyses, at Fjerritslev Ugeavis er en del af Nordjyske Medier med Per Lyngby som ansvarshavende chefredaktør og på ugeavisen selv med journalist Pernille K. Madsen som den, der – så vidt man forstår – laver arbejdet.
Og formentlig derfor også har begået den her refererede artikel under overskriften »Fremtidens udfordring«. Hvor oplysende og igangsættende efter sidste uges mistrøstige resultater er det da ikke, at journalist Madsen oppe i det nordjyske fyrer sådanne salver af.
Det ser dystert ud
Men når salverne så skyldes ordrette referater af departementschefen for Erhvervsministeriet 1994-2002 og inden da blandt andet chef for økonomisk afdeling i Finansministeriet, bliver det efterhånden næsten for godt til at være sandt. Ikke sandt?
Og dog er det endnu mere fantastisk. For det hele skyldes nemlig dette års sommermøde i det grundtvigske nordenfjords, hvor den tidligere finansministerielle økonomichef og erhvervsministerielle departementschef først prædikede i Klim Valgmenighedskirke og efterfølgende holdt foredrag på Klim Friskole.
Og så får Pernille K. Madsen igen ordet:
»I dagens anledning talte Jørgen Rosted (thi ham var og er det), som i mange år har været en central person i fornyelsesarbejdet i EU og OECD og nu er aktiv i et forsøg på at få stat, kommuner, enkeltpersoner og finansielle institutioner til at arbejde sammen. Prædiken handlede om grådighed, som kan tolkes på mange måder, men som kun kan tøjles gennem etiske holdninger.«
»Det efterfølgende foredrag havde da også fået overskriften ’Er fremtiden lovende eller dyster?’ Ifølge Rosted er alle enige om, at vi har forfejlet chancen for at reducere opvarmningen til de to procent, og nu arbejdes der hen mod, at opvarmningen kan holdes inden for fire procent. Det er et forhold, som måske kan håndteres. Men det ser nu ud til, at opvarmningen når seks procent, og her mangler vi fuldstændig en forestilling om en sådan klode.«
Ja, vel ser det dystert ud, men at dysterheden så kompromisløst fremstilles på et grundtvigsk sommermøde er i sig selv – lovende. Også selv om: »Jørgen Rosted gættede på, at ca. 75 procent af befolkningen tænker, at vi fortsætter som hidtil – eksperterne tager nok fejl, og der viser sig sikkert noget. Et meget lille mindretal er de alvorligt bekymrede, der satser på en ’modvækst’. Vi må lave hele vores livsstil om«.
Hvad holder Rosted så selv håbet oppe med? »Den tredje bevægelse i forsøget på at omstille samfundet. Det sker ligesom andelsbevægelsen uden egentlig indblanding fra det folkevalgte parlament, som nærmest er en hæmmende faktor, så længe der ikke kan opnås politisk flertal. Nej, udviklingen kommer fra enkelte personer, kommuner, bysamfund, firmaer. Blandt de mange, som nu er begyndt at tage udfordringen op, nævnte han store virksomheder, som opstiller konkrete mål om CO2-neutralitet eller ligefrem CO2-minusvækst.«
Hvem skal frelse verden?
Ha, ha, vrænger måske både den kyniske fra 75 procent flertallet og den alvorligt bekymrede fra det meget lille mindretal. Skal store virksomheder nu være dem, der frelser verden? Frem for at score kassen? Eller skulle der måske slet ikke være nogen modsætning? Så det bare vil give den helt store kapitalistiske profit at indstille udpiningen af jorden, forsuringen af havene osv.?
Inden svaret når at falde, falder Fjerritslev Ugeavis’ egentlige scoop:
Erhvervsministeriets tidligere departementschefs »afsluttende bemærkning var, at drivkraften ikke skulle være grådighed eller egoisme, men derimod næstekærlighed.«
Jesus kunne ikke have sagt det bedre. Grundtvig har besunget det i både Salme- og Højskolesangbog. Nu mangler vi kun et erhvervsministerium og økonomer i Finansministeriet, der hverken bygger på Adam Smith eller Keynes, men på Bjergprædikenen.

