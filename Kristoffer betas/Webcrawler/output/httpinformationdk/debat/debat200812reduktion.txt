Reduktion af CO2 kan ikke vente til år 2050
Allerede nu må der tages et konsekvent politisk ansvar for CO2-udledningen. Der må lovgives om, hvor meget el og varme, en bolig eller en virksomhed må forbruge, og der må skrides ind over for biltrafikken
Udbygget billigere kollektiv trafik, roadpricing på alle større indfalds-, lande- og motorveje og byer uden personbilisme er nødvendigt.

Klimaforskere er enige om, at menneskeskabte CO2-udledninger er skyld i den globale opvarmning med diverse negative konsekvenser for menneskeheden. Det blæser lidt mere på vores breddegrader, og hollænderne bygger højere diger. Det er stort set alt, der kommer frem i medierne i Danmark om konsekvenserne af den globale opvarmning. At millioner af mennesker får deres livsgrundlag ødelagt, når ørkenen breder sig, når der ikke længere er sne nok til smeltevand, eller når deres ø forsvinder i bølgerne, kommer langt efter billeder af en søgende isbjørn. Og hvad gør vi så? Sender penge og nødhjælp og kommer med forslag til nye afgrøder. Det er stort set den måde, vi vælger at handle over for de mio. af mennesker, der rammes af den globale opvarmning. Det svarer til, hvad vi gør i Danmark: Sikrer kældre mod oversvømmelse og satser på vinproduktion og palmer i haven.Er det at tage ansvar for de konsekvenser, som vi som storudledere af CO2 har bidraget til?Nej, vores klimaminister ønsker, at vi alle skal tage et ansvar for at nedbringe CO2-udledningerne og har lanceret kampagnen '1 ton mindre'. Så kan befolkningen påtage sig det ansvar, som politikerne skulle tage.25 internationale klima- og miljøarbejdere peger på nødvendigheden af, at gennemsnitsborgerens udledninger reduceres til to tons CO2, hvis klimaet ikke skal ændre sig så meget, at vi står handlingslammede over for det.En gennemsnitsperson har en udledning på fire tons, så en nedbringelse til to tons vil ved hurtig hovedregning sige en halvering.Men europæerne har en gennemsnitsudledning på over ni tons, amerikanerne på omkring 20 tons og danskerne på omkring 12 tons pr. person. Det er altså her og lignende steder, der skal skæres gevaldigt ned.Lige ret til udledningTysklands kansler, Angela Merkel, forventes på klimatopmødet at foreslå, at alle mennesker har lige ret til udledning af drivhusgasser, men at den højst må være på de omtalte to tons. Men det er et mål ude i fremtiden - i år 2050. At verdensbefolkningen stiger inden da, gør målet om en bæredygtig fremtid langt sværere at nå, hvis ikke der gribes kraftigt ind her og nu. Millioner af mennesker, der allerede nu er hårdt ramt på deres levevilkår, kan ikke vente. FN's klimapanel IPCC (Intergovernmental Panel on Climate Change) skriver bl.a., at "selv under de mest stringente reduktionsscenarier vil fortsat opvarmning finde sted i de nærmeste årtier med forventede konsekvenser som døende koralrev, migrerende arter, vandmangel og risiko for tørke". Og "forsinket reduktion af drivhusgasudledningerne begrænser markant mulighederne for at opnå de laveste stabiliseringsscenarier og øger risikoen for mere alvorlige konsekvenser af klimaforandringerne". Med andre ord: Der er ikke tid til at vente til år 2050.En reduktion til 2 tons CO2-udledning pr. indbygger for Danmarks vedkommende vil selvfølgelig ikke redde verdenssituationen, men vi har med værtsrollen for næste års klimatopmøde påtaget os et ansvar for at vise verden, hvordan det kan gøres. Og her taler vi om en reduktion på over 80 procent - eller 10 tons, hvilket er 10 gange så meget, som Klimaministeriet forsøger at få folk til selv at nå.De store områderDanmarks CO2-udledning skyldes primært transport og el- og fjernvarmeproduktion. De to områder bidrager med omkring 75 procent af vores CO2-udledning. Dermed ikke være sagt, at der ikke skal gøres noget ved produktions-, handels- og serviceerhvervs, husholdningers og udvindingens CO2-udledninger, men hvis ikke der sker noget på de store områder, er resten ligegyldigt.Megen el- og fjernvarmeproduktion kunne erstattes af CO2-neutral energifremstilling som ved vindmøller og biomasseproduktion, men en effektiv satsning på biomasseproduktion kræver samtidig en politisk beslutning om stop for brug af fossile brændstoffer til el- og fjernvarmeproduktion i løbet af eksempelvis fem år. Vindmølleenergi er atter på vej frem, men placeringerne møder stor modstand i befolkningen, og det vil tage lang tid før de nødvendige vindmøller er rejst.En effektiv reduktion af CO2-udledning i forbindelse med el og fjernvarme må ske ved reduktion i forbruget. Der må lovgives om, hvor meget en bolig eller en virksomhed må forbruge med mærkbar ekstrabetaling, der bør gå ubeskåret til fremme af vedvarende energi, hvis det overskrides. Ikke noget med kvotehandler - man kan ikke betale sig fra et ansvar. Der gøres meget for, at nye boliger ikke udleder så meget CO2, men det tager for lang tid, inden alle boliger er blevet ændret i tilsvarende grad, til at truslen fra de stigende temperaturer kan vente på det. Et max.-forbrug kan indføres meget hurtigt, så der heller ikke bruges unødig energi til oplyste kontor- og andre lokaler om natten.Bilerne ud af byerneDanmarks anden store CO2-udleder - trafikken - ser politikerne også på. Men så længe, der kun er tale om en omfordeling af folks udgifter, batter det ikke mærkbart. En politiker udtalte for nylig: "Privatbilismen er kommet for at blive" - en holdning, man ikke kommer langt med i klimaspørgsmålet. Over 50 procent af transportsektoren udgøres af privatbilisme/ personbiler. At lægge en afgift på noget kørsel mod en tilsvarende lempelse andetsteds har ingen mærkbar virkning.30-50 procent af bilturene er små ture på op til 3-5 km, der kan afskaffes. Byerne må lukkes for almindelig personbilisme. Men det kræver samtidig en kraftig udbygning af bus- og togdriften. Desværre har de politisk ansvarlige ladet en del af bus- og togdriften lide en stille død, idet priserne på den kollektive trafik konstant er steget, mens benzinprisen nu er langt under, hvad den var for 8-9 år siden. Udbygget billigere kollektiv trafik (helst gratis), roadpricing på alle større indfalds-, lande- og motorveje ved hjælp af betalingskort, idet et gps-styret system tager tid at indføre, og byer uden personbilisme er nødvendigt. Ændret infrastruktur og flere mindre nærbutikker vil være en konsekvens af de nødvendige indgreb.Vare- og lastbiler er også storudledere, men reduktioner får man først, når varetransporten lægges over på jernbanen. At gøre jernbanetransporten fleksibel for både gods og mennesker tager tid, men det er en nødvendighed, hvis der skal gøres noget ved varetransportens CO2-udledning. Satsning på eldrevne køretøjer eller lignende vil udsætte reduktionen, og så længe samfundets øvrige el- og fjernvarmeproduktion ikke baserer sig på vedvarende energi, er det uansvarligt at bruge vedvarende energiproduktion til privattransport. Eksisterende planer om udbygning af motorvejsnet eller broer med privatbilisme må skrinlægges med det samme.Vi må ændre livsstilSelvfølgelig er det ikke nok, at Danmark tager et sådant initiativ. Alle lande med stor udledning pr. indbygger bliver nødt til at tage lignende initiativer, inden hele Jordens befolkning er handlingslammede som miljø-flygtninge. Vi må ændre livsstil, men - for at citere den amerikanske klimaforsker James Hansen: - "Folk er ikke klar over det".Forskerne fortsætter: "Fortsat vækst i drivhusgas-udledningerne i blot ét årti vil praktisk talt udelukke muligheden for tilbagevenden i nær fremtid til en atmosfærisk sammensætning under niveauet for tipping points, der udløser katastrofale effekter". Politikere, der tror, at politik kan køres efter sær-interesser, må oplyses om, at tiderne er ændret. Der er ikke tid til flere fejl. At overlade ansvaret til den enkelte er kortsynet og uansvarligt over for dem, der allerede lider her og nu på grund af andres alt for høje CO2-udledning.Brundtland-rapporten skrev: En bæredygtig udvikling er en udvikling, som opfylder de nuværende behov uden at bringe fremtidige generationers muligheder for at opfylde deres behov i fare. Allerede nu er der generationer, der ikke kan få opfyldt deres behov. Skal der rettes op på det, må der tages et konsekvent politisk ansvar for CO2-udledningen.Henrik Nørregaard er lærer og cand.pæd. i geografi
