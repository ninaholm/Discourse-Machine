Erhvervsuddannelserne er blevet videnssamfundets skraldespand
Mange års enøjet fokus på gymnasierne som redningskrans for den danske konkurrenceevne har undergravet erhvervsuddannelserne, der står tilbage som videnssamfundets skraldespand


Mere uddannelse er vejen frem! Den sætning er blevet gentaget et utal af gange de seneste år. Og de danske unge har hørt godt efter. I 2012 har der været rekordhøj søgning til de gymnasiale uddannelser. Men er gymnasierne nødvendigvis løsningen, når vi skal have de unge til at uddanne sig mere?95 procents-målsætningen tilsiger, at 95 procent af en ungdomsårgang skal have en ungdomsuddannelse. Ikke at 95 procent skal have en studenterhue. I jagten på at nå de 95 procent må vi sætte erhvervsskolerne i front – ikke køre dem i sænk.Det kan blandt andet gøres ved at sikre, at kun elever, der er vurderet uddannelsesparate, kan påbegynde en erhvervsuddannelse. Er de ikke parate til at påbegynde en erhvervsuddannelse, må de i et andet uddannelsestilbud som eksempelvis 10. klasse med brobygning til erhvervsskole, EGU eller lignende.Der skal etableres konsensus om, at en erhvervsuddannelse kræver, at eleven er praksisorienteret, men også behersker almene boglige færdigheder, så som dansk og matematik.Spild af ressourcerDet ensidige fokus på gymnasiet, der har været det styrende paradigme i dansk uddannelsespolitik under mantraet ’videnssamfund’, har vist sig at være dyrt for statskassen. Uddannelse er aldrig spildt, men når syv procent af de unge, der tager en gymnasial uddannelse, aldrig fortsætter på en videregående uddannelse, og 14 procent efter erhvervelsen af studenterhuen påbegynder en ny ungdomsuddannelse af den erhvervsfaglig slags, er der noget, der ikke stemmer. Denne ’overuddannelse’ koster hvert år den danske statskasse 3,5 milliarder kroner. Det er rigtig mange penge.Hvis regeringens målsætning om, at Danmark fortsat skal være et produktionsland, skal opfyldes, bør man sætte fokus på de alternative veje til højere uddannelse. I dag er der diskrepans i mellem mål og midler: Målet er Danmark som højteknologisk produktionsland. Midlet er erhvervsuddannelser, som kun én ud af fem unge aktivt vælger. Årsagen er, at størstedelen af de unge og deres forældre ser gymnasiet som den bedste og eneste reelle uddannelsesvej efter grundskolen. Derfor skal vi have de unge og deres forældre til at overveje en erhvervsuddannelse og overbevise dem om, at svendebrevet ikke er afslutningen, men derimod vejen videre, vejen mod mere uddannelse.For »… mere uddannelse er vejen frem!« og ifølge regeringens 2020-plan skal 60 procent af en ungdomsårgang have en videregående uddannelse. Tal fra AKF viser, at det i øjeblikket forventes, at blot 54 procent af en ungdomsårgang tager en videregående uddannelse. Hvis det tal skal hæves til 60 procent, må vi se på, hvordan vi rådgiver de unge mennesker. Ikke bare frem til en videregående uddannelse, men også til den rigtige videregående uddannelse og ikke mindst: Via den rigtige ungdomsuddannelse.Åbner døreSom det ser ud nu, vælger en stor del af de danske unge den gymnasiale vej, fordi den for dem virker som den mest sikre – vejen, der åbner døre. I de unges optik står erhvervsuddannelserne i diametral modsætning hertil. Her er vejen kun treethalvt år lang og munder ud i et svendebrev, der markerer slutningen på uddannelsesforløbet. Men sådan ser virkeligheden ikke ud!Vi skal anerkende erhvervsuddannelserne som et ligeværdigt alternativ til gymnasierne. Og det gøres bedst ved at fortælle – igen og igen – at erhvervsuddannelser også kan være vejen til en bacheloruddannelse eller et kandidatbevis. Ikke igennem et traditionelt forløb på et universitet, men igennem et mindst ligeså spændende forløb, der starter på en praksisnær erhvervsuddannelse, som giver kompetencer på arbejdsmarkedet. Gennem en to-årig erhvervsakademiuddannelse, der knytter teori og praksis sammen og retter sig mod erhvervslivet. Og herefter muligheden for en’top up’-bachelor, der giver adgang til kandidatuddannelser på universiteterne.Erhvervsuddannelserne er nemlig et reelt alternativ til gymnasiet, og de åbner døre til videre uddannelse.Louise Pihl er afdelingschef hos Dansk ByggeriSidse Frich Thygesen er konsulent for regionalpolitik, arbejdsmarked og uddannelse hos Dansk Byggeri
