Vækst og arbejdspladser skal sikre velfærden
Den afgørende forskel mellem oppositionen og regeringen er, at oppositionen foreslår fremrykninger for at skabe vækst og arbejdspladser. Det er helt fejlagtigt at tro, at man kan spare sig ud af den krise, vi står i nu


 Danmark står i en alvorlig økonomisk situation. En del af alvoren skyldes den aktuelle krise og regeringens fejlslagne håndtering af den. Men mest af alt skyldes det, at regningen for regeringens uansvarlige økonomiske politik nu skal betales. Situationens alvor betyder, at vi alle må bidrage til at afdrage gælden. Ellers er vores fælles velfærdssamfund for alvor i fare.
Regeringen har med sit konvergensprogram varslet gigantiske besparelser i den offentlige sektor. Det betyder fyringer, besparelser i velfærden og færre renoveringer af slidte folkeskoler og ældreboliger.
Konkret mener regeringen, at der skal være nulvækst i det offentlige forbrug i de kommende år. Nulvækst lyder måske harmløst, men det er det langt fra. Det betyder reelt nedskæringer og op mod 30.000 fyringer i den offentlige sektor - og ekstra 10.000 fyringer i det private.
Den afgørende forskel
Selvfølgelig kan vi sikre besparelser mange steder ved at gøre den offentlige sektor mere produktiv. Det skal vi selvfølgelig udnytte. Men det er naivt at tro, at det alene er nok til at dække de samfundsmæssige behov og borgernes ønsker om en bedre velfærd.
Om bare fem år vil der være 150.000 flere folkepensionister. Med nulvækst inden for hjemmehjælpen er det ikke svært at regne ud, at der bliver væsentligt færre hjemmehjælpstimer til den enkelte. Det er muligt, at regeringen synes, det er fint, men det synes jeg bestemt ikke.
Det, der måske her og nu ligner en besparelse, er reelt en ekstra udgift bl.a. på grund af stigningen i arbejdsløsheden. For hver ledig mister staten cirka 300.000 kr. årligt. Det er cirka tre milliarder kr. per 10.000 ledige. For øjeblikket har vi over 120.000 ledige, og antallet stiger måned for måned. Ja, regeringens nulvækst vil sende yderligere 40.000 nye ud i arbejdsløshedskøen. Enhver kan se, at det er et regnestykke, der hurtigt kan løbe løbsk.
Og skærer man i vedligeholdelse og energirenovation af slidte skoler, ældreboliger, børnehaver, plejehjem, som nulvækst vil medføre, ja, så udskyder man jo blot problemet til et senere tidspunkt - hvor regningen er vokset markant, og hvor man i mellemtiden har spildt millioner af kroner på varmeregningen på grund af for dårlig isolering m.v. Og fyrer man lærere i folkeskolen og skærer på uddannelserne i det hele taget, kommer vi bare endnu længere væk fra målsætningen om, at 95 procent af en årgang tager en ungdomsuddannelse. Til skade for det enkelte barn og den unge, der tabes undervejs i skolesystemet, fordi ressourcerne er for små. Og til skade for samfundsøkonomien.
Regeringen vil påstå, at vi bare øger underskuddet endnu mere, når vi bruger flere penge på f.eks. offentlige investeringer til renoveringer. Og ja, det kræver flere penge her og nu, men ser man det over en årrække, handler det om at fremrykke udgifter, vi alligevel ville have haft.
Den afgørende forskel mellem os og regeringen er altså, at vi foreslår fremrykninger for at skabe vækst og arbejdspladser. Det er helt fejlagtigt at tro, at man kan spare sig ud af den krise, vi står i nu. Nøgleordet er vækst og arbejdspladser! Vi kan kun komme ud af krisen ved, at der kommer gang i hjulene.
Samtidig anerkender vi selvfølgelig, at der er en regning, der skal betales derudover, fordi udgifter og indtægter ikke har hængt sammen i dansk økonomi i de senere år. Regeringen har brugt flere penge, end den havde. Og lad nu være med at skyde skylden på finanskrisen. Pengene manglede før finanskrisen. Det gjorde de, fordi regeringen kort inden folketingsvalget i 2007 fremlagde en økonomisk plan med sine politiske prioriteringer frem til 2015 - en plan med et indbygget, varigt underskud på 14 milliarder kr. - samtidig med, at man udskrev skattelettelser for 10 mia. kr. i 2008 og 2009. Bekvemme løfter at give for regeringen så kort tid inden et valg. Men altså uden finansiering.
En betalingsring
Vi mener, at det eneste økonomiske ansvarlige er at stoppe det hul. Vi vil ikke sende regningen ind i børneværelset. Vores prioriteringer er mere vækst, uddannelse, og at flere arbejder lidt mere.
En større satsning på folkesundhed, sundhedsfremme og bedre arbejdsmiljø vil betyde, at mange tusind flere hænder og hoveder er til rådighed for arbejdsmarkedet. Derfor vil S og SF lægge afgifter på det usunde og på dårligt arbejdsmiljø og bruge to mia. kr. årligt på bedre forebyggelse.
Se også på alle dem, der arbejder i og omkring København. De bruger så lang tid på at sidde i trafikpropper, at det svarer til 35.000 fuldtidsstillinger. Det ville give en pæn gevinst, også for statskassen, hvis bare 10 procent af ventetiden blev omdannet til nyttigt arbejde. Derfor ønsker vi en betalingsring omkring København - og pengene fra den skal bruges til at give den kollektive trafik et tiltrængt løft.
Dette lukker dog ikke hele hullet efter otte års usammenhængende økonomisk politik. Det hul skal lukkes. Hvis det så betyder, at vi bliver nødt til at stille lidt flere krav til borgerne - ja, så må vi gøre det. Præcis hvad der skal til, kan vi ikke sige her og nu. Det er vi simpelthen i gang med at regne på, og det skal gøres ordentligt, for der skal være orden i økonomien - indtægter og udgifter skal hænge sammen - hvis vi skal sikre vores fælles velfærdssamfund i fremtiden. Frem for at spare det væk.

