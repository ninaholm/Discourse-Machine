EU skal stå sammen om en ny global narkopolitik



Der er vist ingen, der vil så tvivl om, at stofmisbrugere tilhører de absolut svageste borgere i Europa. Ofte er de henvist til umenneskelige forhold på gaden, hvor de let udsættes for vold. Grundet manglen på brugerrum/fixerum i mange europæiske storbyer er stiknarkomanerne i stor fare for både at blive smittet med HIV og leverbetændelse. Hvert år er der cirka 250 narkorelaterede dødsfald i Danmark, mens tallet for hele EU er på 8.000 menneskeliv.Det er ekstremt høje tal. Noget må der gøres på alle niveauer - også internationalt. Senere på måneden mødes verdens lande ved en FN-konference, hvor den globale strategi for narkobekæmpelse skal opdateres.Lever som jaget vildtDe fleste EU-lande anerkender, at den nuværende strategi, hvor hovedvægten har ligget på den forbudsorienterede narkobekæmpelse, ikke er hensigtsmæssig, og at nye tanker skal på bordet. Efter flere koordineringsmøder er hovedparten af EU-landene heldigvis ikke længere i tvivl om, at man fra international side skal fokusere mere på skadeforebyggelse, der på engelsk går under betegnelsen harm reduction. Det betyder, at der skal gennemføres flere projekter med udveksling af sprøjter for at undgå sygdomssmitte, terapi for stofmisbrugerne, og hvor ikke-voldelige stofmisbrugere holdes ude af fængslerne. Med andre ord gemmes den hårdkogte forbudsstrategi væk og forsøges erstattet af en venlig og håndsudrækkende strategi.Og det er på tiden set i lyset af, at stofmisbrugere lever som jaget vildt i nogle lande. Der er desværre ikke helt enighed om linjen i EU-kredsen forud for FN-konferencen.Berlusconi synes nemlig at være kommet i tvivl, efter at Vatikanet har erklæret, at skadeforebyggelse i forhold til stoffer er anti-liv. Det er dog håb endnu om, at EU-landene vil stå sammen og kæmpe for en mere humanitær tilgang til stofmisbrugerne, der har brug for støtte og tryghed. Som tilfældet al for ofte er, skal de ud af en tilværelse, hvor konstant frygt for politi og andre myndigheder fylder hverdagen.Ideologiske hensyn bør gemmes væk, og vi bør samle kræfterne og fokusere på, at der er en gruppe af meget svage borgere, der er i livsfare og har åbenlyst brug for hjælp. EU skal stå sammen og ved fælles hjælp kan det forhåbentligt lykkes at få bragt de ekstremt høje dødstal ned. Jeg håber.
