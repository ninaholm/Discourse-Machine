De anderledes er et helvede
Jeg er nyskilt, mor til to og drømmer om et bofællesskab. Men andres børn er mere, end selv kollektivister kan rumme. Når man har børn, skal man bo alene med sig selv, siger de skrevne og uskrevne regler
Dagens kronikør og mor til to drømmer om et liv i et bofællesskab i nærheden af faren til hendes børn.

&raquo;Vi synes jo, du er fantastisk. Og det var dejligt at se dig her med børnene. Men vi er ikke rigtig klar til børn i huset. Børn i det hele taget. Vi tænkte, at det ville bibringe en anden slags dynamik til huset. Men det er et relativt lille hus. Det er vi ikke klar til. Så det bliver ikke jer.&laquo;Det er en svær samtale. For alle parter. Især når stemmen i den anden ende tilhører en god ven. Og jeg forstår ham så godt. Og han har det skidt. Og det vil jeg ikke have, han har. Det er helt okay. Jeg vil slet ikke flytte ind et sted, hvor man ikke helt ved, om man er ønsket. Vi lever i en lille verden. Vi skal kunne fungere. Vi skal vide, at vi kan kontrollere det, der foregår, at vi kan sætte farten selv. Have en vis indflydelse på lyd, indretning og arbejdsro i det, vi kalder vores hjem.Og jeg er på udkig. På udkig efter et hjem. Et nyt hjem. Du kan kalde det en jagt. Det er blevet en jagt. Hjemjagt. Og jeg har børn. Men ikke hele tiden. Dele af tiden. Og jeg er begyndt at undre mig. Er bofællesskaber i København kun for barnfrie studerende, præ-skilmisseramte og dem, der kender nogen, der kender nogen? Ja, jeg kommer med børn. To styk. Og nogle gange tænker jeg på Sartre, da han formulerede, at helvede er de andre. Og jeg tænker, om det ikke også er sådan med andres børn &ndash; at de er helvede. Så selv om intentionerne er der, så ender vi med det samme. Hverdagen skal fungere. Vi har ting, vi skal.Voksne til den voksneEr du selv skilt? Måske i gang. Måske overvejer du? Det forekommer mig, at vi er mange. Mange, der har brug for et sted at bo. Et sted, vi kan kalde hjem i nærheden af det, vi plejede at kalde hjem. Og lige præcis denne sidste udfordring klæber sig især til sådan nogle som mig. Sådan nogle, der har børn med en konkret anden, og derfor bør/skal bo i nogenlunde nærhed af denne anden.Jeg havde en gammel drøm. En drøm om at flytte i bofællesskab. En drøm, der var vokset, efter vi fik børn, fordi det forekom mig ufatteligt nedslidende og dumt, at vi står der, så mange børnefamilier hver for sig i hver vores køkken og laver mad til hver vores lille familie efter at have ræset rundt umiddelbart forinden og hentet og handlet ind til selvsamme måltid. Når man så bliver skilt, så står man der endnu mere alene med det hele. Inklusiv, at spisebordsakten bliver primært børnesnak, fordi der mangler nogle voksne til den voksne. Og jeg bilder mig ind, at børn har godt af at høre voksne være voksne, og høre dem have samtaler, som handler om ting, de ikke forstår. Om mennesker, de ikke kender. Måske kommer de til at kede sig. De fjernes som fokus for det hele. Vi fjernes fra at fokusere på dem hele tiden.Drømmen om bofællesskab i umiddelbar nærhed af børnenes far er blevet målet for mit igangværende bolig-roadtrip.At sælge sit jegKort tid efter min kæreste og jeg gik fra hinanden i den tidlige vinter, efter 14 år og to børn på 8 og 2,5 år, så jeg opslaget om et bofællesskab i Indre By, der manglede en eller to nye beboere med barn/børn. Jeg ringede op. Var til åbent hus. Og til efterfølgende samtale. Hvis du nogensinde har været til jobsamtale, ved du, hvad jeg taler om. Sælg dig selv, din person, dit økoflip og dit glimrende bagværk, dine seje (men ikke for seje) fritidsinteresser og husk at vær tilpas selvironisk. Og vis samtidig, at du er troværdig og ikke mindst ærlig. Det her gælder din privatsfære, dit intime liv &ndash; hvordan sælger man lige det? Jeg prøvede. Men de valgte en, de kendte.Tough luck.Jeg begyndte at forstå spillets regler. At der var regler. Kort tid efter så jeg, at et bofællesskab ikke for nord for byen søgte en beboer. Jeg skrev en, når jeg selv skal sige det, virkelig god mail, og kort tid efter ringede en af beboerne mig op. Her var det børnenes alder (min yngste var for lille, de havde allerede én lille en i huset) og det, at jeg kom med to børn, der var problemet.Jeg begyndte at kigge mere uden for København. Men pendlerarbejde og afstanden til den tidligere konkrete anden lukker den mulighed, før den åbner. Alligevel var der et sted ikke for vest for byen. En villa. Med billeder. Af børn. Bål. Høns i baghaven. Køkkenhave. Og langbord med mad og mennesker. Og jeg skrev en mail. Og fik et svar om, at jeg lød sjov. Og, at hun lige ville sende min mail rundt i huset, fordi der jo var børn i min mail. Og jeg skrev, at der jo var børn på billederne. På Facebook. Var det falske børn, spurgte jeg mig selv. Svaret kom aldrig.TsunamiskamOg midt i det her morads af følelser; af eks&rsquo;en, der spørger, om jeg snart har fundet en permanent bolig; den dårlige samvittighed over at føle, at jeg er for kræsen, for langsom, for dårlig til at lede, ikke udstråler nok energi, ikke er søgende nok mere af tiden, ikke sælger mig selv godt nok; af forældrene, der på nordsjællandsk konstaterer, at det der med bofællesskab da bare må være deres 35-årige voksne afkoms måde at håndtere en post-&rsquo;gåen fra en konkret anden&rsquo;-lidelse, som går over, når det voksne afkom tager sig sammen og indfrier den neoliberale markedsøkonomis løfte om billig andelsboliglånsrente, ender jeg med perioder af skam. Jeg har prøvet at være arbejdsløs &ndash; at være skilsmisseboligløs bærer den samme aura af tsunamiskam med sig. Den sejler ind over en, når den første glæde over bofællesskabsfund afløses af endnu et &rsquo;duer ikke, væk&rsquo; og fornyet boligsurfing.Og jeg undrer mig. Hvorfor er der ikke en bolig til mig? Er jeg lige så lukket i min boligsøgning som den mangel på åbenhed, jeg anråber de refererede boligfællesskabsudbydere for at besidde? Jeg leder jo også blandt nogen, der ligner mig selv. Ikke blandt nogen, der ikke ligner mig selv. Børn er det, der gør mig anderledes. Fra de fleste af dem, jeg indtil nu har kunne finde. Og jeg vil bare gerne bo sammen med nogen. Der kan rumme mig. Nogen, som jeg kan rumme. Og er det så naivt at tænke, at jeg tror, vi vil have godt af at blande os. Os med og uden børn. Vi er vel alle en smule børneforskrækkede.Og jeg husker mig selv på, at jeg skal huske mig selv på at mærke efter, om det nu også er det her, jeg vil. Lidt ligesom når man har været arbejdsløs længe nok, så glemmer man at være kritisk over for dem på den anden side af bordet, man bliver så optaget af, at de bare skal ansætte en, at man glemmer at mærke efter, om man rent faktisk synes om det her sted, om de her mennesker, om atmosfæren i rummet.Jeg ved faktisk ikke, hvad jeg forestiller mig. Jeg ved godt, at vi bosætter os med mennesker, vi kender. Med mennesker, der ligner os selv, med mennesker, som på en eller anden måde ikke udfordrer, men komplimenterer vores hverdag.Jeg tror bare, jeg ville ønske, at vi tænkte mindre i kasser, mindre i den umiddelbare tryghed, og mere i den umiddelbare utryghed, der kan være i at invitere nogen indenfor, der har noget bagage med. Af kødelig karakter. At prøve at indrette livet så det overrasker os. Så det bliver nye oplevelser af mad, lyde, lugte, samtaler og forstyrrelser, man ikke ellers ville have fået. Og det kan godt være irriterende, når man har et job, og nogle vigtige ting, man skal. Jeg bilder mig ikke ind, at jeg er bedre på nogen som helst måde, men når man, som jeg, pludselig oplever at få sit hverdagsgrundlag sprængt i tusind stykker, så får man en mulighed for at starte forfra, og man mærker pludselig efter, noget man egentlig havde glemt.Martine Bentsen er boligudfordret, ph.d.-studerende, formuefri, forælder, pendler, &rsquo;du-kan-bare-tage-et-andelsboliglån&rsquo;-kommentartræt
