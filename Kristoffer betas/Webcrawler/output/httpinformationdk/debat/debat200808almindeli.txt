Almindelig sund fornuft
Det er ikke nemt at være en god demokratisk borger. Der skal mere til end en tur i stemmeboksen, når der kaldes til valg. Det kræver, at man interesserer sig for, hvad demokratiet er skabt af
Dannelse er et praktisk anlæg for at begå sig iblandt mennesker, selvtillid til at fremføre holdninger i debatten og at forlange af sig selv, at man fremfører dem sagligt, mener højskoleforstander Signe Bo.

Det danske samfund lider under et underskud af demokratisk dannelse. En demokratisk forståelse, der skal sætte et demokratis råstof - borgerne - i stand til at producere og reproducere de elementer, der skaber og vedligeholder demokratiet.Det offentlige rum er blevet underkendt som det sted, hvor den grundlæggende demokratiske idé bliver debatteret og vitaliseret. Debatten om, hvad der er god demokratisk skik, og hvad den demokratiske idé egentlig er. I stedet foregår denne debat i lukkede fora, hvor for længst hedengangne personligheder stadig er dem, vi bruger til at legitimere gamle holdninger med ligeså gamle og tilsvarende uforståelige begreber, og hvor alle da i hvert fald kan blive enige om, at det var bedre i de gode gamle dage.Den demokratiske dannelse og den demokratiske idé trænger til at få nye ord og nye beskrivelser. Begreber, som er folkelige i den forstand, at de er naturlige at bruge for almindelige mennesker - unge som gamle. Måden, vi taler om vores demokrati og vores samfund, må være fælles for alle borgere.Den demokratiske dannelse er med andre ord ikke højstemt og alvorligt - den er almindelig sund fornuft. Med det ikke sagt, at det er nemt. Det er ikke nemt at være en god demokratisk borger. Der skal mere til end en tur i stemmeboksen, når der kaldes til valg. Det kræver, at man interesserer sig for, hvad demokratiet er skabt af, og hvornår vi rører ved kernen i demokratiet.Den demokratiske dannelse, almindelig sund fornuft, kærligheden til og forståelsen af den grundlæggende demokratiske idé skal have plads i vores uddannelsessystem, i vores medier, for vores folkevalgte og i vores dagligdag.Produktive ungeArbejdsmarkedets stigende krav til uddannelsesniveau, har sammen med en modreaktion på tidligere årtiers rundkredspædagogik fået det samlede uddannelsessystem til at smide barnet ud med badevandet og satse entydigt på at uddanne unge mennesker til produktive og innovative medarbejdere og deltagere i det økonomiske samfund, i stedet for kreative, innovative og produktive deltagere i det demokratiske samfund.Indtræden på det danske arbejdsmarked kræver i dag et langt højere niveau af uddannelse end tidligere. Det ufaglærte jobmarked er næsten forsvundet, og bevægelsen væk fra produktionssamfundet betyder, at unge mennesker skal kunne mere og vide mere, inden de kan få plads på det danske arbejdsmarked.Det har betydet et fokus på nødvendigheden af, at vi satser på uddannelse og uddannelse til alle. Det er en fornuftig satsning med fremtidsperspektiv for vores arbejdsmarked og landets betalingsbalance.'Sig selv nok'-samfundAt den samlede arbejdsstyrke er bedre uddannet og har højere ambitioner er positivt for vores samfund og for vores samfunds selvopfattelse. Problematikken viser sig, når al denne uddannelse sker på bekostning af fremelskningen af almindelig samfundsforståelse og menneskelig forståelse, og når disse øgede ambitioner giver sig udtryk i et 'sig selv nok'-samfund, hvor dets borgere er så kloge, at de næsten kan undvære hovedet og i hvert fald ikke har brug for nogen andre. Man er sin egen, enormt dygtige, lykkes smed, og begreber som fællesskab, sammenhold og værdifællesskab er kun gangbare, når de bruges til at kalde til samling mod en fælles modstander. Sammenholdet bruges kun til at bekæmpe andres ideer og levevis, ikke længere til at styrke og udvikle vores egne.Netop denne mangel på viljen til sammenhold og fællesskab og den manglende debat og forståelse af vores eget demokrati svækker evnen til at stole på vores egen levevis. Følelsen af idémæssig underlegenhed er, hvad der skaber skepsis og tilbageholdenhed i forhold til andre i stedet for den respekt og nysgerrighed overfor det ukendte, der burde være vores drivkraft.VerdensborgereVi burde være tilfredse nok til at lade os inspirere og stærke nok til at lade os udfordre. I stedet for dækker vi vores usikkerhed under en overdreven selvtilfredshed og indelukkethed.Danskere bør være verdensborgere i den forstand, at vi grundfæstet er trygge ved vores danskhed, og vi derfor tager del i det globale - deler vores erfaringer og modtager gode råd til at komme af med de dårlige vaner.Vi skal deltage på verdens præmisser og lade verden - både den nære og den fjerne - blive en del af vores samfund. Fordi, ligesom demokratiet næres af de menneskelige relationer, skal også menneskelige relationer skabe en global udvikling.Dårlig debatVores demokrati og vores samfund sikrer os rettigheder og friheder. Disse rettigheder og friheder, som de er beskrevet i grundloven, er kernen i demokratiet. På grund af dårlig debat og manglende indsigt og interesse for den demokratiske idé forsvinder viljen til at fastholde og styrke de rettigheder, vi har fået sammen med demokratiet.I tryghedens og sikkerhedens navn tillader vi, at friheder krænkes. For at beholde vores demokrati svækker vi kernen i det samme demokrati, og af blind vilje til at udbrede vores levevis til andre glemmer vi den respekt for andre, vores demokrati dikterer. Jeg skal ikke se mig for god til at ønske en sikker og tryg tilværelse, men lad os aldrig glemme at debattere, hvornår prisen er for høj.Dannelse er nødvendig for det rum, hvori vi diskuterer og vedligeholder samfundets demokratiske grundlag og selvopfattelse. Den manglende dannelse giver sig udtryk i en forfejlet debat om vores fælles samfund - vi bruger for meget tid på at diskutere ubetydelige detaljer og for lidt tid på at debattere de store sammenhænge.Dannelse skal have folkelighed - dannelse er ikke noget gammeldags og kedeligt eller et overdrevet kendskab til gamle filosoffers causeri.Dannelse er et praktisk anlæg for at begå sig iblandt mennesker, selvtillid til at fremføre holdninger i debatten og at forlange af sig selv, at man fremfører dem sagligt.Kun ved en krævende fastholdelse, ikke kun af demokratisk ret, men også den pligt der følger med og de krav, der stilles til den demokratiske deltager, kan vi fastholde og udvikle vores samfundsorden, og kun ved stædig dannelse af demokratiets borgere kan vi fastholde en demokratisk idé, vi føler stolthed ved.Signe Bo er forstander på Haslev Højskole
