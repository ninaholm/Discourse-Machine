Overhørt i London
»Jeg er ikke fan af Farage, men Clegg er en sørgeligt eksempel på kvaliteten af britisk politik i dag: intetsigende, uden rygrad og principløs«


 
	Snydt!

	Da den britiske regering sidste år privatiserede Royal Mail til en – ifølge kritikere – betænkelig lav pris, sagde erhvervsminister Vince Cable, at man først efter tre måneder kunne sige noget om, hvorvidt den fastsatte pris var korrekt.

	Nu er der gået seks måneder, og regeringens eget kontrolorgan, National Audit Office, har netop konkluderet, at staten blev snydt for millioner af pund. I dag er aktieprisen 70 procent højere end ved privatiseringen – og briterne er ikke imponerede.

	»Jeg vil sælge min 10-pund-seddel. Jeg håber at få mellem fire og seks pund for den. Forhåbentlig vil salget blive en succes,« skriver en læser ironisk på BBC’s hjemmeside.

	Evening Standard-læseren Colin Henry er ikke i tvivl om, hvad der er foregået:

	»Det er slet og ret korruption. Solgt billigt for at hjælpe de konservative støtter, fidusmagerne i The City (finansdistriktet i London, red.), til at score kassen. Skadedyrene har taget det ’brune konvolut’-system op på et nyt plan,« skriver han forarget.

	Enkelte forsvarede dog salget og kritiserede til gengæld, at avisen Independent havde bragt overskriften »Skatteydere har tabt én mia. pund«: »Min kone og jeg er skatteydere, og vi har begge købt aktier og opnået en beskeden gevinst. Hvad jeg tror, I mener, med overskriften er, at skatteministeriet har tabt én mia. pund. Det er faktisk godt nyt, for ministeriet ville bare have spildt pengene på nassere og u-landsbistand,« skrev en læser.

	Homoseksuelt ægteskab

	Sidste weekend blev det for første gang muligt for bøsser og lesbiske at blive gift i Storbritannien i stedet for blot at blive forenet i et ’registreret partnerskab’.

	Lovændringen har især skabt furore internt i det konservative regeringsparti og på højrefløjen, hvor et medlem af det nationalkonservative UK Independence Party har udtalt, at vinterens oversvømmelser var Guds straf for lovændringen.

	Selv om The Daily Telegraphs læsere ikke går så vidt (okay, nogle gør, men det bliver ikke videregivet her), er mange af dem dog vrede over ændringen:

	»Homoseksuelt ægteskab er en voldshandling mod mødre, børn og derfor samfundet som sådan, og det vil ikke blive glemt. Jeg tilføjer: Det kan ikke tilgives,« skriver en læser.

	At lovændringen risikerer at få konsekvenser for de konservative ved næste valg synes andre indlæg at underbygge:

	»’Maastricht, væn jer til det,’ sagde John Major (tidligere konservativ premierminister, red.). ’Homoseksuelt ægteskab, væn jer til det,’ siger Philip Hammond (konservativ forsvarsminister, red.). Farvel, farvel, arrogante konservative,« skriver læseren Pretty Polly.

	Der er dog også dem, der ikke forstår forargelsen eller ser nogen »trussel« mod den ægteskabelige institution.

	»Ærlig talt, hvis det devaluerer dit ægteskab, at to mennesker af samme køn får ret til at blive gift, så kan du som udgangspunkt ikke have et særlig godt ægteskab,« skriver Andy Mills i The Telegraph.

	Farage vs. Clegg

	To debatter mellem EU-kritikeren Nigel Farage, formand for UK Independence Party, og EU-fortaleren Nick Clegg, formand for Liberaldemokraterne, har de seneste uger været højt på debatdagsordenen i det britiske.

	Clegg havde udfordret Farage ud fra en teori om, at populisme skal kvæles med fakta. Hvordan gik det så? Efter første debat viste meningsmålinger, at 57 procent mente, at Farage havde ’vundet’ debatten, mens 36 procent holdt på Clegg.

	Debatten om debatten synes dog generelt at ignorere selve bolden og gå mere efter manden.

	»Det var ikke ligefrem svært (for Farage at slå Clegg, red.),« skriver en læser i The Guardian. »Jeg ville ikke have forventet andet. Jeg er ikke fan af Farage, men Clegg er en sørgeligt eksempel på kvaliteten af britisk politik i dag: intetsigende, uden rygrad og principløs.«

	Tilsvarende udtryk for politikerlede dukker op igen og igen: »Godt forsøgt, Nick, du kunne ikke engang slå det oppustede røvhul. Jeg håber, dit parti bliver udraderet ved næste valg, forræder. Og jeg vil have min stemme igen, løgner,« skriver en anden læser i samme avis.

	George Stephenson synes temmelig alene med en kommentar til indholdet af debatten:

	»Jeg finder Farages statistikker en smule mærkelige og sensationsprægede. Tanken om, at 485 mio. europæere skulle efterlade alt, hvad de har, for at komme her til landet? Der er en frygtelig masse europæere, der er temmelig tilfredse med det, de har,« skriver han.

