Den politiske ungdom, der blev væk
Der er kun 10.858 unge i Danmark, som er aktive i de politiske ungdomsorganisationer. Og det kan ikke undre, for de tidligere rebelske ungdomspartier er blevet ekkoer af moderpartiet, og så kan det hele jo være lige meget


 Normalt passer det jo ikke, at man får kaffen galt i halsen, når man siger, man gør det. Men i sidste weekend skete det altså bogstaveligt talt for mig. Da jeg fik vejret igen udbrød jeg:
»Det var alligevel utroligt!«
Min kæreste kiggede forskrækket på mig, for mine jyske aner tillader normalt ikke den slags voldsomme reaktioner.
Jeg var i gang med at drikke morgenkaffen og var nået til Berlingskes politiske sektion Politiko. Her fortæller formanden for Venstres Ungdom, Jens Husted, hvordan de unge venstreløver forventer at være på gader og stræder med valgmateriale maksimalt otte minutter efter, at Helle Thorning- Schmidt (S) officielt har udskrevet valg til Folketinget.
»Imponerende engagement,« tænkte jeg. Men så faldt mit øje på en graf på opslaget. Den viste antallet af medlemmer af de politiske ungdomspartier. Venstres Ungdom er landets største ungdomsparti. Det er i sig selv ikke epokegørende. Det har organisationen været flere gange gennem tiden. Men der skal kun 2.568 medlemmer til at kunne smykke sig med den titel. Dér spærrede jeg godt nok øjnene op.
Er der virkelig ikke mere end et par tusinde unge mennesker, der ønsker at være aktive i ungdomsorganisationen for Danmarks største parti? Tilsyneladende ikke. Samlet set trækker ungdomsorganisationerne for Folketingets otte partier kun 10.858 medlemmer. Hvor er den politiske ungdom?
Ifølge lektor ved Aalborg Universitet Johannes Andersen, som for et par år siden forskede i førstegangsvælgeres politiske engagement, tilkendegiver unge i dag deres politiske interesse på en anden måde end tidligere.
»Når man er orienteret i forhold til samfundet, men ikke specielt i forhold til politik, rammer man af og til politiske situationer og diskussioner. Internettet, ikke mindst de sociale medier, rummer store muligheder for at tage et standpunkt. Især ’synes godt om’ (funktion på Facebook, hvor man kan tilkendegive, at man støtter et udsagn, en sag eller andet, red.), bliver i den forbindelse en politisk manifestation,« forklarede han til pol.dk, da hans forskning blev præsenteret i 2013.
23-årige Poul Dose er gået skridtet videre end blot at ’synes godt om’, fortæller han i den artikel, der bragte mit sind i kog en lørdag formiddag. Han har meldt sig ind i VU. Og selv om VU er en del af Venstre, er han »bestemt ikke« enig i alt, Venstre gør, forklarede han til Berlingske.
»Jeg blev for eksempel sur, da jeg hørte, at Venstre ville redde DR’s underholdningsorkester. Det, syntes jeg, ærligt talt var lidt for åndssvagt,« siger han.
Hvis uenighed om DR’s underholdningsorkester er den vildeste forskel på at være ung og innovativ og potentielt statsministerparti, forstår jeg godt, at der ikke er flere unge, som melder sig ind i en politisk ungdomsorganisation.
Kigger man i arkivet for pressemeddelelser fra Danmarks Socialdemokratiske Ungdom (DSU) lyder seneste rubrik: »Vild begejstring over finanslov 2015 hos unge socialdemokrater«.
De første afsnit lyder som finansminister Bjarne Cory-dons talepapir, inden DSU-formanden, Alexander Grandt Petersen, nærmest rituelt runder af med at mene det, som alle andre socialdemokrater også mener: Dagpengereformen er »jammerlig«.
Efterhånden er ungdomspartierne blevet tandløse ekkoer af moderpartierne. VU’erne er lidt mere liberale end Venstre. DSU forsøger stadig at være socialdemokrater, mens Socialdemokraterne er rykket mod højre, og SFU er lidt rødere og grønnere end Pia Olsens Dyhrs udgave af SF. Hvor er frækheden blevet af?
Måske tør de unge i ungdomsorganisationerne ikke mene noget kontroversielt eller udfordre mainstreamtankegangen på Christiansborg, fordi partiernes rekrutteringsgrundlag allerede er så spinkelt.
Det virker i hvert fald, som om de unge i ungdomspartierne har sat kursen mod en konventionel, politisk karriere. Den slags karrierer, hvis højeste mål er at sørge for, at alt bliver som det altid har været.
Casper Dall er leder af Informations Christiansborg-redaktion.
Klummen er udtryk for klummistens egne holdninger

