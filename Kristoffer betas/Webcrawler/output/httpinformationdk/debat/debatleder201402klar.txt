Klart signal til Uganda
LEDER


 
	Mandag blev den meget omtalte, længe frygtede ugandiske homo-lov virkelighed. Den betyder, at en homoseksuel nu risikerer 14 års fængsel første gang de anklages, og livstid ved flere overtrædelser. Samtidig gør den det strafbart, at kende til homoseksuelle uden at melde dem.

	Lad os først slå helt fast: At kræve, at Uganda ikke kriminaliserer homoseksualitet, er ikke at presse vestlige forestillinger om seksualitet ned over hovedet på Afrika. Det er at vedholde, at de internationale menneskerettigheder også gælder for LGBT-personer. Også i Afrika.

	Det internationale samfund bør reagere så stærkt, som den alvorlige sag kræver, men samtidig så klogt, at dialogen med Uganda ikke lukkes.

	Og trods den kradse retorik tyder noget på, at den ugandiske ledelse er påvirkelig i denne sag. Loven har i forskellige udgaver været undervejs siden 2009. Og præsident Yowei Museveni har så sent som i sidste måned udtrykt forbehold ved at godkende den. Men i går satte han underskriften.

	Det bør han hjælpes til at fortryde. Og der kan et aktivt et donorland som Danmark, der årligt giver 310 millioner kroner til Uganda, spille en central rolle. I et brev truede udviklingsminister Mogens Jensen i denne uge med at trække i bistanden. Det skal ske.

	Men det er ikke det eneste, der bør ske. Præsidentens underskrift bør være det sidste og afgørende argument, der får Danmark til at ændre praksis i forhold til asylansøgerne med LGBT-baggrund.

	Danmark kan ikke på den ene side råbe op om uacceptable forhold og på den anden afvise dem, der søger beskyttelse. Det bør afføde en generel praksisændring og helt konkret må Flygtningenævnet genåbne de aktuelle sager, hvor LGBT-asylansøgere afventer udvisning.

	Asyl er ikke kun et spørgsmål om vores pligt i forhold til den enkelte. Det er også et stærkt politisk signal at sende.

LÆS: Derfor er Afrika homofobiens højborg

