Brevkassen@information:Hvor ligger højre og venstre?



 Andreas m. venner
Odense
Vi skriver til jer, fordi vi har et stående tema, som vi ikke kan finde en vej ud af. Vi er tre studerende, som i et par uger har diskuteret forskellen på højreorienteret og venstreorienteret. Vi mener alle tre, at der er en forskel, men vi kan ikke definere den fyldestgørende. Må vi ikke få to bud fra jer på, hvad forskellen er på højre og venstre i politik?
Svar I:
Et ubehageligt spørgsmål for en mand, der i disse tider gør lige så desperate som ynkelige forsøg på at forklare sin femårige søn, hvad der sådan i al almindelighed ligger til venstre og til højre.
»Det kommer an på, hvordan du vender. Det, der er venstre for dig, er ikke nødvendigvis venstre for mig.«
Ret abstrakt for en femårig. På samme måde er det egentlig med venstreorienteret og højreorienteret. Historisk placerede man efter Den Franske Revolution de revolutionære til venstre og de reaktionære til højre i parlamentet. Resten er efteraberi.Folk definerede sig efterfølgende som venstreorienterede, når de ville markere modstand mod klassiske magtstrukturer, og sådan er det forsat.
Eftersom progressivitet ind imellem fører til, at ting går i ring, er der undervejs opstået en del begrebsforvirring, som når nye venstreorienterede eksempelvis har haft mere forståelse for gamle højreorienteredes tro på en stærk stat og en vis regulering end de gamle venstreorienterede tro på, at både folk og marked var bedst tjent med, at politikere blandede sig udenom. Mange, der defineres som yderligtgående højreorienterede i dag, mener også selv, de deler kærligheden til en stærk stat og omfordeling med de venstreorienterede. Pointen må være, at det kommer an på, hvem og hvad man definerer sig i forhold til, og hvor man er. Præcis som med venstre og højre i al almindelighed.
Selv har jeg et ar på venstre hånd, der har hjulpet mig retvendt gennem livet, men så heldig er min søn f.eks. ikke. Indtil videre spørger han heldigvis mest, når vi sidder side om side i bilen, og der er svaret jo lige så enkelt som efter den Franske Revolution. »Venstre er der, hvor far sidder. Sådan er det.«
Philip Egea Flores
Svar II:
»... You say potato and I say potahto, You say tomato and I say tomahto; Potato, potahto, tomato, tomahto! Leeeet's call the whole thing off!« ...åh, undskyld. Jeg kommer altid tvangsmæssigt til at brumme gennembollede jazz-standarder, når jeg bliver presset. Højre og venstre. Bum, bum. Tja, da jeg var barn var jeg højre-venstre-blind. Det er vist en slags hjernedefekt, der også medførte, at jeg ikke kunne kende forskel på 70 og 80 og først lærte klokken, da jeg selv kunne bestemme, hvad jeg lavede og klokkeslet derfor åbnede mulighed for noget sjovt. Heldigvis havde jeg en skønhedsplet på højre hånd. Den kom til stor nytte, da klassen skulle bankes den obligatoriske tur rundt om Bornholm.
Jeg kørte nemlig også langsomst, så lærer Jørgen, der var gammel som bjergene og derfor mindst 27, besluttede, at jeg skulle køre forrest. Vi havde en lille aftale: Han kunne fra bagtroppen fuld af raske drenge og spændstige springgymnaster råbe »til venstre, Anna!« og jeg kunne så lede horderne sikkert mod bølgebadet. Jeg var et lidt usikkert barn og derfor et potentielt mobbeoffer, så Jørgen fortalte aldrig de andre, at jeg havde landet min spydspidspossition ved at være tung i røven og bange for styrtedøden. Han gjaldede i stedet ud over Ekkodalen: »Anna kører forrest, fordi hun er fremragende til højre og venstre!«.
Jørgen var venstreorienteret. Han vidste derfor, at vi sammen skal holde en god fart mod nye eventyr, men i et tempo, hvor alle kan være med, og at vi ikke skal pege fingre af dem, der på den ene eller anden måde er udfordret, men opmuntre til skønhedspletnavigation og alle de andre små innovationer. Så her et kys på både højre og venstre kind og et smask midt på munden til Jørgen. Han må jo være Informationslæser...
Anna von Sperling

