Hvor går den humanitære grænse?

Integrationsministeren bør nu tydeliggøre konsekvenserne af ændringsforslaget til udlændingelovgivningen.


 Institut for Menneskerettigheder (IMR) har for nyligt afgivet høringssvar til regeringens udlændingepakke, og et af vores centrale kritikpunkter handler om de nye og meget restriktive krav for tildeling af humanitært ophold til alvorligt syge mennesker.
Humanitært ophold fungerer i dag som en slags nødløsning. En sikkerhedsventil for bl.a. afviste asyl-ansøgere, der f.eks er alvorligt syge og ikke har råd eller reel adgang til behandling i hjemlandet. Så kan de af humanitære årsager tildeles ophold for en begrænset periode og med mulighed for forlængelse.
Men fremover vil man ikke tage hensyn til, om ansøgeren har råd til at betale for sin behandling i hjemlandet. Man skal rejse hjem, hvis behandlingsmuligheden eksisterer og selvom behandlingen i øvrigt er forbundet med 'betydelige økonomiske omkostninger', som det hedder i forslaget. Der kan dog gives humanitært ophold i 'helt særlige tilfælde' med 'tvingende humanitære hensyn', som det videre hedder, som f.eks uhelbredelig sygdom i terminalstadiet (f.eks aids i udbrud).
Instituttet har kritiseret, at omfanget af praksisændringen er uklar, og det dermed også er uklart, hvor mange alvorligt syge mennesker, der fremover vil få afslag. IMR har gransket sagerne for 2009, og ifølge vores vurdering vil ca. halvdelen af dem, der i dag får ophold af helbredsmæssige årsager, fremover få afslag. Men konsekvenserne vil først for alvor vise sig, når de nye regler træder i kraft. Til den tid vil ministeriet skulle give afslag på en lang række ansøgninger, bl.a. om forlængelse af allerede tildelt humanitært ophold. Men hvor mange (hundrede) sager vides endnu ikke.
Med stramningen trækker regeringen grænsen til det menneskeretlige minimum. Man vil nemlig følge Menneskerettighedsdomstolens praksis og alene søge at undgå krænkelser af det internationale forbud mod tortur, umenneskelig eller nedværdigende behandling.
Så hvis reglerne går til grænsen, uden dog at krydse den, er der vel ikke tale om krænkelse? Nej. Men alligevel finder instituttet det kritisabelt, at lovgiverne presser embedsmænd og dommere til i hver enkelt sag at trække den hårfine grænse til forbuddet mod tortur, umenneskelig eller nedværdigende behandling. Det øger risikoen for forkerte beslutninger og dermed alvorlige menneskerettighedskrænkelser.
Dette er en væsentlig menneskeretlig betragtning, og IMR ser det som sin rolle at bidrage til, at sådanne vigtige ændringsforslag kommer til offentlig debat - ikke mindst fordi det handler om nogle af de mest udsatte og svage mennesker i Danmark, nemlig alvorligt fysisk og psykisk syge udlændinge.
Integrationsministeren bør nu tydeliggøre konsekvenserne af ændringsforslaget. Hvor går Danmarks humanitære grænse? Hvad siger Folketinget ja til, hvis man godtager forslaget?
Jonas Christoffersen er direktør for Institut for Menneskerettigheder

