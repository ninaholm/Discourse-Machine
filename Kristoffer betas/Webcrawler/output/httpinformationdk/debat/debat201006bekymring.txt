Bekymringen er politisk, ikke juridisk
Venstres retsordfører, Kim Andersen, har endnu ikke hørt nogle overbevisende argumenter for, at dele af antiterrorloven skal ændres. Derfor mener han, det er unødvendigt med solnedgangsklausuler. Kim Andersen er dog lydhør over for ændringer, hvis der kommer nogle veldokumenterede argumenter på bordet
Kim Andersen.


 Der er ikke noget i Terrorpakke I eller Terrorpakke II, som antaster hverken borgernes frihedsrettigheder i forhold til internationale konventioner eller borgernes rettigheder i forhold til grundloven. Det fastslår Venstres retsordfører, Kim Andersen. Han mener derfor ikke, der er nogen grund til at indføre solnedgangsklausuler på Danmarks terrorlovgivning.
»Der er ikke noget i antiterrorlovgivningen, der antaster påstandene om, at lovgivningen skulle stride imod borgernes frihedsrettigheder eller grundlovens ånd. Det er et ønske, som nogle gange kommer fra ganske bestemte kredse af jurister, og det er mere politisk baseret, end det er juridisk,« siger Kim Andersen.
Ifølge ham er antiterrorlovene, som de er i dag, nødvendige, fordi man ønsker at give politiet og efterretningstjenesterne redskaber til at kunne håndtere den nye situation med øget terrorisme, og folk, som ønsker at gøre anslag mod danske statsborgere og interesser.
- Lone Dybkjær har udtalt til Information, at meget af terrorlovgivningen 'blev gennemført i al hastværk', og derfor er det en god ide med solnedgangsklausuler. Er det sandt?
»Det synes jeg ikke, man kan sige. Det er sandt, at vi i 2002 gennemførte nogle vedtagelser meget hurtigt. Det var der behov for, men vi har også revideret lovgivningen og udbygget den siden,« siger Kim Andersen.
Ufunderet kritik
- Jurist på Københavns Universitet Anders Henriksen har også udtalt til Information, at der kan være risiko for, at 'vi som samfund en dag overreagerer på en trussel mod vores sikkerhed'. Derfor mener han, at vi på et senere tidspunkt bør genoverveje vores lovgivning. Er du enig i det?
»Det er et mærkeligt udsagn, der er risiko for alt. Der er f.eks. også risiko for, at man, selvom lovgivningen er i orden, kommer til at undervurdere et trusselsbillede, og derfor ikke får sat hurtigt nok ind. Der er risiko for alting her i livet - også for at jurister kommer galt i byen med for tynde argumenter,« siger Kim Andersen.
- Du mener altså ikke, det er nødvendigt med solnedgangsklausuler?
»Nej. Hvis det kan dokumenteres, at der er noget i strid med nogle grundlæggende frihedsrettigheder, eller det ikke er nødvendigt for politiet og efterretningstjenesterne at have redskaber, så de kan sikre os mod terrorisme i Danmark, behøver vi ikke nogen solnedgangsklausul. Så kan vi uden videre blot gå ind og rette det,« siger han.
- Antiterrorloven er altså fin, som den er i dag?
»Vi har ikke hørt nogle argumenter for, at der er noget forkert i loven. Men hvis der er nogle, som har nogle dokumenterede argumenter, som holder vand efter, de er blevet studeret nærmere, så er jeg meget lydhør.«


