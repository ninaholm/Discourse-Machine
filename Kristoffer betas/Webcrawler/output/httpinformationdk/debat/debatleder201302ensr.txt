Ens regler for alle



 I går besøgte en gruppe krigsveteraner nok en gang beskæftigelsesminister Mette Frederiksen (S) for at få hende til at forbedre soldaternes mulighed for at søge erstatning for psykiske krigstraumer. Det er anden gang inden for et halvt år, at ministeren bliver bedt om at lempe reglerne, så soldaterne kan søge erstatning for Posttraumatisk Stress Syndrom (PTSD), også selv om symptomerne først kommer længe efter, de har været udsendt. Ifølge de nuværende retningslinjer, der følger anbefalingen fra verdenssundhedsorganisationen WHO, skal symptomerne være registreret senest seks måneder efter den traumatiserende oplevelse, hvis man skal gøre sig håb om at få erstatning.
Det mener veteranerne er alt for kort en frist, da PTSD ifølge soldaterne ofte først dukker op flere år efter de begivenheder, der har fremkaldt sygdommen.
Ministeren har foreløbig sat sundheds-myndighederne til at undersøge, om påstanden er rigtig. Når det er sket, rykker sagen imidlertid over i Forsvarsministeriet, hvor partierne bag forsvarsforliget har krævet at blive inddraget. På forhånd har flere af Folketingets partier erklæret sig villige til at ophæve seksmånederskravet, og DF mener endda, at der skal laves særregler for soldaterne.
Det er jo sympatisk, at politikerne i den grad lytter til krigsveteranernes krav. Men det er et skråplan at gøre Arbejdsskadestyrelsens behandling af PTSD-sager til genstand for forhandlinger i forsvarsforligskredsen.
Politikerne skal passe på, at sympatien for de unge soldater, der har sat livet på spil for Danmark, ikke løber af med dem. Uanset hvor berettiget deres krav måtte være, er det forkert at give soldaterne særbehandling. Hvis reglerne skal lempes, skal de lempes for alle.
En brandmand, en betjent eller en socialarbejder må have samme mulighed for at søge erstatning for PTSD, som enhver anden dansker – også selv om vedkommende har sat livet på spil på Balkan, i Irak eller i Afghanistan.
Alt andet vil være diskrimination. caa

