Bashar al-Assads uhellige alliance
LEDER


 Et af meget få militære plusser, Bashar al-Assad kunne notere i juli, var den pludselige erobring af Sheik Najjar, et industrielt center i Syriens næststørste by, Aleppo. I mere end to år havde militante oprørere fra moderate islamiske grupper fastholdt bydelen over for regimets belejring, men, som oberstløjtnant Abu Bakr, en regimedesertør i militsen Jaish al-Mujahedin, fortalte en journalist fra webmagasinet al-Monitor, kunne regimets styrker avancere, da flere oprørere dels var taget hjem for at forsvare deres landsbyer mod angreb fra IS (IS: hidtil kendt som ISIL, Islamisk Stat i Irak og Levanten), dels »ikke fik forstærkninger og i øvrigt led under mangel på kvalitetsvåben«. Og, som han tilføjede: »Våben strømmer til regimet gennem Aleppos østlige byporte, hvorimod oprørerne, der slås samtidig mod regimet og IS, nægtes nye våben.«
Denne situationsberetning fra et frontafsnit i den syriske borgerkrig siger sådan set det hele: Syriens nationalistisk-moderate opposition, som udenrigsminister Martin Lidegaard (R) og hans kolleger i USA, Storbritannien, Frankrig, etc. etc., støtter mundtligt, men ikke praktisk, er ikke kun klemt, men så godt som nedkæmpet i den mere en ét år lange tofrontskrig mod både Islamisk Stats krigsvante og veltrænede fanatikere og den regulære syriske hær støttet af lejesoldater fra ’Den nationale Forsvarsstyrke’, paramilitære trænet af Irans revolutionsgarde.
Så sent som i foråret så det ud til, at IS var trængt i defensiven af de moderate, der havde dannet forbundet ’Islamisk Front’, bestående af et dusin militsgrupper med økonomisk støtte fra Saudi-Arabien. Der dog ikke kunne levere »kvalitetsvåben« som følge af et amerikansk veto af frygt for, at sådanne våben ville falde i ’forkerte hænder’, nemlig den al-Qaeda-relaterede al-Nusra-front, der samarbejder med de moderate grupper.
IS-styrken, der består af irakiske og syriske jihadister, trak sig tilbage, hver gang overmagten fra Islamisk Front var indlysende, men brugte tiden til at regruppere, indtage dele af Irak (hvor IS oprindeligt kom fra) for så at komme igen, kørende i amerikanske jeeps, erobrede tanks og med våben fra den irakiske hærs arsenaler. Først til det østlige Syrien, hvor landsbyledere fik valget mellem afbrænding eller underkastelse, dernæst til oliebyen Deir es Zor, hvor al-Nusra-kommandanten blev henrettet efter at hans egne folk havde udleveret ham under flugtforsøg, hvor han var i kvindetøj.
IS kontrollerer nu det meste af de befriede områder i nord og har indledt en offensiv mod de kurdiske militser, der kontrollerer i grænseområdet til Tyrkiet. IS er også igen til stede i de oprørskontrollerede forstæder til Damaskus og i den palæstinensiske Yarmouk-flygtningelejr.
Hvordan har det kunnet lade sig gøre? Svaret er den de facto-våbenhvile mellem regimet og IS, der var i begge parters interesse. Bashar al-Assad har bevidst undladt at angribe IS-enheder af to grunde: Dels ser han den nationalistiske opposition med FSA (Frie Syriske Armé) for den grundlæggende trussel mod hans diktatur, dels plejede han en teori om, at Vesten i sidste ende vil vælge at støtte ham, hvis IS-fundamentalisterne får fodfæste og dermed truer Vesten. Og IS, der ser nationalisterne som en vantro fjende, har indtil for ganske nylig undladt at angribe regimets styrker ud fra en kalkule om, at så længe regimet svækkede de moderate, styrkede det IS.
Fornuftsægteskabet mellem IS og regimet er nu endt i en skilsmisse efter IS-angreb på regimebastioner med halshugning af alawitsoldater som videounderholdning. IS-’kalif’ Abu Bakr al-Baghdadi har vurderet, at den moderate opposition nu er så svækket, at næste jihad-trin, der skal gøre Syrien til islamisk kalifat, kan udløses. Omvendt ruster regimet sig til opgøret med den stærkere og mere fanatiske fjende.
Hvordan det er kommet så vidt? Fordi Saudi-Arabien, Tyrkiet og USA hele tiden har tolereret ekstremisterne som nyttigt bolværk mod iransk indflydelse i regionen. Udsigten til en ’shiahalvmåne’ fra Iran til Sydlibanon gjorde Vesten til de facto-IS-allieret. Ikke af lyst, men af frygt.

