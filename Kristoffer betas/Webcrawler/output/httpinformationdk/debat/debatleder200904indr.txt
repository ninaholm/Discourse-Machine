Den indre fjende



"Vi arbejder under de politiske vilkår, som nu engang er givet. Men vi vil have ret til at pege på, at den måde, man udtrykker sig på, har konsekvenser"Jakob Scharf, politimester, chef for PETPOLITIETS Efterretningstjeneste (PET) har i den forløbne uge taget det usædvanlige skridt at advare såvel pressen, politikerne og den brede offentlighed om, hvordan man bør tale om islam, muslimer og terrorisme. Det skete på en to-dages konference om kommunikation og terrorbekæmpelse, som PET havde arrangeret for forskere, journalister, repræsentanter for etniske minoriteter og andre professionelle aktører. Ikke overraskende fik advarslen Dansk Folkeparti til at se rødt. "Et angreb på ytringsfriheden," brølede Søren Espersen og gik straks i gang med at fornærme de tilstedeværende muslimer med en række generaliseringer a la "islam er verdens største problem" og "muslimerne har ikke været nogen berigelse for det danske demokrati". Et slående eksempel på præcis den retorik, som PET havde sat sig for at advare imod. Det er bemærkelsesværdigt, at PET bevæger sig ind på det følsomme område; men det er ikke tilfældigt, at det sker netop nu. Efter genoptrykningen af Muhammed-tegningerne sidste år har PET haft hænderne fulde. Blot seks dage efter offentliggørelsen var Al-Qaeda på banen med sin første opfordring til at angribe Danmark og danskere overalt i verden, og siden er propaganda-videoerne kommet i en lind strøm.I løbet af det seneste år er terrortruslen, især mod danske mål i udlandet, mangedoblet - og der er absolut intet, der tyder på, at det historisk høje trusselsniveau er for nedadgående. Al-Qaedas budskab reproduceres konstant på nettet og holder det negative fokus på Danmark ved lige.Fra at være en forholdsvis anonym allieret af USA har al-Qaeda udnævnt Danmark til bannerfører for den kulturelle del af "Vestens krig mod islam". Dermed har angreb på Danmark fået topprioritet - på linje med angreb på USA. Det værste, der kan ske lige nu for PET, er derfor, at danske medier eller politikere smider mere benzin på bålet.PET FORSØGER med andre ord at afværge en ny Muhammed-sag. Ikke at tjenesten siger det ligeud, for der er trods alt tale om loyale embedsmænd. Men budskabet er ikke til at misforstå. Det er selvfølgelig efterretningstjenestens opgave at forhindre angreb på den danske stat og danske statsborgere. Men beslutningen om at blande sig i, hvad journalister og politikere må og bør sige, er ikke bare usædvanlig. Den er også dybt kontroversiel, fordi efterretningstjenesten dermed reelt blander sig i politik. Det er da heller ikke tilfældigt, at netop Dansk Folkeparti springer op som trold af en æske. Partiet har - fuldstændig med rette - forstået, at PET's budskab er rettet bl.a. mod dem.DET interessante i PET's advarsel er imidlertid nok så meget, at efterretningstjenesten også bider i den hånd, der fodrer den. Flere medlemmer af regeringen har stort set samme sprogbrug som DF, når de taler om islam, muslimer og terrorisme. Jakob Scharf siger, at det blot er sund fornuft; at lade være med at sparke dem over benet, som man gerne vil i dialog med. Men grænsen for, hvor meget en efterretningstjeneste bør blande sig i politik, er hårfin, og PET er med sit konferenceinitiativ snublende nær ved at overtræde den.Det, PET signalerer, er jo, at det officielle Danmark er med til at skabe den terrortrussel, vi i øjeblikket må leve med. Ikke bare ved at håndtere offentliggørelsen af de perfide Muhammed-tegninger på en ualmindelig klodset måde, eller ved at hype den hollandske provokatør Geert Wilders, men også ved at føre en udenrigspolitik, som på flere punkter er i direkte modstrid med de holdninger, der dominerer i de muslimske samfund, som PET forsøger at komme i dialog med - og som er en helt nødvendig del af terrorbekæmpelsen.SOM flere danske og europæiske efterretningsfolk fremhævede på den netop overståede konference, var det uhyre vanskeligt at bevare en konstruktiv dialog med repræsentanter for de muslimske miljøer f.eks. under Gaza-krigen, hvor mange hundrede palæstinensiske kvinder og børn blev dræbt, samtidig med at det officielle Danmark - og EU - stod last og brast med Israel.Det samme gælder de vestlige landes deltagelse i Irak- og Afghanistan-krigene, som af mange muslimer opfattes som dybt problematiske besættelser, der primært har til formål at fremme USA's og allieredes interesser. Det er ikke tilfældigt, at netop den israelske besættelse, Irak og Afghanistan er kerneemner for al-Qaeda. Ligesom Muhammed-tegningerne har netop disse tre konflikter en generel følelsesmæssig appel til muslimer over hele verden.Så længe de ikke er løst, vil rekrutteringen til al-Qaeda givet fortsætte og terrortruslen bestå. Så når alt kommer til at alt, har PET ret. Det handler om politik.
