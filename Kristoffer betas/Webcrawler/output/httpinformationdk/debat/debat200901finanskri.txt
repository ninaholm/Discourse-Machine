Finanskrisen er problemet - ikke CO2-kvotesystemet

Løsningen på CO2-problemet er ikke en afvikling af CO2-kvotesystemet, men tværtimod en udvidelse af ordningen.

Information har på det seneste bragt flere historier om, at CO2-kvotesystemet er noget nær kollaps, og at det derfor står rigtig skidt til med EU's klimapolitik.Argumentationen er, at når prisen på CO2-kvoterne styrtdykker, så falder EU's kvotesystem sammen og CO2-udledningen kan bare fortsætte derudaf.Intet er mere forkert.Kvotesystemets succes eller fiasko skal altså ikke måles på, hvad dagsprisen er for en kvote, men på om loftet over CO2-udledningen bliver overholdt.Prisen på CO2 er en indikator for, om det er dyrt eller billigt for samfundet at opfylde det reduktionsmål, som EU's politikere har fastsat. En lav pris - som vi har nu - er et tegn på, at markedet forventer lavere energiforbrug og lavere efterspørgsel efter kvoter. Men loftet over, hvor meget CO2, kraftværker og industrier må udlede, bliver ikke ændret så meget som en tøddel.Kvotesystemet er den størst tænkelige klimapolitiske succes i den industrialiserede verden. Det er mindst tre grunde til.For det første: Der er bindende loft over udslippet af CO2. Udslippet til atmosfæren er fastlagt via antallet af kvoter. Ikke via prisen på kvoterne. Er man tilhænger af faste og bindende målsætninger, så er det umuligt at få øje på et mere troværdigt middel til at få kontrol over CO2-udslippet end kvotesystemet.For det andet virker kvotesystemet, som en skat på udslip af CO2. Systemet straffer simpelt hen de energitunge industrier og brændsler og belønner de lette. Prisen på CO2-kvoterne svinger i takt med den teknologiske udvikling, brændselspriser, støtten til den vedvarende energi, den økonomiske vækst mv. Det er faktisk målet med systemet, at prisen skal tilpasse sig alle disse faktorer. Det sikrer jo, at vi ikke betaler for meget eller for lidt for at opfylde målet.For det tredje dækker systemet hele EU og i stigende omfang på en facon, der stiller de kvoteomfattede virksomheder over for ens krav og skubber de mest klimaeffektive virksomheder fremad.Alternativet ville ellers være, at de enkelte EU-lande skulle koordinere og løbende justere deres energiskatter får at opnå samme effekt som kvoteloftet. En opgave, der i praksis ville være politisk umulig.Tilbage står, at det ikke er prismekanismen i CO2-kvotesystemet, der er noget i vejen med. Det er den overordnede økonomiske udvikling og politik på verdensplan, som de seneste fem til syv år har været usund, og som vi nu betaler prisen for.Løsningen på CO2-problemet er ikke en afvikling af CO2-kvotesystemet, men tværtimod en udvidelse af ordningen med flere lande og flere sektorer i samfundet, så de mest klimaeffektive virksomheder vinder over de ineffektive.
