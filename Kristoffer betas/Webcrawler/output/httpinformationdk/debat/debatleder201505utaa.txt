Utålelig gråzone
LEDER


Over hals og hoved strammede VK-regeringen i december 2008 vilkårene for en par håndfulde udlændinge på tålt ophold. Det skete i kølvandet på et mislykket økseoverfald mod karikaturtegneren Kurt Westergaard, hvor gerningsmanden var en udlænding på tålt ophold.Det er den ofte oversete forklaring på, hvorfor vilkårene for alle udlændinge på tålt ophold er så stramme, at kritikere i sin tid sammenlignede ordningen med fængsel uden dom, hvad der er grundlovsstridigt.Som udgangspunkt er udlændinge på tålt ophold pålagt opholdspligt i 10, 20 eller måske endnu flere år i Sandholm og jævnlig meldepligt hos politiet. Opholdspligten og den jævnlige meldepligt begrundes bl.a. med, at politiet skal have mulighed for at pågribe udlændinge på tålt ophold og tvangsudsende dem, hvis det mod forventning en dag skulle vise sig muligt.Siden 2008 har fronterne i debatten om denne mærkelige gråzone mellem fængsel og frihed været som frosset i is: På den ene side advokaters og senest Ombudsmandens gentagne opfordring til at gennemtænke ordningen, fordi forholdene er &raquo;meget belastende og begrænsende for grundlæggende livsførelse&laquo;, på den anden side de skiftende justitsministres klare afvisning af at lempe på noget som helst. Senest Mette Frederiksen (S) på et samråd i Folketinget i marts 2015, hvor hun totalt afviste Ombudsmandens milde kritik. Udlændinge på tålt ophold er uønskede og ikke velkomne, sagde ministeren, der hellere så flere stramninger end en eneste lempelse. Imens er antallet af udlændinge på tålt ophold steget til 68.Måske var det ufrivilligt, men ikke desto mindre opsigtsvækkende, at Justitsministeriet i et svar til Folketinget 4. maj oplyste, at siden stramningen i efteråret 2008 er det ikke lykkedes for Rigspolitiet at tvangsudsende en eneste udlænding på tålt ophold. Sidste gang, det skete, var i 2007. Dermed bortfalder halvdelen af det angivelige rationale for stramningerne af ordningen om tålt ophold i 2008. Hvis ikke det er et veritabelt dødsstød til ordningen, må det i det mindste være et tøbrud i forhold til de hidtil så fastfrosne positioner.Når Trine Bramsen, retsordfører for regeringens største parti, ikke kan se det, sådan som det tydeligt fremgår af dagens avis, er en nærliggende forklaring, at hun ikke har sat sig ind i sagen. Eller også gør hun sig hårdere, end Socialdemokraterne hidtil har været. De stemte nemlig imod stramningerne i 2008.
