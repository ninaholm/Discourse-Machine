Læserbreve



 Længe leve de kulturradikale
Ulla Jessing, Virum
Efter forfatteren Klaus Rifbjergs død kunne alle højrekræfterne i landet håbe, at kulturradikalismen endelig var død. Men det er ikke tilfældet. Det beviser den unge digter Yahya Hassan, der med sin kritiske røst tager stilling til vores tid. Men vi har brug for mange flere kritiske stemmer, der taler højt i en verden, hvor man lukker øjnene for krig og sult og har foragt for liv.
Arven efter PH, Scherfig, Otto Gelsted og mange andre forfattere, som hørte til de kulturradikales kreds, skal leve videre. Og den nordiske ungdom skal blive ved med at synge ordene fra Griegs sang: »Krig er foragt for liv, fred er at skabe, findes her nød og sult, skyldes det svig.«
Nyt økonomisk system, tak
Poul Gerhard Kristiansen, Retsforbundets politiske ordfører, Brønshøj
I Information den 11. april spørger adjunkt Jeppe Lopdrup Gjerum: »Skal vi acceptere et system, der fører til social deroute for så mange?« Gjerum konstaterer, at vi ikke må glemme, at det økonomiske system er skabt af mennesker og kan ændres efter behag. Det er ganske rigtigt, men vi må heller ikke glemme aldrig at gå tilbage til en fuser.
Af en eller anden grund vil de såkaldte ‘ansvarlige’ politikere hellere gå tilbage til en fuser, såsom at lade sig styre af markedsøkonomi eller vælge planøkonomien, som også har spillet fallit. Med de voldsomme boligbobler, friværdifester, spekulationer og kriser med efterfølgende tømmermænd burde vi være klar til at gå en ny vej. Boligboblerne viser jo ganske rigtigt, at så længe de ikke sættes ud af spil, vil vi få gentagne bolig- og finanskriser, som fører mange ud i social deroute.
I sin kronik burde Jeppe Lopdrup Gjerum nævne den amerikanske socialøkonom Henry George. Han er den fremmeste fortaler for en beskatning af gevinster på jorden og dens rigdomskilder, hvilket er en klar forudsætning for en social retfærdig fordeling af de natur- og samfundsskabte værdier ud fra en liberal grundholdning. Selv Adam Smith var inde på det samme.
Under alle omstændigheder slår alle ansvarlige politikere syv kors for sig, når talen falder på et helt andet økonomisk system, som Retsforbundet–Danmarks bæredygtige parti–er den eneste repræsentant for.
Nødvendigt er det at gennemføre en bankopdeling og ikke mindst få kontrol med bankernes ustyrlige og private pengeskabelse til egen vinding. Denne egoisme og spekulation skaber grobund for den fortsatte sociale skævvridning, nye bobler og kriser, som vi bevæger os hen imod.
Hvad nøler de radikale for?
Bitt Juul Jensen, Skørping
»Min holdning. Drop kul og olie. Grøn fremtid er prisen værd«. Dette grønne valgkampsslogan kommer fra de radikales formand, Morten Østergaard. Jeg er helt enig i denne holdning, men jeg efterlyser handling bag ordene.
De radikale skal handle, eksempelvis ved at stoppe prøveboringerne efter skifergas, som det franske energiselskab Total netop har startet i Dybvad i Vendsyssel.
Greenpeace refererer til flere forskningsresultater, som peger på, at udvinding af skifergas ved hjælp af fracking er så farlig for miljø og sundhed, at den helt bør forbydes. Der bliver advaret om spredning af giftige kemikalier og radioaktive stoffer, hormonforstyrrelser, nedsat fertilitet, kræft og andre helbredsproblemer. En række amerikanske delstater og flere europæiske lande har allerede indført forbud mod fracking.
Så–Radikale Venstre–hvad nøler I for? Lad handling følge jeres ord. Få stoppet prøveboringerne efter skifergas i Dybvad, ja i hele Danmark–det er nemlig prisen værd.
DA undergraver velfærden
Lisbeth Doktor, Højbjerg
Jeg har med undren lyttet til Dansk Arbejdsgiverforening, der foreslår en væsentlig forringelse af førtidspensionen. Argumentet er angiveligt, at det skal være med til at sikre det danske velfærdssamfund. Men der er ingen velfærd i at modtage en ydelse, som er så lav, at man er dømt til livslang fattigdom.
DA har tilsyneladende den opfattelse, at hvis blot ydelsen er tilstrækkelig lav, vil folk på førtidspension alligevel godt arbejde.
Men kære DA, det er ikke et spørgsmål om motivation, når man er på førtidspension. De folk, der modtager førtidspension, gør det for at skåne deres helbred. Selv om de gerne vil arbejde, kan de ikke. Heller ikke selv om de bliver presset økonomisk.
At nedsætte understøttelsen til de borgere, der i forvejen er mest trængt i vores samfund, har intet at gøre med velfærd. At knægte de folk, der allerede er trængt, og lægeligt set er erklæret uegnede til at yde en arbejdsindsats, vil på ingen måde øge arbejdskraften på det danske arbejdsmarked.
Det vil heller ikke hjælpe på virksomhedernes konkurrencekraft. Det vil alene medføre mere økonomisk ulighed og undergrave vores velfærdssamfund. Jeg kan ikke tro, at det er DA’s formål.

