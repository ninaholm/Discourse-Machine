Flugtveje



 Det Radikale Venstre har de seneste år iscenesat sig selv som Christiansborgs mest reformivrige parti. Politisk leder Margrethe Vestager har fortalt danskerne, at hun tilsidesætter egennyttige radikale interesser for at fremme det fælles bedste. Derfor argumenterede hun for et opgør med efterlønnen, mens alle andre partier af frygt for vælgerne slog syv kors for sig.
Hvorvidt det kan tilskrives de radikale, skal vi lade være usagt, men afskaffelse af efterlønnen er helt central, når regeringen i morgen i Finansministeriet indleder forhandlinger om 2020-planen. Skal vi gratulere RadikaleVenstre? Ikke hvis man spørger de radikale selv. For partiet har bragt sig i et dilemma mellem dets egen politik og et forståeligt ønske om en ny regering.
Radikale Venstre peger på Helle Thorning-Schmidt (S) som statsminister, men Margrethe Vestager i den økonomiske politik mest er på linje med Lars Løkke Rasmussen.
Denne kattepine forsøger Radikale Venstre nu at vride sig ud af ved pludselig at foreslå boligskatten hævet for i stedet at sænke skatten på arbejde. Et håbløst politisk forehavende, der kun bakkes op af Enhedslisten.
Det ved Margrethe Vestager selvfølgelig udmærket, selv om planen har stor økonomisk bonitet, fordi den tager penge op af lommen på boligspekulanter for at fremme danskernes incitament til at gøre en vigtig ekstra indsats på arbejdsmarkedet.
Margrethe Vestager står derfor nu i et afgørende valg. Mellem det hendes parti hidtil har defineret som 'det fælles bedste' og de 'egennyttige radikale interesser'. Hun står i valget mellem at være tro mod sin egen politik eller sikre sig ministertaburetter i en S-SF regering. Hun vælger efter alt at dømme det sidste.
Det Radikale Venstres insisteren på boligskatten kan kun tolkes som en taktisk manøvre, der kan sikre partiet en hurtig og sikker flugtvej ud af de forestående økonomiske forhandlinger med regeringen. Men på vejen ud af forhandlingslokalet forlader partiet tillige dets egen politik.

