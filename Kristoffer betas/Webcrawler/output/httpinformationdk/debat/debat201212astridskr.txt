Astrids Krags brutale svigt
Sundhedsministeren vil gøre op med uligheden i sundhedssystemet, der gør, at industriarbejderen lever kortere end den højtuddannede. Men i sit fokus på forskelle blandt folk i arbejde, glemmer hun skellet mellem dem, der er inden for og uden for arbejdsmarkedet – og i sær de socialt udsatte


Jeg ved ikke, om det kun er mig. Men jeg blev forfærdelig vred, da jeg læste sundhedsminister Astrid Krags (SF) kronik i Information den 12. december med overskriften ’Opgør med en brutal ulighed’. Jeg blev vred over, at en minister kan skrive i, hvad jeg opfatter som en overfladisk og nedladende tone over for den gruppe af borgere, som er socialt udsatte, og som hun også er sat til at have et ansvar overfor.Bedre bliver det ikke af, at hun derefter skriver dem helt ud af sin videre argumentation for at skabe større lighed i sundhed. Krag skriver, at uligheden ikke kan reduceres til spørgsmålet om »nogle få hjemløse, narkomaner, prostituerede og andre socialt udsatte« for så i stedet at kaste sit fokus på » den store gruppe af danskere med almindelige job inden for industri, byggeri, transport eller service«.Men at uligheden i sundhed ikke kun gælder for de socialt udsatte, er der vel ikke mange, der er i tvivl om?De få socialt udsatte, som Krag taler om, anslås af de, der har forstand på det, til at dreje sig om op mod 100.000 borgere. Og da det ikke bare er ensomme mennesker, der bor alene, er der formentlig omkring 25.000 børn, der vokser op i familier, hvor eneforælderen eller begge forældre må opfattes som socialt udsatte.Sundhed for arbejderne?Nogle af disse borgere modtager førtidspension, men en ikke ubetydelig del lever af kontanthjælp afbrudt af perioder med lavtlønsjob, aktivering og lignende. De tilhører den gruppe, som sundhedsministerens kollega i Beskæftigelsesministeriet gør alt, hvad hun kan for at få ud på et arbejdsmarked, som ikke vil vide af dem, fordi de ikke – blandt andet på grund af dårligt helbred – er profitable arbejdere.Jeg har altid troet, at slagordet ’det skal kunne betale sig at arbejde’ alene drejede sig om, at det skulle være økonomisk fordelagtigt at gå på arbejde fremfor at leve af offentlige ydelser. Jeg forstår nu, at Krag vil udvide dette udsagn ved også at ville gøre det sundhedsmæssigt fordelagtigt at være en del af den arbejdende befolkning.Det med økonomien kan man vel måske forstå og acceptere, men det er direkte uretfærdigt og samtidig dumt, hvis man vælger at tale de, der er socialt udsatte og uden for arbejdsmarkedet, ud af den lighedsskabende del af sundhedsindsatserne.Forkert signalGennem de seneste 10 år har der været meget fokus på at sikre, at sundhedsvæsnet ikke glemmer at forholde sig til de særlige udfordringer, som kræves for at give socialt udsatte bedre sundhedstilbud. Det har været på det forebyggende område, f.eks. i forhold til rygestop, og det har været i selve behandlingsdelen både i psykiatrien og i somatikken – f.eks. gennem ansættelser af socialsygeplejersker. Det har været et langt og sejt træk at få ændret en mentalitet, der satte effektivitet og resultatorientering først og menneskelighed i næste række.Når ministeren, som den øverst ansvarlige for sundhedsområdet, reducerer denne indsats til, at det »handler ikke om, hvorvidt ’manden på risten’ skal have en varm og støttende hånd, men om den ulighed, du kan se på din egen arbejdsplads og i din egen hverdag«, røber hun en fuldstændig mangel på enten indsigt i eller viden om, hvad der foregår. Hun sender samtidig et signal til sundhedspersonalet om at droppe indsatserne for de 125.000 udsatte borgeres særlige problemer. Hun siger: Koncentrer jer om dem, der ligner jer selv, og dem, I bor blandt. Jeg frygter, at man i lægeklinikkerne, ambulatorierne, på skadestuerne og på hospitalsafdelingerne tager ministeren på ordet og vælger det vanskelige fra.Krag gør opmærksom på, at der er en forskel i middellevetid for mænd på 10 år mellem den rigeste fjerdedel af befolkningen og den fattigste fjerdedel. Da jeg går ud fra, at Krag endnu ikke også har fået skrevet gruppen af socialt udsatte ud af statistikken, indeholder den fattigste fjerdedel af befolkningen også socialt udsatte. Af de 1,400.000 borgere, der udgør den fattigste fjerdedel, er de 125.000 socialt udsatte voksne og børn. Det er altså næsten hver tiende i denne fjerdedel af befolkningen, der må leve et liv, hvor flere samtidige fysiske og psykiske sygdomme og sociale problemer samt en hyppigere forekomst af selvmordsforsøg nedsætter middellevetiden betydeligt. Krag kan roligt tro mig, at det er en væsentlig årsag til den betydelige lavere levetid for borgere i den sidste fjerdedel. Og at der skal meget mere end en varm hånd til at gøre noget ved dette.Preben Brandt er Dr.med. og formand for projekt UDENFOR, der arbejder med hjemløse på gadeplan
