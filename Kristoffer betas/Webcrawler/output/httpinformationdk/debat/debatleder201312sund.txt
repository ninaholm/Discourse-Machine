Sund sygereform
LEDER


 
	Regeringen har med sin nye reform af modellen for sygedagpenge sat handling bag Venstres gamle slagord: Vi sætter mennesket før systemet.

	Fraregnet Enhedslisten har beskæftigelsesminister Mette Frederiksen (S) samlet samtlige Folketingets partier bag en reform, der ifølge aftalepapiret ikke alene vil skaffe flere sygemeldte danskere hurtigere tilbage på arbejdsmarkedet. Den vil tillige skaffe 1.700 nye job og spare staten for et samlet provenu på 385 mio. kroner, lyder det forjættende fra forligskredsen.

	Den væsentligste besparelse ventes på ophævelsen af den såkaldte varigheds-begrænsning, der hidtil har umuliggjort udbetaling af sygedagpenge i mere end ét år. På den måde indretter regeringen nu systemets logik efter borgernes virkelighed: Man kan godt være sygemeldt i længere end 365 dage.

	På den anden side vil samtlige sygemeldte fremover blive vurderet efter fem måneder. Med den tidligere indsats er det ambitionen, at et betydeligt antal vil kunne erklæres arbejdsduelige allerede efter de fem måneder. Derefter vil de kunne genoptage deres arbejde, eller også vil de blive henvist til den betydeligt lavere kontanthjælp.

	Ingen kan være uenig i reformens mål, men vi har endnu til gode at se aftaletekstens intentioner omsat til praktisk virkelighed. Den nye model vil formentlig vise sig effektiv over for fysiske sygdomme, mens psykiske lidelser ofte er langt vanskeligere at diagnosticere.

	Konsekvensen må ikke blive, at psykisk syge uden klokkeklar diagnose fremover uden videre efter fem måneder sættes på kontanthjælp.

	I den forbindelse kan det bekymre, at reformen skal genforhandles, hvis den økonomiske besparelse udebliver.

	Derfor Mette Frederiksen: Der er tale om en reform, der skulle gøre godt for de syge, og ikke en skjult spareplan, vel?

