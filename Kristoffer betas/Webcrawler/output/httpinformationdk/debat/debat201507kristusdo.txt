’Kristus, jeg døde’
Tour de France minder os om, at den ambitiøse cykelrytter er villig til at sætte liv og helbred på spil ved halsbrækkende kørsel på bjergetaper – eller ved at indtage doping. Han lever og ånder for sporten. Hans verden er uforenelig med den kristne opfordring til at værne om kroppen
Den engelske cykelrytter Tom Simpson drev sig flere gange til grænsen mellem liv og død og endte sit liv i på 13. etape i Tour de France i 1967.


 Tour de France har meldt sin ankomst. Cykelsportens storslåede øjeblikke med helte, bemærkelsesværdige præstationer og forløsning vil tone frem fra hukommelsens store lager og blande sig med nutidens forestillinger. Det bliver også en fortælling om cykelsportens mørkeste sider med død, lidelse, nødløgne og skyldfølelse. Cykelløb rækker ud over samfundets normale retningslinjer for, hvad der er tilladt og ikke tilladt. Cykelløb er ikke for sjov.
Hvert år klapper fælden, og dopede cykelryttere udleveres til almen spot og spe. Men hvorfor er ryttere villige til at løbe risikoen for straf og udstødelse? Det korte svar er, at hverdagen for en cykelrytter byder på så voldsomme fysiske og psykiske udfordringer, at det fremelsker en parallelverden med egne normer og love. Grænsen mellem liv og død udfordres.
Der er noget larger than life over cykelsporten. Og det harmonerer ikke med et samfund præget af en religion, der i enestående grad har dyrket det svage. I romanen Cykelrytteren (1996) skriver den hollandske forfatter, stormester i skak og tidligere cykelrytter, Tim Krabbé: »Jeg vil ikke kæmpe mod mennesker med svagheder, for så kan det jo være, at de faktisk var svagere end jeg, og at jeg derfor var selvskreven som vinder. Jeg vil kun kæmpe mod skakbrættets bønder på cykel. Jeg vil være selvskreven taber, og så vinde.«
Syg nok til kristendom
Dopingbrug gør det lettere at sætte ’svagheden’ skakmat. Under Tour de France 1966 strejkede rytterne på grund af en ny dopinglov. Den femdobbelte Tour de France-vinder, franskmanden Jacques Anquetil, stod i spidsen for den faglige kamp. Anquetil fastslog, at rytternes helbred netop var i fare på grund af dopingjagten. Myndighedernes aggressive fremfærd ville få uerfarne ryttere til at bruge doping i det skjulte og med dårlig vejledning. Indtil videre havde Anquetil en pointe, som han ikke ønskede at udbrede sig om. Han anvendte systematisk doping i målrettede, nøje afpassede doser, så han ikke blev syg.
Læs også: Tour de France-guide til den bedrevidende Informationslæser
Det omgivende samfund slog bremserne i. Rytterne måtte fries fra det onde i overensstemmelse med kulturkristne værdier om omsorg. Djævelske bagmænd var skyld i sportens fordærv og havde ledt rytterne i fristelse. Det var vigtigt at bevare troen, håbet og kærligheden til cykelsporten.
Den ambitiøse cykelrytter er imidlertid villig til at sætte liv og helbred på spil ved halsbrækkende kørsel på bjergetaper eller ved at indtage dopingstoffer. Han lever og ånder for sporten og er parat til at veksle sit helbred med en guldmedalje. Hans verden er uforenelig med den kristne opfordring til at værne om kroppen.
Kristendommen er ikke noget, man omvendes til. Man må være syg nok til den, sagde Friedrich Nietzsche. Frem for skønheden og alt det vellykkede har Gud tildelt verden det, den ikke har brug for: det svage, tåbelige, ringe og foragtede, skrev den tyske filosof med henvisning til Paulus. Nietzsche ser det antikristelige som et tegn på ægte menneskelig sundhed. Fordi kroppen er sund, tiltrækkes den af sporten. Cykelatleterne fæster deres lid til kroppen, sætter den på spil og investerer deres sundhed i tillid til den. De svage derimod dyrker sundheden som noget skrøbeligt, der skal værnes om.
Når cykelsportens atleter lider og bringer ofre på voldsomme bjerg-etaper, spejlglatte flamske brosten eller ved at indtage dopingstoffer, er det et opgør med den herskende rationalitet. Den franske filosof Georges Bataille så det menneskelige i det, der manifesterer sig i fænomener som overskridelse og ekstase. Det irrationelle, såsom ofret, generøsiteten og lykkerusen, er blevet fortrængt af det moderne samfunds videnskabelighed. I prækristne religioner var overskridelse relativt lovlig. I den kristne verden derimod er der et absolut tabu imod overskridelse. For det ville ifølge Bataille have åbenbaret, hvad kristendommen skjulte: at det hellige og det forbudte er et, at det hellige kan nås ved at bryde et tabu.
Når rytterne krænker tabuet, åbnes en port til det hellige, hvorved afstanden mellem det menneskelige og det guddommelige mindskes. Straffen for lovbruddet er lægernes trusler om alvorlige helbredsskader og tidlig død. Eller udelukkelse på livstid fra den sport, rytterne har hengivet sig til og været villige til at ofre alt for.
Mennesket har til alle tider forsøgt at overkomme døden som et ubærligt eksistensvilkår. Enten som det blev gjort i kristendommen ved at opfinde forestillingen om sjælens udødelighed og kødets opstandelse. Eller som hedninge gjorde ved at krænke tabuer og overskride grænser for at etablere forbindelse til det hellige.
Den engelske cykelrytter, Tom Simpson (1937-1967), drev sig adskillige gange ud til grænsen mellem liv og død, hvilket rent faktisk endte med, at han på 13. etape i Tour de France i 1967 kørte i døden. Det var Simpsons grundfilosofi, at en rytter aldrig havde ret til at forlade et stort løb. Han havde gjort det til en vane at fortsætte ud over den grænse, hvor den sunde fornuft normalt ville bede rytteren opgive.
Træningskammeraten, Vin Denson, har gengivet Simpsons ord efter en enkeltstart i Italien i 1964: »Han sagde: ’Kristus, jeg døde.’ Alt ligesom kom og gik. Det var en fantastisk følelse, du kunne se tingene helt klart, alt var lukket op, og du kunne ikke se noget. Så kom det tilbage igen, det forsvandt og kom tilbage, som om det var i en tunnel. Han sagde, at han følte fred i sindet og ikke var bange for at dø. Han sagde: ’Jeg er sikker på, at jeg døde og kom tilbage igen.’ Han sagde, at han havde været glad som døende.«
Omverdenens fordømmelse
Skyldfølelse er en betingelsesløs bestanddel i cykelrytteres måde at leve deres liv på. For rytteren er det et religiøst betinget begreb. Og den opfattelse lader sig ikke nemt forene med den etiske opfattelse af begrebet, som råder i samfundet. Når rytteren ikke lever op til sportens krav om træning, rigtigt fødeindtag eller tilstrækkelig søvn og hvile, slider skyldfølelsen på ham. Men skyldfølelsen er samtidig drivkraften for viljen til opofrelse, fordi den har sit fundament i den uendelige kærlighed til cykelsporten, som han passioneret har viet sit liv til.
Skyldfølelsen synliggøres, når rytteren straffer sig selv eksempelvis ved at lægge en ekstra time oven i træningen, hvis han har spist for meget. Begynder han først at gå i rette med sin passion og betvivle de krav, der er forbundet med livet som cykelrytter, har han ingen chance for at begå sig.
Derfor er rytteren ubetinget villig til at ofre alt for at indfri sine ambitioner. Han giver pokker i vold og efterlever uden nævneværdig bekymring sportens indre logik, som tilskriver en overtrædelse af dopingforbuddet. Når han således vælger sporten fuldt og helt, måtte man forvente, at han belønnes af omverdenen. Men virkeligheden er en anden, idet han risikerer afsløring og omverdenens fordømmelse. Den dopede cykelrytter er splittet mellem sin status som sportshelt og frygten for offentlig rettergang og et liv som dopingsynder hæftet på brystet: med rette en cykelrytter mellem Gud og Djævel.
Cykelsporten indeholder et element af exces, som gør doping til en mulighed. Det er ejendommeligt, at sportsfolk gerne må skade sig selv intellektuelt, mentalt, psykisk og åndeligt, men rent fysisk er det forbudt, siger Tim Krabbé. På andre områder må folk gerne forsage alt og dø i jagten på deres drømme: »Forfatteren George Orwell rejste til Skotland for at få fred til at skrive sit hovedværk 1984. Det var det værste klima for en tuberkuløs forfatter, og ingen beklagede sig over det, da han døde kort efter. Men bogen er god. Det er det, det drejer sig om.«
Aage Hoffmann er idrætshistoriker ph.d. og forfatter til ’Cykelrytter mellem Gud og Djævel’ (Forlaget Alfa)

