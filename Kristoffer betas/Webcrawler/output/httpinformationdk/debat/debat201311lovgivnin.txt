Lovgivning gælder også for Dragsdahl
Informations læsere og den danske offentlighed har endnu engang været genstand for Dragsdahls desinformation


 
	Ulrik Dahlins artikel den 9. november Bent Jensen var i ond tro citerer nogle udpluk fra et fortroligt PET-notat, der på Dragsdahls initiativ blev fremlagt i Østre Landsret. Jeg formoder derfor, at Dragsdahl er Dahlins kilde.

	Ifølge Dragsdahl/Dahlin skal jeg have undladt at gøre opmærksom på dele af notatets indhold, som taler imod PET’s institutionelle opfattelse af, at Dragsdahl var KGB-agent.

	Det drejer sig om nogle spekulationer om, at det ikke kan udelukkes, at Dragsdahl måske kun deltog i konspiratoriske møder, fordi han fandt det »sjovt og spændende«, eller fordi han håbede på at få oplysninger til sin skribentvirksomhed.

	Jeg må bedrøve Dragsdahl/Dahlin med, at jeg ikke kendte notatet, før det blev fremlagt i landsretten. Jeg kan derfor heller ikke have undladt at gøre opmærksom på dets indhold i min artikel fra 2007. Notatet er i øvrigt dateret den 15. Oktober 1983. Det vil sige før PET havde dannet sig en sikker opfattelse af Dragsdahls rolle.

	Denne opfattelse kom krystalklart frem i de notater, PET’s ledelse fremlagde for regeringen i 1985, og i senere dokumenter: Dragsdahl var KGB-(indflydelses) agent. Dragsdahl/Dahlin vildleder imidlertid offentligheden ved at fortie den afgørende formulering i 1983-notatet, hvor spørgsmålet rejses, om Dragsdahl kunne være et emne for hvervning til sovjetisk tjeneste. Den entydige konklusion på spørgsmålet lyder: »Hertil må svaret være ja«.

	På notatets følgende sider begrundes konklusionen.

	Påstande skal behandles kritisk

	Informations læsere og den danske offentlighed har således endnu engang været genstand for Dragsdahls desinformation med Information som redskab – et forhold som vil blive grundigt dokumenteret i det værk om Den Kolde Krig i Danmark, som er på trapperne.

	Jeg vil tilråde Information en anden gang at forholde sig kritisk over for påstande fra Dragsdahl om undertegnede. Eksempelvis kunne Ulrik Dahlin have henvendt sig til mig, før han lod Dragsdahls injurierende desinformation trykke i avisen.

	Dragsdahl og hans hirdmænd tror åbenbart ikke, at injurielovgivningen gælder for ham og dem. Dragsdahl har blandt andet i den senere tid offentligt omtalt mig som en ’løgner’ og ’svindler’, der ’omskriver’ – det vil sige forfalsker dokumenter.

	Det vil ikke blive tolereret, og det bliver hverken morsomt eller spændende.

Bent Jensen, dr. phil., historiker

