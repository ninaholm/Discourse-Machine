Efter Sarkozy – Obama



 Det ser ud til, at 2011-12 kan blive et rekordår med hensyn til antallet af faldne vestlige ledere i demokratiske valg. Eurokrisens seneste offer var Nicolas Sarkozy, og før ham var der Spaniens José Luis Zapatero, Italiens Silvio Berlusconi, Grækenlands Andreas Papandreou og regeringschefer, som røg i svinget i Irland og Portugal.
Kun to år efter afslutningen på den seneste alvorlige recession er EU-økonomierne samlet set igen inde i en periode med nul- og minusvækst og voksende ledighed. Ingen bør være i tvivl om, at denne ulykkelige situation er selvskabt. En streng spare- og nedskæringspolitik har medført en forværring i stedet for en forbedring af fem sydeuropæiske staters kreditværdighed på finansmarkederne. Resultatet er enten en udelukkelse fra obligationsmarkederne (som Irland og Grækenland) eller tårnhøje renteydelser på nye lån (Italien og Spanien). Pengeinstitutterne i disse lande er samtidig kommet i en kreditklemme, hvilket skaber problemer for industrien.
Den svækkede økonomiske aktivitet i periferien er nu nået til EU’s kerne, inklusive Tyskland. Virkningerne har spredt sig til Kina og Indien samt Brasilien, som alle melder om faldende vækstrater. Det seneste offer er USA’s økonomi, hvor væksten forventes at falde fra 3 pct. i 2011 til 1,8 pct. i år, og hvor ledigheden i maj steg til 8,2 pct. af arbejdsstyrken (i EU-området er arbejdsløsheden 11 pct.).
Hvis de seneste tre måneders nedadgående trend i USA’s økonomiske tal fortsætter over sommeren, forringes Barack Obamas chance for genvalg automatisk. Han kan meget vel følge i Sarkozys fodspor til november. Nuvel, en forfejlet forvaltning af økonomien er ikke den eneste grund til, at vælgerne vælter politiske ledere. Men det spiller en vigtig rolle. Republikanerne lugter blod og er ikke til sinds at røre en finger for at stimulere økonomien. Deres håb er, at manglende handling i Kongressen vil anbringe Mitt Romney i Det Hvide Hus. Det er næppe helt forkert.

