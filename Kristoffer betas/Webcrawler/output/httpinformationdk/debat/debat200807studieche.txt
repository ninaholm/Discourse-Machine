Studiechefen misinformerer

I sagen om den skærpede adgangsbekendtgørelse har Helge Sander ikke lyttet på trods af, at Gymnasieskolernes Lærerforening har beskrevet alle de problemer, hans forslag ville skabe. Konsekvensen er nu, at antallet af ansøgere til de videregående uddannelser i år er faldet.


 Studiechef Per Cristian Andersen forsøger i debat 28. juli at korrigere min Påtale (Inf. 23. juli) af Helge Sanders skærpede adgangsbekendtgørelse til de lange videregående uddannelser, som han mener "hviler på nogle fundamentale misforståelser". Jeg må melde hus forbi. 
Jeg er skuffet over at en embedsmand, der burde have fuld indsigt og 'vide bedre' forsøger at kaste røgslør over en så alvorlig sag som krænkelse af studerendes retssikkerhed. 
Det er således ikke en misforståelse men en kendsgerning, at de skærpede adgangskrav blev meldt ud efter at dette års studenter havde valgt studieretning i marts 2005. Det er ligeledes en kendsgerning, at Videnskabsministeren ikke har taget hensyn de saglige argumenter der blev fremført mod hans bekendtgørelse fra GL's og andre interessenters side. Ministeren taler ofte om det ønskelige i dialog, men dialog forudsætter gensidighed i samtalen frem for ensidig udmelding. I denne sag har ministeren ikke lyttet men dikteret på trods af at bl.a. GL i marts 2005 beskrev alle de problemer, hans daværende forslag til adgangsbekendtgørelse ville skabe. Ministeren valgte desuagtet at stadfæste sit forslag efterfølgende. 
Jeg deler selvfølgelig ikke studiechefens bekymringer for, hvorvidt mine påståede misforståelser skulle være "farlige og danne grundlag for politiske reaktioner". 
Tværtimod håber jeg da, at der må være nogle saglige politikere i Folketinget, som vil tage fat i denne sommers uddannelsespolitiske skandalesag - for som studiechefen jo trods alt selv erkender, "holder adgangskravene ikke i alle tilfælde for en nærmere prøvelse". 
Endelig har Helge Sander selv i medierne udtrykt overraskelse over, at faldet i tilgangen til universiteterne er blevet så markant som hele 15 pct. Han havde kun regnet med syv til otte pct. Mærkeligt. Når GL og andre faktisk i marts 2005 forudsagde at dette ville blive tilfældet.
Debatten om optagelseskrav og adgangsbekendtgørelsen stopper her

