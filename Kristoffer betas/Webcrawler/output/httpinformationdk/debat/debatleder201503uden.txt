Uden bund
LEDER


 Hysterisk. Anderledes er det svært at beskrive VKO-partiernes reaktion på, at Hjemmeværnet nu indsamler bundstykkerne på de automatiske rifler, som 4.328 hjemmeværnsfolk opbevarer i deres hjem. Uden bundstykkerne kan riflerne ikke skyde. Derfor skal hjemmeværnsfolkene fremover hente bundstykkerne i centrale depoter, før deres våben kan bruges. På samme måde som de i dag skal hente ammunitionen.
Indsamlingen af bundstykkerne kommer efter afsløringen af, at den automatriffel, der blev anvendt ved attentatet på ’Krudttønden’ den 14. februar i år, stammer fra et hjemmerøveri hos en hjemmeværnsmand.
Indsamlingen af bundstykkerne kan således siges at være direkte vendt mod, at attentattragedien gentager sig. I modsætning til andre af regeringens foreslåede antiterror-tiltag, f.eks. administrativt besluttet aflytning af danskere i udlandet.
Koblingen til attentatet i København får Dansk Folkepartis forsvarsordfører Marie Krarup vendt på hovedet. Hun erklærer til DR, at det bundløse våben hindrer hjemmeværnsfolk i at handle »med meget kort varsel i en skarp situation ved terrorangreb«.
Lynsnar væbnet indsats mod terroranslag er slet ikke Hjemmeværnets opgave. Som fremhævet af lektor ved Forsvarsakademiet, Peter Viggo Jakobsen, hører den opgave under Politiets Aktionsstyrke og – om nødvendigt – specialenheder under forsvaret. Hjemmeværnsfolk på gaden med skarpladte våben »vil ikke ske i fredstid,« fremhæver Hjemmeværnets rekrutteringsansvarlige, Tuf Krenchel. Derfor er det selvudstillende, når indsamlingen af bundstykker får K-forsvarsordfører Mike Legart til at tale om en »panikreaktion«, og V-forsvarsordfører Troels Lund Poulsen bruger ordet »vanvittigt«.
Beslutningen om at indsamle bundstykkerne er ifølge Hjemmeværnets ledelse en midlertidig foranstaltning, indtil der er foretaget en samlet vurdering af våbensikkerheden efter terroranslaget.
Man må håbe, at indsamlingen forbliver varig. Forestillinger om Hjemmeværnet som akut antiterrorkorps savner bund i virkeligheden.

