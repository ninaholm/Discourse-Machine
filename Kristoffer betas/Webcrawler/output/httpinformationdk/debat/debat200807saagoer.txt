Så gør dog noget

Hvorfor tøver finansministeren med at give grønt lys for de såkaldte mikrolån til de afrikanske lande syd for Sahara?


 Regeringen har siden statsministerens besøg i Afrika for nogle år siden profileret sig højt på at øge bistanden til landene syd for Sahara.
Det sker i et vist omfang, og i et vist omfang på bekostning af andre dele af verden, hvor fattigdommen også er stor - fordi regeringen jo har nedskåret den samlede u-landsbistand fra én til 0,8 pct. af vore nationalindkomst - noget der ikke lyder af så meget, men svarer til at der sammenlignet med politikken under socialdemokratisk ledede regeringer mangler tre mia. på u-landsbistanden hvert år.
Der er også regnet et alt for stor bidrag af eftergivelse af gammel gæld ind i u-landsbistanden - penge som ikke her og nu hjælper ét eneste menneske på samme måde som indsats for rent vand, bedre sundhed, uddannelse og infrastruktur.
Blændværk
Regeringen taler meget om, at bistanden skal gøre det lettere for afrikanerne at klare sig selv.
Det kunne man gøre meget for - endda uden at bevillige flere u-landskroner.
IFU - den selvejende statslige investeringsfond for udviklingslandene - ønsker at få lov til at yde såkaldte mikrolån til afrikanske iværksættere.
Men selv om IFU beder om det, selv om behovet er stort, og selv om regeringen i andre sammenhænge har prist ideen med mikrolån, der gav bangladesheren Mohammad Yunus Nobels Fredspris forrige år, så har regeringen syltet anmodningen.
Udviklingsministeren har erklæret sig velvillig over for IFU's ønske og beklaget sig over, at hun ikke kan få grønt lys fra Finansministeren.
Men sagen er desværre, at der altid er en kløft mellem teori og praksis hos denne regering. Teorien er, at der skal gøres mere i Afrika. Også IFU er blevet bedt om at investere mere i Afrika. Men IFU har svært ved at finde danske virksomheder, der vil være partnere. IFU har med andre ord ledige penge. Derfor vil de gerne yde mikrolån.
Man må imidlertid mistænke regeringen - i hvert fald finansministeren - for i stedet at omgås med planer om et nyt kasserøveri i IFU, hvorfra man siden 2004 har hævet næsten en milliard til at lukke sparehuller på finansloven. 
Hvis IFU får lov til at låne små afrikanske iværksættere penge, så er der risiko for at mange af dem går tabt. Og så er det jo bedre at snable dem direkte ned i statskassen.
Det er altså blændværk med interessen for at hjælpe mere i Afrika og få flere små, selvhjulpne afrikanske virksomheder. 
Eller kan udviklingsministeren for en gangs skyld skubbe til finansministeren?

