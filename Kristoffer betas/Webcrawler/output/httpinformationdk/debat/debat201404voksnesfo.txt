Voksnes forventninger får unge til at drikke sig fra sans og samling
Danske unges rekorddruk er på en og samme tid et opgør med samfundets krav om konstant effektivitet og en underkastelse til selv samme forventningspres. Vi er nødt til at tage noget af presset af dem
 
	Fuldskaben gør de unge i stand til at udleve sider af dem selv, som de ikke oplever, der er plads til i deres kontrollerede dagligdag, mener dagens kronikør


 
	»Da jeg startede på gymnasiet, sagde min far til mig, at det ville blive den bedste tid i mit liv, og at den aldrig kommer tilbage. Og så har jeg det bare sådan, at så skal den også virkelig bare nydes!«

	Pigen kigger indforstået på mig som for at sige, at jeg vel nok kan regne ud, hvorfor hun drikker igennem til gymnasiefesterne.

	Som antropolog og familieterapeut arbejder jeg med danske unge og interesserer mig blandt andet for, hvad der ligger til grund for deres store alkoholforbrug i teenageårene. Her er to tilsyneladende modsatrettede tendenser: På den ene side er de underlagt samfundsnormer, som dikterer, at de konstant skal præstere og dygtiggøre sig, og på den anden side bliver de fortalt, at de skal nyde deres ungdom til fulde. Min påstand er, at de unges rekorddruk opstår, når disse forventninger kolliderer.

	En verden fuld af muligheder

	Jeg husker alt for godt selv at blive formanet om at nyde ungdomstiden, fordi den aldrig ville komme igen. Det er totalt nervepirrede at få at vide, at man befinder sig på livets højdepunkt, når man tumler rundt og føler, at livet ikke engang vil i gang. Man kan føle sig helt tvunget til at gøre en alvorlig indsats for at have det sjovt, for det ville da være ubærligt ikke at have været ordenligt ung, når nu ungdommen aldrig kommer tilbage.

	Tidligere lagde man mindre vægt på det at være ung. Ungdommen skulle hurtigst muligt overstås, så man kunne træde ind i de voksnes rækker og udfylde en plads i det arbejdende, ægteskabelige og kirkelige fællesskab. Men i dag underviser reklamer og livsstilsprogrammer os i, hvordan vi kan træde ud ad rækkernes konformitet og udleve vores fulde potentiale ved at udforske og udtrykke så mange facetter af os selv simultant som overhovedet muligt.

	Der er blevet pisket en stemning op om, at vi ikke må spilde vores liv og derfor konstant bør holde os parate til at vælge om, hvis vores valg ikke gør os glade.

	Når man er ung, kan det hele rent faktisk nå at ske endnu, og derfor bliver ungdommen efterstræbt alle vegne. Alle vil se ud og leve som de unge, for ungdom er blevet en kuriositet, som mange forbinder med det at have hele livet foran sig – intet er besluttet endnu. Og forsinket ungdommeliggørelse udstråler sjældent samme friskhed som ægte ungdom.

	Jeg ser de unges rekorddruk som et udtryk for en effektiv indfrielse af det, de oplever at skulle nå i deres ungdom: De vil ikke risikere at blive voksne uden at have været ordentlig unge. De vil ikke risikere at stå der en dag med villa, volvo og vovhund og ikke have haft sex med andre end deres kone eller ikke at have skrålet lungerne ud på Dronning Louises Bro. Derfor drikker de sig fra sans og samling, for når de ikke har samling på sig selv og ikke sanser omverdens reaktioner på deres adfærd, er det lettere at få tingene til at ske.

	Den måde, de unge går til fest på, illustrerer meget fint, hvad det er, de forventer sig af deres ungdom: Entreen times og tilrettelægges, således at man skrider ind, lige som dørene lukkes for at sikre, at man ikke skal stå og vente på, at festen går i gang. Det gælder om at have vommen fuld af sprut, for når først man er lukket ind, er det spild af tid og penge at gå i baren. Promillen skal udnyttes fuldt ud, for alkohol er fadæsernes carte blanche. Jo fuldere man er, jo mere kan man tillade sig.

	Som ung i dag skal du altså ikke stå og vente på, at livet går i gang. Hvis du vil have et brag af et klimaks, må du sørge for at holde dig klar. Alt kan ske, hvis bare du er fuld nok til at turde gøre det. Jeg fornemmer, at det skaber et kæmpe pres hos de unge at få at vide, at det er så fedt at være ung, og at det død og pine handler om at nyde det. Særligt fordi de unges hverdag slet ikke er så bekymringsløs og ukompliceret, som den forkromede erindring, de skal levendegøre for de ældre generationer.

	Ingen tid til fejl

	De unges hverdag er skemalagt til noget, der minder om en fuld arbejdsdag, som fortsætter om aftenen og i weekenderne, hvor de skal forberede og uploade hjemmeopgaver. Den skærpede uddannelsesreform presser dem til at præstere topkarakterer på samtlige fag og spæne ind på en uddannelse, fordi studieadgang nu åbenbart er en belønning, man får for disciplinær og målrettet opførsel, snarere end det er en videreudvikling af et særligt talent. Det signaleres altså oppefra, at der som ung simpelthen ikke er tid til, at man kan lave fejl eller stoppe op og tænke sig om.

	Set fra den vinkel er ungdommen en tid, som skal bruges så effektivt som muligt på at forberede sig på noget, der kommer bagefter. Der skal træffes valg, der har uoverskuelige konsekvenser, hvilket gør det sikrest at præstere optimalt på alle områder. Vi har en generation af entusiastiske unge mennesker, der er dygtige til at aflæse samfundets forventninger og derfor kaster sig ud i hæsblæsende hverdage, fritidsjob i weekenden og strenge diæter og motionsprogrammer. De har ikke tænkt sig at spilde tiden med at lave ligegyldige ting. Alting har et formål. Også drukken.

	Fuldskaben gør de unge i stand til at udleve sider af dem selv, som de ikke oplever, der er plads til i deres kontrollerede dagligdag. De planlægger et ugentlig kontroltab, et slags miniungdomsoprør, hvor de slår sig fri af samfundets krav om at være konstant effektive og bidragende til deres egen konstruktive udvikling. Når de er berusede, tør de eksperimentere med deres grænser og med de relationer, de er en del af. Det er en gammel nyhed, at det handler om at finde ud af, hvem man er, når man er ung, og det oplever de unge at kunne, når de er fulde.

	Jeg ser det som et udtryk for, at de befinder sig i en kollision af forventningspres. På den ene side får de at vide, at de er på livets højdepunkt, hvilket de forsøger at leve op til ved at drikke igennem, så de kan have det så sjovt som overhovedet muligt. På den anden presses de til konstant at stramme sig an og præstere til det yderste, hvilket de ligeledes forsøger at leve op til ved at give sig selv et ugentlig pusterum, hvor hjernen sættes ud af spil. At drikke sig fra sans og samling bliver derved paradoksalt nok både et frirum fra den logik, der dikterer, at tiden skal udnyttes effektivt og samtidig et udtryk for selv samme logik, fordi kontroltab netop muliggør et effektivt ungdomsliv.

	Sæt forventninger ned

	Medierne bringer tragiske historier om, hvor galt det går, når de unges absurde drukferier ender i død og ødelæggelse, og vi ved alle sammen, at der må gøres noget for at få de unge til at drikke mindre, så de ikke ødelægger sig selv og deres omgivelser. En undersøgelse har ganske vist for nylig vist, at danske unge er begyndt at drikke mindre, men det ændrer ikke ved, at deres alkoholindtag fortsat er kæmpestort og bekymrende.

	Jeg tror, at vi som forældre, venner og pårørende til unge mennesker har en vigtig opgave i at dulme deres nerver i forhold til, hvor meget og hvad, de skal nå i deres ungdomsår. Ungdommen er ikke nødvendigvis den fedeste tid nogensinde. For de fleste er den intens og diffus og fuld af stærke følelser i den ene og den anden ende af spektret.

	Som voksne bør vi tage et blik indad, før vi bræger op om, at man skal nyde sin ungdom, mens man har den, for formaningen har ofte rod i vores egen skuffelse over de broer, vi ikke nåede at betræde, før de brændte. Jeg synes hellere, at vi skal signalere over for de unge, at det ikke er så alvorligt at blive voksen. Måske vil det give dem en tiltrængt ro, så de faktisk har sans og samling til at være til stede i deres forår – så det ikke forsømmes.

Sarah Warny Berg er antropolog og familieterapeut

