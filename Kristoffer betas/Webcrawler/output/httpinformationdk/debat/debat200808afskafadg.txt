Afskaf adgangsbegrænsningerne
Det burde ikke have konsekvenser resten af livet, hvis man var doven, festede for meget eller var skoletræt i de sene teenageår. Drop karaktertyranniet, og lad folk selv bestemme over deres eget abejdslivs fremtid


 Mange unge mennesker fik for nyligt svar på, om de er blevet optaget på den videregående uddannelse, de havde søgt om. Jeg vil i den forbindelse argumentere for, hvorfor jeg mener, at det optagelsessystem, de studerende bliver optaget efter, trænger til at blive ændret. 
Det nuværende optagelsessystem er præget af et karaktertyranni, hvor ens studentereksamenssnit spiller en alt for stor rolle for, hvilket studium man kan optages på. Mange kan ikke komme ind på en uddannelse, de sagtens ville kunne gennemføre, fordi deres studentereksamenssnit ikke er højt nok. Den eneste fair og holdbare løsning er derfor at indføre frit optag på de videregående uddannelser. 
Man går i gymnasiet fra man er 15-16 år til man er 18-19 år. Disse år er måske de mest personligt udviklende, men også de mest kaotiske og hektiske i et menneskes liv. Det er en tid, hvor man har meget andet end skole og karakterer i hovedet. Man tænker på kærester, venner, fester og har nok også en vis trang til et opgør med autoriteter. Med andre ord mener jeg, at et studentereksamenssnit er 'undfanget' under nogle omstændigheder der gør det diskutabelt, i hvor høj grad snittet giver et korrekt og fyldestgørende billede af en persons virkelige faglige kvalifikationer og kunnen. I rigtig mange tilfælde tror jeg, at det ikke siger særlig meget. 
Række hånden op
Jeg kan ud fra egne og andres erfaringer se, at man i årene efter gymnasiet, hvor mange tager et sabbatår, modnes meget. Når man kigger på sit studentereksamensbevis efter blot et års tid, efter man har fået studenterhuen, tror jeg mange tænker: "Dette snit er fra en anden periode i mit liv. Det er ikke repræsentativt for hvem jeg er, hvad jeg interesserer mig for, og for hvad jeg egentlig kan". 
Alligevel er det dette snit man fra politisk side har gjort til det altoverskyggende parameter for, hvilken uddannelse folk kan komme ind på, og er altså grundlæggende for, hvad folk skal bruge deres arbejdsliv på. 
Der er umådelig stor forskel på, hvordan undervisningen foregår på gymnasium og videregående uddannelse. Der er desuden forskel på, hvad der forventes af den enkelte rent socialt. Undervisningen i gymnasiet er meget præget af, at den enkelte skal markere sig i undervisningen, skal række hånden i vejret, deltage i klassediskussioner og gruppearbejde, være i skole fra kl. 8-15 og lave mange mindre afleveringer osv. 
Disse krav stilles slet ikke i samme grad på de videregående uddannelser, hvor der i højere grad lægges vægt på, at den enkelte studerende skal læse hjemme, skrive længere opgaver og gå op til færre, men store og omfattende eksaminer, og hvor der som regel er forholdsvis få undervisningstimer. Ligeledes er et gymnasieforløb sammensat af en lang række fag. 
Ressourcespil
På en videregående uddannelse har man valgt at specialisere sig inden for et område, som har ens interesse. 
Grundet disse forskelle kan en person som ikke kan finde sig til rette i det gymnasiale system, sagtens være egnet til at læse en videregående uddannelse.
Jeg er helt bevidst om, at hvis man fjerner adgangsbegrænsningerne på de videregående uddannelser vil medføre et vist ressourcespild, da der vil starte flere som hurtigt falder fra. Men i et velfærdssamfund med et uddannelsessystem der har som målsætning, at så mange så muligt får en uddannelse, vil der altid være et ressourcespild, som der er så mange andre steder i vores samfund. Desuden vil ressourcespildet ikke være så stort, som man kunne frygte. Folk kan jo ikke springe rundt fra fag til fag eller gå til uendeligt mange reeksaminer, da de må tage hensyn til det begrænsede antal SU-klip, de har og derfor må tænke sig om, inden de starter på en uddannelse. 
Selvfølgelig skal der stadig være nogle specifikke krav for optagelse på visse fag. F.eks. skal man selvfølgelig ikke kunne blive optaget på medicin uden at have haft matematik, kemi og fysik. 
Jeg lægger altså ikke op til, at folk i alle tilfælde kan læse lige nøjagtigt hvad de vil uden at have nogen forudsætninger. Men jeg mener, at man skal afskaffe studentereksamenssnittet som det altoverskyggende parameter, for hvem der kan optages på hvilke studier. I stedet skal man se på, hvordan de studerende klarer deres eksaminer på de videregående uddannelser, de rent faktisk kommer ind på. Det er vel det der tæller. 
Vil man absolut have en adgangsbegrænsning ville det være væsentligt mere fair og konstruktivt at indføre samtaler, hvor folk kan argumentere for, hvorfor de vil læse det fag, de har søgt om optagelse på og hvorfor de mener, de er kvalificerede til det.
Christian Brixtofte Petersen er bachelor i filosofi og nordisk sprog og litteratur

