Jeg opgav mine bæredygtige idealer til fordel for familien
’Man er en taber, hvis man ikke har kørekort,’ fortalte min kørelærer mig. Og han havde ret. Jeg havde tabt værdifuld tid sammen med mine kære i alle de år, jeg havde insisteret på at tage hensyn til miljøet


 »Du får et kørekort, hvis du ikke ryger, når du bliver 18!« er, modsat hos mange af mine jævnaldrende, ikke blevet sagt i min familie. En bil var aldrig på tale. Sætningen vakte derfor forundring, første gang jeg hørte den. Jeg var nok 12-13 år, min skoleklasse var begyndt at dele sig i to grupper. Rygere og ikke-rygere.
På den lokale folkeskole i Aalborg Øst tilbragte rygerne frikvartererne i rygegården, en afskærmet terrasse lige uden for vores klasselokale. Ikke-rygerne var ofte i alrummet, hvor der blev spillet bordtennisturneringer og hoppet i sjippetov.
Jeg var fuld af forundring over, at nogen kunne finde på en sådan klausul, men også over den mulige gaves størrelse. Og ikke mindst tanken omkring, hvordan betingelsen skulle opfyldes i praksis. Var det f.eks. okay at begynde at ryge dagen efter sin 18-års fødselsdag?
Tog ansvar for verden
Det var i alrummet, jeg stiftede bekendtskab med LOE (Lands­organisationen af Elever) og organisationens karismatiske lokale formand, som overbeviste mig om vigtigheden af at stå sammen. »Én tændstik kan man knække mellem to fingre«, sagde han, mens han demonstrativt knækkede en tændstik mellem tommel- og pege­finger. »Men 10 tændstikker … ,« sagde han og forsøgte at knække de 10 tændstikker, han nu holdt mellem to fingre, » … kan ikke knækkes! Sammen bliver vi stærkere.«
Interessen for demokrati var vakt. Jeg deltog i elev­rådet og LOE’s årlige landsmøde i Albertslund. Min mor var begyndt på Aalborg Universitet og berettede i forenklede termer om, hvordan fabriksejere skabte merværdi via arbejderes forarbejdning af råstoffer og, som jeg forstod det, levede af arbejderens arbejde.
Jeg blev opmærksom på, at min hjælp i hjemmet blev kapitaliseret ned til mindste enhed: 5 øre for at gå ud med skraldeposen, 10 øre for at vaske op. Regnskabet blev møjsommeligt gjort op i et ugeskema og udbetalt som lommepenge.
Bladet Rødstrømpen dumpede af og til ind ad brevsprækken i beton­lejligheden hos min enlige mor til to. Det var oppe i tiden at gøre ting selv. I årene, der kom, gik jeg med hjemmelavede læder­sandaler og hjemmesyet tøj, støbte stearinlys og bagte brød, cyklede til familiens kollektive sommerhus, et nedlagt landsted ombygget af kollektivisterne, og videre til Skagen Festival. Jeg lærte at reparere min egen cykel og sætte en lampe op.
Som 18-årig i 1982 kunne jeg stemme ved folketingsvalget, hvilket var blevet vedtaget ved folkeafstemning fire år før. Jeg tog ansvaret alvorligt og bestilte samtlige af Folketingets partiers partiprogrammer, læste dem fra ende til anden og traf mit valg. Mine tanker kredsede om miljøet, og afgørende var partiernes energi- og miljøpolitik.
I medier og skoleundervisning var der ’katastrofer i luften’ med atomkrigstrussel, prognoser om fremtidig befolkningseksplosion, energimangel, vand- og temperaturstigninger, fortællinger om dyre- og plantearter, der var på nippet til at uddø, og om forurening og dens konsekvenser for natur og menneskers helbred. Jeg ønskede ikke at bidrage yderligere til klodens dårlige fremtidsudsigter og besluttede, at jeg ikke ville tage kørekort.
I 1990 var jeg flyttet sammen med min kæreste og havde født vores første søn. Rigtigt skulle alting være, vi købte ny grøn vaske­maskine og brugte stofbleer, der kunne vaskes og bruges igen og igen. Transporten foregik til fods med min dreng på maven i en bæresele, på cykel med cykelstol eller ved at rejse med offentlig transport, ind og ud af bus og tog med barnevognen.
Et af min drengs første ord blev ’regionaltog’, og han lærte på egne ben sit lokalområde godt og grundigt at kende. Vi spiste groft og grønt, vaskede op i hånden, jeg ammede og syede børnetøj, og vi passede på skift vores barn i hjemmet, til han blev tre år.
Blev forbruger
10 år senere boede jeg nu sammen med en ny kæreste og fødte min datter. Rammen var den samme, men tiden var blevet mere knap. Mit ideal om omhu omkring forbrug af Jordens ressourcer blev udfordret. En cost-benefit-analyse overbeviste mig hurtigt om, at jeg kunne købe mig til mere tid i form af engangsbleer, børne­pasning, opvaskemaskine og fabriksfremstillet tøj. Affaldssortering koster også tid, og tiden, jeg sparer, kan med gevinst bruges til at tjene penge.
Jeg sprang på toget, inden det var kørt, og undgik med nød og næppe at blive tabt bag en vogn. Hver dag blev et puslespil lagt af tid til arbejde, indkøb, madlavning, at bringe og hente børn mellem institutioner, fritidsaktiviteter og kammerater, at passe børn og hjem, at engagere sig i børne­institutioner, skole og forældrekredse, at huske madpakker, børnefødselsdage og gaver, børne­regntøj og idrætstøj.
Hver dag blev tidsplaner gennemgået i tankerne og optimeret helt ned til den tid, det tager at stoppe op og tale med naboen. Parforhold, venner og interesser blev presset ned i bunden af tidsplanen.
Så blev min far syg. Året var 2009. Med offentlig transport pendlede jeg mellem mit hjem og diverse hospitaler. Det tærede på ressourcerne i mit tids­puslepil. Hvert besøg kostede mindst to timer til offentlig transport, og dertil skulle lægges tid til selve besøget. Der var nedskæringer på offentlig transport, og det politiske klima vægtede privatisering.
Beregningen af min transporttid førte til følgende konklusion: Et kørekort og en bil kunne bringe mig tur/retur på sygebesøg på den halve tid. Hoppede jeg med på privatiseringsbølgen, slap jeg for, at min dyrebare tid gik med at vente på forsinkede tog, som blev dyrere og dyrere. Jeg sprang i bilen og fremtidssikrede mig selv. »Man er en taber, hvis man ikke har kørekort,« som min kørelærer så belejligt udtrykte det.
Da vidste jeg, at jeg havde taget fejl i min stræben efter at forbruge mindst muligt af Jordens ressourcer. For at få døgnets 24 timer til at slå til måtte noget fravælges.
Skulle det være kæresten? Det kunne give en tilværelse som dele­forælder uden børn hver anden uge, hvor der så til gengæld ville være tid til at arbejde igennem og få hjemmet på plads.
Skulle det være noget af arbejdet? Det ville give nedgang i min indkomst, som i forvejen var i lavindkomstområdet, med fare for at ryge ud af arbejdsmarkedet og mindre chance for at komme ind igen.
Skulle jeg skrue ned for mit engagement i børneinstitutionerne? Og risikere, at det medførte negative konsekvenser for mine børns sociale liv.
Eller skulle jeg fuldt ud overlade det til systemet at passe og pleje min demente far, som kun havde sine tre børn som pårørende? Skulle han være alene uden genkendelige ansigter omkring sig på sin færden ind og ud af hospitaler og plejehjem? Havde han ikke brug for pårørende ved sin side, der kunne følge med i hans behandling og berolige ham, når han intet forstod? Skulle han i sin sidste tid overlades til plejehjems­personale og besøgsvenner? Var det sådan, jeg ønskede, at døende skulle behandles, og sådan vores forhold skulle ende?
Jeg havde taget fejl i mine prioriteringer. Jeg blev forbruger.
Eva Carstensen er billedkunstner og underviser

