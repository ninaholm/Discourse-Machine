Lad os snakke om abort
16.000 hvide kors på en mark ved Hedensted er en anledning til at forny kampen for fri abort – og genindføre retten til kirurgisk abort frem for den billigere og smertefulde medicinske abort
 
	Frem for at spilde forargelse på Retten til liv-monumentet i Hedensted, kunne kræfterne bruges konstruktivt på at forny kampen for fri abort i form af bedre vilkår for de aborterende, skriver Pia Fris Laneth i denne klumme. Foto: Scanpix


 
	I september brugte en flok mænd og kvinder, unge så vel som gamle, tre lørdage på at hamre korte brædder fast på tværs af lange brædder. Og lørdag den 21. september slog organisationen ’Retten til liv’ resultatet af deres anstrengelser, 16.000 hvide kors, i jorden på en mark ved Hedensted mellem Horsens og Vejle. En politisk happening, som skal minde danskerne om, at omtrent så mange kvinder hvert år vælger at abortere i stedet for at fuldføre deres graviditet. Et kors for hvert foster – tilsammen en symbolsk kirkegård, et monument.

	Marken ligger ved siden af motorvej 45 og er ikke til at overse, heller ikke om natten, hvor korsenes hvide symmetri bliver oplyst af projektører.

	Monumentet har vakt al den forargede opmærksomhed, Retten til liv kunne ønske sig i deres kamp mod abort. Desuden finder Vejdirektoratet korsene i strid med Naturbeskyttelsesloven: »Loven siger, at man ikke må klistre det åbne land til med propaganda,« udtalte Jens Kjærgaard, afdelingsleder fra Vejdirektoratet til Ritzau i sidste uge.

	Politiet mener, at kirkegården indebærer risiko for trafiksikkerheden: »Det kan tage fokus væk fra vejen,« sagde vicepolitikommissær Frits Kjeldsen fra færdselsafdelingen hos Sydøstjyllands Politi.

	Jeg er lodret uenig i Retten til livs mål, og jeg ønsker en strammere kurs over for reklame og propaganda langs motorvejene, som sine steder er blevet forvandlet til tunneler af industri- og lagerbygninger, der farvestrålende markedsfører varemærker. Men jeg bryder mig ikke om de pinligt mange debatindlæg, der tyder på, at folk har lettest ved at stå på mål for ytringsfriheden, når de er enige i budskabet. Samtidig har generalsekretæren i Kristeligt Forbund for Studerende, Robert Bladt, en pointe, når han påpeger absurditeten i påstanden om, at korsene forstyrrer trafikanterne: »Det hævder man i ramme alvor om en mark, der er nærmeste nabo til en fem meter høj plakatsøjle med koncertreklamer, blinkende LED-reklamer på industribygningen og en Boeing 747 parkeret i forhaven til et reklamebureau.«

	Frem for at spilde forargelse på Retten til liv, kunne kræfterne bruges konstruktivt på at forny kampen for fri abort i form af bedre vilkår for de aborterende. Det er nemlig tiltrængt.

	Der er to abortmetoder, den kirurgiske, også kaldet ‘en udskrabning’, og den medicinske, som bliver stadig mere almindelig.

	For knap ti år siden var jeg tæt på en ung kvinde, der fik sådan en provokeret medicinsk abort. Det var forfærdeligt for hende at gennemgå og rædselsfuldt være vidne til.

	Kvinden får udleveret en pille, der sætter aborten i gang, og bliver sendt hjem. For at fremskynde processen anbefales hun at udfolde sig fysisk, eksempelvis at løbe op og ned ad trapper (det står i brugsanvisningen!). Hun får kvalme, kaster op, måske også diarré: »Livmoderens trækker sig sammen og tømmes for graviditetsvæv. Samtidig kommer der blødning – som kraftig klumpet menstruation – måske ledsaget af hovedpine, kvalme og smerter,« kan man læse på netdoktor.dk. Derfor frarådes den aborterende at være alene, mens aborten foregår og i døgnet efter.

	Jo tak. Efterhånden har jeg lagt øre til mange historier om forfærdelige smerter, voldsomme blødninger, hospitalsindlæggelser, fordi hele moderkagen ikke blev udstødt, og tilstanden først blev opdaget mange dage senere.

	I fredags fortalte journalist og forfatter Susanne Cordes sin egen aborthistorie i en blog. Hun havde ønsket den kirurgiske metode, »et hurtigt klinisk indgreb og så hjem«, men Rigshospitalets læger insisterede på den medicinske metode, trumfede deres vilje igennem med voldsom og blodig følge for Cordes.

	Det opsigtsvækkende i hendes historie er, at den aborterende åbenbart ikke længere har det frie valg mellem en kirurgisk og en medicinsk abort, som alle vejledninger foreskriver.

	En rundtur på nettet viser, at hun langtfra er den eneste, og Cordes har utvivlsomt ret i, at det handler om økonomi: Pillen er billigere end indlæggelse og kirurgisk indgreb.

	Se, her er grund til at forarges og tage kvindepolitisk affære: Hospitalsvæsenet skal ikke spille hasard med kvinders underliv og helbred og give dem unødvendige psykiske ar. At blive indlagt på et hospital og få foretaget en gratis abort udført af en kirurg skal genindføres som en indiskutabel valgmulighed i Danmark.

Pia Fris Laneth er forfatter og foredragsholder

