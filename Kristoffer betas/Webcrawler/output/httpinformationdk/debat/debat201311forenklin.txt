Forenklingens kraft
Engang var tabloidaviser noget, der udkom om formiddagen. I dag er de fleste aviser tabloider – også Information


 
	Forleden kom der en læser-statistik, der viste, at Weekendavisen har flere læsere end Ekstra Bladets søndagsudgave. I sommer – engang højsæson for tabloidaviser – dykkede BT og Ekstra Bladets oplag faretruende ned i retning af 40.000 eksemplarer. Dagbladet Børsen sælger nu hver dag markant flere aviser end BT og Ekstra Bladet. Tabloidaviserne er kriseramte mere end nogensinde før. Det er tabloidjournalistikken til gengæld ikke. Den har det bedre end nogensinde.

	Tabloidjournalistik behøver ikke at være dårlig journalistik. Tværtimod. At møde læserne i øjenhøjde og at destillere store og vigtige spørgsmål ned til en forståelig og enkel fremstilling er en smuk og vigtig journalistisk udfordring. At tage brugerne alvorligt er en forudsætning for at kommunikere. Uanset hvilken platform det foregår på.

	Men tabloidjournalistikken har også problematiske sider. Forenklingen kan blive primitiv og ensidig. Fascinations- og identifikationselementet kan blive så overvældende, at substansen går tabt. De store og komplicerede spørgsmål undgås, fordi de er for svære og tidskrævende at destillere og ikke sælger i samme grad som dagens nye kur mod cancer, diabetes, blodpropper eller fedme.

	De to tabloidavisers krise viser også, at den hårdtslående journalistik – der i den grad også er brug for – ikke sælger aviser. Når BT afslører SKATs metoder og fremtvinger store udrensninger i skattevæsnet, og når Ekstra Bladet afslører Lars Løkke Rasmussens rejseomkostninger og bilagsrod, er det tabloidjournalistik, når det er bedst. Det var også BT, der afslørede Brixtofte-skandalen i Farum. Ekstra Bladet har adskillige vigtige skalpe i bæltet. Men lige lidt hjælper det. De betalende læsere flygter bort.

	Måske fordi tabloidjournalistikken har erobret store dele af resten af pressen. Ikke bare det fysiske format, som den er opkaldt efter. Selv Information er blevet en tabloidavis. Selv om man foretrækker betegnelsen ’kompaktformat’, kan man også på den mindst ringe se afsmitningen fra tabloidjournalistikken. Store enkle, sjove og ofte meget forenklede forsideoverskrifter, der meget gerne må have en fræk og usædvanlig vinkel, er en klar arv fra formiddagspressen.

	Tv er næsten født tabloidt og har igennem årene overtaget en stor del af det stof og den form, som formiddagsaviserne engang havde for sig selv. BT og Ekstra Bladets tilbagegang tog for alvor fart, da tv-monopolet blev brudt. I takt med den voldsomme kommercialisering af tv- og webmarkedet, som selv dele af den licensfinansierede public service-kanal DR er inficeret af, falder de trykte tabloidmediers læsere fra i hobetal. Hvorfor betale 16-18 kroner for en avis, når jeg (næsten) kan få det samme stof gratis andre steder? Kendis- og underholdningsstoffet er alle steder, den hurtige, forenklede journalistiske form dominerer web-aviserne.

	BT og Ekstra Bladet fastholder nærmest krampagtigt, at der ikke er nogen krise. »BT er en god og solid forretning,« sagde BT’s chefredaktør Olav Skaaning Andersen forleden på et møde i Publicistklubben. Det er muligt, den er god, men den er næppe solid. Og slet ikke på lang sigt.

	Ekstra Bladet var i en menneskealder en pengemaskine for sin ejer, men nedskæringer og udmeldinger fra Rådhuspladsen tyder på, at der er grus i maskinen. Den krampagtige optimisme bygger på, at læserne bare flytter over på nettet.

	Ikke mindst Ekstra Bladet har betydelig web-succes og er nærmest dominerende på fremtidens store vækst-platform, den smarte mobiltelefon. Der er bare det lille problem, at læserne og annoncørerne slet, slet ikke vil betale det samme på nettet, som de betaler til papiret. Det er et generelt problem for alle dagblade (og på sigt for alle andre gamle medier). Og intet tyder foreløbig på, at brugerne vil betale det, det koster at drive journalistik. Ikke engang tabloidjournalistik.

	Det viser samtlige undersøgelser af betalingsvillighed. De samme undersøgelser peger også på, at vi til gengæld hellere end gerne vil betale for fascinerende underholdning, som vi kan identificere os med. Er der så noget at sige til, at både den gode, men i høj grad også den dårlige tabloidjournalistik, nu har bredt sig langt ud over de oprindelige tabloidavisers domæne og truer med direkte at kvæle dem?

	 

Lasse Jensen er vært på P1-programmet ’Mennesker og Medier’

