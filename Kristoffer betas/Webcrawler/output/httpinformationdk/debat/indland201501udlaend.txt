Udlændinge-debat giver DF vind i sejlene
DF står til fremgang, men ellers er der ikke noget, der tyder på, at vælgerne flytter sig i større omfang. Venstre er stadig størst


 Mere end hver femte vælger ville stemme på Dansk Folkeparti, hvis der var folketingsvalg i morgen. Det viser den seneste Voxmeter-måling, der er foretaget for Ritzaus Bureau.
20,7 procent af stemmerne får partiet.
Det er den bedste Voxmeter-måling for partiet siden partileder Lars Løkke Rasmussens (V) nedtur i sommeren 2014.
I juni stod Dansk Folkeparti til 20,8 procent af stemmerne.
Ifølge politisk kommentator Hans Engell er det interessant, at Dansk Folkeparti fastholder et meget højt mandattal.
»Men der er stadig afstand mellem Dansk Folkeparti og Venstre, og der er ikke noget med, at Dansk Folkeparti er ved at blive det største parti – hverken i blå blok eller i Folketinget,« siger han.
Han vurderer, at fremgangen især skyldes, at udlændingetemaet er tilbage med fuld styrke.
»Udlændingetemaet er kommet meget stærkt tilbage som politisk emne. Det er klart de seneste ugers begivenheder, der i et eller andet omfang er med til at give Dansk Folkeparti fremgang. Det er et emne, som partiet om nogen har patent på,« siger Engell.
Men derudover viser meningsmålingen, at de politiske fronter er fastfrosne, og uanset at valgkampen er gået i gang, er der ikke noget, der tyder på, at vælgerne er parate til at flytte sig i større omfang, vurderer han.
Venstre stadig størst
Venstre vil fortsat være det største parti, hvis der var valg i morgen. I Voxmetermålingen står Socialdemokraterne til at få 22,2 procent af stemmerne, mens Venstre får 23,4 procent. Rød blok står til 46,5 procent af stemmerne. Blå blok til 52,7.
»Det er en meget speciel situation, at valgkampen ruller sig ud for fuld styrke, selvom vi ikke kender datoen. Men vi får i hvert fald ikke valg før engang i april,« mener Hans Engell.
»Statsminister Helle Thorning-Schmidt (S) trykker ikke på valgknappen før til foråret. Der er stadigvæk en stor kampagne, der skal køres, og der er stadigvæk en hel række forslag fra regeringen, som skal frem til debat.«
Lørdag intensiverede Socialdemokratiet deres kampagne ’Det Danmark du kender’, som blev skudt i gang i statsminister Helle Thorning-Schmidts nytårstale.
I Aarhus var den tidligere borgmester og nuværende forsvarsminister Nicolai Wammen på gaden:
»Der er masser, vi skal nå endnu. Derfor er det vigtigt at sige, at det her ikke er startskuddet til en valgkamp. Vi er i den grad i arbejdstøjet, og vi arbejder helt frem til, at statsministeren trykker på valgknappen,« sagde han til Ritzau i den forbindelse.
Hvis der var folketingsvalg i morgen, ville partierne høste følgende andel stemmer, viser meningsmålingen, som Voxmeter har foretaget for Ritzaus Bureau (tal i parentes er fra måling 14. december 2014):
Enhedslisten: 8,6 procent / 15 mandater (8,6 procent)
Socialistisk Folkeparti: 7,4 procent / 13 mandater (7,9 procent)
Socialdemokraterne: 22,2 procent / 39 mandater (22,2 procent)
Radikale: 8,3 procent / 15 mandater (7,4 procent)
Konservative: 4,4 procent / 8 mandater (3,4 procent)
Venstre: 23,4 procent / 41 mandater (25,3 procent)
Liberal Alliance 4,2 procent / 7 mandater (5,1 procent)
Dansk Folkeparti: 20,7 procent / 37 mandater (18,8 procent)
1.023 repræsentativt udvalgte personer over 18 år har i perioden den 12.–18. januar deltaget i målingen. 21 procent af de adspurgte er i tvivl om deres partivalg. Den maksimale statistiske usikkerhed er 2,6 procentpoint (gældende for Venstre som det største parti i målingen).

