Tea Party - oprør fra højre eller fra folket?
Alt i alt peger målingerne på, at bevægelsen er mindre ekstrem, end den ofte tegnes i medierne. Og dermed er det for det første sandsynligt, at tedrikkerne kan vinde endnu mere fodfæste hos republikanerne


 Det er sigende for den aktuelle tilstand i amerikansk politik, at den største trussel mod en republikansk sejr ved midtvejsvalget om syv uger kommer indefra - ikke fra demokraterne eller den upopulære Obama.
Taxed Enough Already er forkortelsen, som den eksplosivt voksende Tea Party-bevægelse siger, den står for (ud over den historiske reference til oprøret mod den britiske kolonimagts inddrivelse af skatter på te). Folkebevægelsen, der har haft en kolossal medvind op til midtvejsvalget, er officielt dannet for at promovere mindre stat og lavere skatter, særligt som en protest mod stimuluspakkerne og sundhedsreformen, og er dermed en del af USA's 'fiskalt konservative bevægelse'. Den falder ofte, men ikke altid sammen med de 'socialt konservative', som vi i Danmark ville kalde for værdikonservative, der imidlertid altid tiltrækker sig mest opmærksomhed i pressen.
FOR MEDIERNE ER DET nemt at fokusere på kristent snæversyn, modvilje mod homoseksuelle, stamcelleforskning, abort, indvandring og afstandtagen fra islam samt standpunkter som retten til at bære våben og en stærk patriotisme. Men begge lejre sameksisterer i den heterogene te- bevægelse, der er både decentraliseret og ledelsesløs.
Et eksempel på værdikonservatisme for alle pengene fik man tirsdag i denne uge, da den republikanske parti- ledelse blev underkendt i New York, og den bizarre, kristne outsider Christine O'Donnell med opbakning fra både the Tea Party Express og Sarah Palin vandt den republikanske nominering i staten Delaware, selv om alt, hvad der kunne krybe og gå i hendes eget parti, havde taget afstand fra hende. Og underholdende var det at se partiledelsen affyre de tunge kanoner mod O'Donnell, som blev kaldt »mentalt ustabil«, »uærlig og uegnet« samt »end ikke værdig til et job som hundefanger«.
Men vigtigere end pressens rituelle fascination af en beskidt infight er det imidlertid at få svar på spørgsmålet om, hvad Tea Party-bevægelsen vil betyde på langt sigt.
DEMOKRATERNE HAR i første omgang glædet sig over bevægelsens succes, fordi de mener, at det bliver nemmere at slå de mere ekstreme kandidater som O'Donnell og Sharron Angle i Nevada, der har en tilsvarende profil som outsider. Men hvad der i første omgang ser ud til at være en republikansk borgerkrig eller selvmord, kan ende som noget andet.
For man skal ikke underkende den folkelige foragt, der p.t. rettes mod 'Washington'. Altså den politisk- økonomiske elite fra begge partier  - repræsenteret ved de slebne, veluddannede og ikke mindst veltalende meningsdannere inside the Beltway (det motorvejssystem, som omgiver hovedstaden). Der i øvrigt for deres vedkommende ser på aktivisterne med den dannedes slet skjulte afsky over den vulgære pøbel.
Hvis nogen skulle genkende et mønster fra dansk politik, er de velkomne.
ELITEN HAR SIT på det tørre - og det har USA's middelklasse, der bliver stadigt fattigere, ikke. En rapport fra Pew Institute fra denne uge viser, at andelen af fattige i USA vokser med rekordfart og nu ligger på 15 procent. Det er samme niveau som i 1960'erne. En ud af syv amerikanere lever i fattigdom.
Der er med andre ord basis for et reelt folkeligt oprør nedefra. Nye meningsmålinger fra Gallup og Politico viser, at Tea Party-bevægelsen er ret mainstream, når det gælder medlemmernes demografi. Den største forskel er, at de er bedre lønnet og bedre uddannet end vælgerne som gennemsnit. Der er et flertal af hvide og kristne, men ikke mere end hos demokraterne (når det gælder etnicitet) og religion (republikanerne har flere evangelisk-kristne sympatisører).
Alt i alt peger målingerne på, at bevægelsen er mindre ekstrem, end den ofte tegnes i medierne. Og dermed er det for det første sandsynligt, at tedrikkerne kan vinde endnu mere fodfæste hos republikanerne. For det andet vil bevægelsen, hvis den konsoliderer sig, kunne danne base for den kvindelige politiker, som i dag skal deltage i en højprofileret middag i Iowa, også kendt som the First Caucus State. Den stat, enhver kandidat traditionelt skal vinde, hvis man skal have en chance som præsidentkandidat.
KVINDEN ER naturligvis Sarah Palin, som i aften er hædersgæst og skal lede det republikanske partis 'Ronald Reagan Dinner' i Des Moines.
Alle de kandidater, som Palin har anbefalet op til midtvejsvalget, er blevet nomineret. Mange vil blive valgt, og senest er der kommet meget klare signaler fra hendes inderkreds om, at den tidligere guvernør har kursen solidt rettet mod Det Hvide Hus i 2012.
Tea Party-bevægelsen vil sørge for, at hun har langt bedre chancer, end man ville have troet for bare et år siden.
Og mens resten af verden vil vånde sig, og demokraterne fortsat er overbeviste om, at Palin er uspiselig for de afgørende, uafhængige vælgere, så er risikoen for, at såvel opinionsmålingerne som demokraterne har forregnet sig, voksende. AG

