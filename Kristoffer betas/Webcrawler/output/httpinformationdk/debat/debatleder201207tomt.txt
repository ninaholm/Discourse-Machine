Tomt uddannelsesløfte



 De seneste dage har Information beskrevet, hvordan arbejdsmarkedspolitikken straffer de ledige med ringe mulighed for reel opkvalificering, stik imod regeringens lovede opgør med »meningsløs aktivering«. Konsekvensen er, at uligheden mellem dem udenfor og dem på arbejdsmarkedet øges, og de ledige får sværere og sværere ved at finde vej tilbage til arbejdsmarkedet. Desværre hænger regeringen fatalt fast i den tidligere VK-regerings beskæftigelsespolitik, og antallet af ledige, der sendes på kortsigtede jobsøgningskurser, er mere end firedoblet fra 2008 til 2011. De nyeste tal for 2012 bekræfter det markante fald i efteruddannelse frem til i dag.
Under den tidligere regering var presset på de arbejdsløse kalkuleret, fordi der var behov for arbejdskraft under højkonjunkturen. Frygten var, at de ledige kunne gemme sig i systemet. Nu er situationen imidlertid en helt anden, og de ledige presses med nytteløse aktiveringskurser, selv om der ikke er et job i sigte.
Arbejdsmarkedsforskerne har beskrevet udviklingen i arbejdsmarkedspolitikken som et skift fra welfare til workfare, forstået som skiftet i velfærdsstatens fokus på fordeling af offentlige ydelser til konkurrencestatens fokus på, at den ledige skal stå til rådighed for arbejdsmarkedet.
Skiftet i arbejdsmarkedspolitikken har imidlertid også betydet, at der er kommet mindre fokus på efteruddannelse.
Det ved regeringen godt, og derfor har den med beskæftigelsesminister Mette Frederiksen (S) i spidsen bebudet et massivt uddannelsesløft til de ufaglærte. Et løfte som regeringen selv udnævnte til hovedformålet med forhandlingerne med arbejdsmarkedets parter.
Som bekendt faldt trepartsdrøftelserne på gulvet og dermed også den gode og rigtige ambition om uddannelsesløftet. Tilbage står de alarmerende tal. Regeringen mangler nu at give svar på, om den vil fortsætte straffeekspeditionen eller efterlade tusindvis af ledige ufaglærte uden reelle efteruddannelsesmuligheder?

