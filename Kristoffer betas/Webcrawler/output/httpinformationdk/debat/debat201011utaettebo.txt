Utætte boliger på hestekur
Regeringen må bruge både økonomisk pisk og gulerod for at få gang i energirenoveringen af boliger


 Den har ligget lige til højrebenet i mange år  alligevel bliver der lavet alt for få energibesparelser på bygningsområdet. 40 pct. af vores energiforbrug er relateret til bygninger. Godt nok er vi blevet dygtige til at bygge nye lavenergihuse, men vi har stadig et stort uløst problem med energirenovering af den eksisterende boligmasse  hvor vi potentielt kan hente de største energibesparelser.
Klimakommissionen giver anbefalinger til, hvordan Danmark kan arbejde sig hen imod et energisystem uden fossile brændsler. Den foreslår bl.a.:
»At der indføres en energiopsparing for samtlige bygninger i Danmark.«
»At alle bygningsejere skal indbetale penge afhængig af bygningens energimærke på en energisparekonto, som kan bruges til at forbedre bygningens energitilstand og dermed også energimærket.«
»At der indføres en ny forudsigelig og stigende afgift på fossile brændsler som middel til at fremme energieffektiviseringer og omlægge til vedvarende energi.«
Skat eller opsparing?
I Det Økologiske Råd har vi i flere år talt for at indføre en grøn ejendomsskat, som beskatter boliger, der tilhører den bedste energiklasse, lavere end boliger, der rangerer i den laveste energiklasse.
Dette forslag er indtil videre også afvist. Hvis regeringen hverken støtter forslaget om energi-opsparing eller grøn ejendomsbeskatning, så må den nødvendigvis komme med et lige så effektivt alternativ.
Klima- og energiminister Lykke Friis taler om, at hun har fået en værktøjskasse af kommissionen. Dermed antyder hun, at regeringen blot kan tage enkelte værktøjer op af kassen og bruge dem. Det er en misforståelse. Kommissionens rapport præsenterer en pakke af virkemidler, som tilsammen kan gøre os uafhængige af fossile brændstoffer. De økonomiske virkemidler er her helt centrale og kan ikke bare tages ud, hvis omstillingen skal lykkes.
Tilskud en forudsætning
Hverken forslaget om opsparing eller gradueret ejendomsskat kan dog stå alene. For virkelig at sætte skub i energirenoveringer skal det kombineres med en tilskudsordning samt højere afgifter på energiforbrug.
Den enkleste form for tilskud er at oprette en langsigtet pulje til energirenovering, hvor bygningsejere, der energirenoverer, enten kan få tilskud eller skattefradrag.
Tilskud til både materialer og løn kan gradueres efter energibesparelser  f.eks. beregnet efter Energistyrelsens standardværdikatalog. Og til forskel for den netop afsluttede renoveringspulje, så skal den nye målrettes til energirenoveringer og give større tilskud til vidtgående energirenovering. Herved sikrer vi en jævn og positiv beskæftigelseseffekt af puljen.
Det bør samtidig kortlægges, hvorledes långivning til bygninger i form af realkredit eller banklån kan gradueres, så investeringer i energibesparelser kan opnå særligt favorable lån, og de mest energieffektive bygninger, og dermed de bedst fremtidssikrede bygninger, får bedre lånevilkår.
Der laves allerede i dag energirapporter ved hussalg, men de forbedringer der foreslås, gennemføres ofte ikke. Det bør afdækkes, hvordan vi kan sikre dette, for eksempel ved at sælger giver køber en økonomisk tilskyndelse hertil. Det kunne være i form af bankgaranti ved salg fra sælger til køber, samt krav til at køber udnytter garantien til de beskrevne tiltag inden tre år, da beløbet ellers tilfalder sælger.
Der bør også sikres økonomiske tilskyndelser til energirenovering af lejeboliger.
Styring til kickstart
Energieffektiviseringer i såvel virksomheder som boligmassen er en af hovedforudsætningerne i Klimakommissionens anbefalinger. Derfor er det også overordentligt positivt, at Klimakommissionen anerkender, at der skal flere økonomiske incitamenter til for at komme i gang.
De indlysende fordele som en mindre energiregning, bedre indeklima og miljøhensyn har ikke givet danskerne nok lyst til at investere i energibesparelser.
Hvis ikke vi får sat fart i energibesparelserne, kan Danmark ikke opfylde målsætningerne om at blive fri af fossile brændsler. Det vil også ramme de mange bygningsejere, der sidder i utætte huse, for energipriserne vil med sikkerhed stige i fremtiden.
Det Økologiske Råd er klar med en hel buket af forslag, der kan kickstarte energieffektiviseringer i boliger. Økonomisk pisk og gulerod er nødvendige, og selvom investeringer i energirenovering måske umiddelbart ikke virker tillokkende, så skaber energibesparelser også lokale job i en tid, hvor hver femte bygningsarbejder går arbejdsløs.
Tina Læbel er informationsmedarbejder og Søren Dyck-Madsen er klima- og energimedarbejder hos Det Økologiske Råd

