Vi liberale ignorerer behovet for ligestilling
Det burde ellers ikke være nogen skam for os at indrømme, at der er ligestillingsproblemer i Danmark. Men så længe vi fremstiller feminister som forkælede og elitære, overlader vi banen til socialisterne, hvis kønskamp ofte er blæst ud af proportioner
Den liberale ideolog John Stuart Mill var det første britiske parlamentsmedlem, som offentligt støttede kvindernes stemmeret, da han blev valgt ind i 1865. Illustration: Mary Evans Picture Library


 Ligestillingsdebatten er stort set ligegyldig herhjemme – for kvinder i Nigeria og Iran har det så meget værre. Danske kvinder kan umuligt være undertrykte. Faktisk er det udtryk for en marxistisk-socialistisk tankegang overhovedet at tale om yderligere ligestilling i Danmark.
Synspunkter som disse er udbredte i liberale kredse. Og det er et kæmpe problem.
Ligestillingen mellem kønnene er i dag en kamp, der primært tages af socialisterne, alt imens de fleste liberale benægter, at der findes nogen form for ulige behandling af kønnene.
Eksemplerne er mange. Bloggen MANFO, der drives af liberale, forsøger i sine artikler at udstille kvinder som hystader og barnlige, mens en af mine partikolleger i Liberal Alliance har kaldt feminister forkælede og elitære. Hovedbudskabet – hvilket også er blevet gentaget på mit partis landsmøde fra talerstolen – er, at ligestilling for længst er opnået i Danmark, og at de, der mener noget andet, er ude af trit med virkeligheden. Det er her, at trumfkortet i form af ikke-argumentet om, at kvinder i u-landene har det så meget værre, bliver smidt.
Når Liberal Alliance skriver i sit partiprogram, at politikerne ikke skal regulere for at sikre en bestemt kønsfordeling i forskellige erhverv, er det svært at være uenig som liberal. Men at politikerne ikke skal regulere, er ikke det samme som, at der ikke findes ligestillingsproblemer, vi som samfund bør løse.
Det forhindrer ikke alene al konstruktiv debat om ligestilling, når vi liberale så nådesløst forkaster dens præmis. Hertil kommer, at det er kæmpe politisk fejl, at den ligestillingskamp, vi liberale har kæmpet ivrigt de seneste århundreder, overlades til socialisterne. Det er simpelthen, som om vi har glemt vores historie.
Liberal kamp for ligestilling
En af de tænkere, der har bidraget betydeligt til den liberale ideologi, er John Stuart Mill. Han var det første britiske parlamentsmedlem, som offentligt støttede kvindernes stemmeret, da han blev valgt ind i 1865. Stuart Mill kæmpede for lige rettigheder, men var ikke kun interesseret i lovgivning. Et centralt tema i hans bog Kvindernes Underkuelse fra 1869 er, at man ikke skal dømme mænd og kvinder ud fra deres givne roller i samfundet, men i stedet være åben for alles potentiale. Slutteligt var han meget kritisk over for al snak om kvinders natur.
En anden liberal, der samtidig også er lidt af en darling blandt feminister i dag, er Mary Wollstonecraft. Hun var en central figur i kvindebevægelsen i det 18. århundrede. Men ud over sit fokus på ligestilling var hun også glødende liberal. Og liberale har i det hele taget spillet en stor historisk rolle i ligestillingskampen. Men frihed er ikke kun et spørgsmål om lovgivne rettigheder.
I liberalismen er muligheden for at forfølge sine drømme og frihed til at udleve sine ønsker helt centralt. Kritikken af besnærende institutioner har derfor været gennemgående i al liberal tænkning.
I ren frustration over socialistiske feministers kønskamp, der til tider både er blæst ud af proportioner og tangerer kamp mod mænd snarere end en kamp for ligestilling, har liberale dog øjensynligt ikke bare forkastet løsningerne, altså statslig indblanding, men også præmissen for debatten – at der er ulighed mellem kønnene.
En tredje vej
Det burde ellers ikke være nogen skam for en liberal at indrømme, at der er ligestillingsproblemer i Danmark. At tre ud af fire selvstændige og topledere er mænd, at kvinder tager sig af langt størstedelen af arbejdet i hjemmet, at kvinder har suverænt størst sygefravær, og at mænd arbejder seks timer mere ugentligt, er tegn på, at køn stadig er en væsentlig faktor for personlig udvikling. Jovist, en del af forklaringen kan være simple forskelle i præferencer, men som Stuart Mill skrev, er det ude af trit med virkeligheden at tro, at kvinder alene fra naturens side er mindre ambitiøse end mænd.
Jeg tror ikke på, at den manglende ligestilling kommer af forskelligheder i mænd og kvinders natur, en dominerende mandschauvinisme eller ridder- og prinsessedag i børnehaven. Dertil er den virkelige verden for kompleks. Det er også at forsimple virkeligheden at koge ligestilling ned til kvindekamp, når mandlige pædagoger bliver diskrimineret på arbejdspladsen, og når mænd generelt møder stereotype forestillinger, nøjagtig ligesom kvinder gør. Men den slags synspunkter opstår, når debatten bliver så polariseret, som den er i dag. Der er nemlig sjældent plads til de små nuancer, når klingerne krydses i kønskampen.
Derfor er der for alvor behov for en større liberal stemme i ligestillingsdebatten. Også en, hvor vi tør erkende at der reelt er ligestillingsproblemer i Danmark.
Det betyder ikke, at vi liberale pludselig skal snakke om kønnet som social konstruktion, at der ikke er naturlige forskelle kønnene imellem, eller at alle problemer, kvinder støder på, skyldes et mandschauvinistisk og patriarkalsk samfund. Kvinden, der ønsker en toppost i erhvervslivet, har selv et ansvar for egen karriere, ligesom kvinden i parforholdet også bærer en del af ansvaret for, at hun alligevel ender med at stå med madlavningen og tøjvasken, selv om hun ønsker, at kæresten gav en hånd med. Individuelt ansvar er en kernedyd for alle liberale, og det gælder også her.
Men vi mennesker er ikke skabt i et vakuum og alene styret af vores egne gerninger. Omstændigheder og omgivelser spiller ind. Og selv om kønnene i dag er lige for loven, er det stadig på sin plads at diskutere, om mænd og kvinder reelt har samme grad af frihed. Når man har liberalismens historie i baghovedet, burde det være oplagt, at liberale bød på en tredje vej i ligestillingsdebatten mellem kulturkonservative på den ene side og den socialistiske feminisme på den anden.
Kulturkamp gennem debat
Men hvorfor sker det så ikke?
Man kan sagtens være politisk liberal og samtidig hamrende borgerlig (som mange også er), men der vender man ryggen til en anden side af liberalismen og dens tradition. Frigørelsen – både fra staten, men også fra normer og kulturer – har næsten været usynlig hos liberale siden hippietiden.
At mange kvinder oplever, at normer og kultur står i vejen for deres valg – hvad enten det drejer sig om at blive hjemmegående fuldtidsmor eller toptunet erhvervskvinde – er for alvor noget, vi liberale bør tage seriøst. For mig er det helt centralt, at alle kvinder har friheden til at leve det liv, de ønsker, og hvis der er forhindringer fra omverden, lovgivningsmæssige eller kulturelle, så er det bestemt værd at tage op til debat.
Det burde derfor ikke kun være vigtigt for liberale, at socialistiske feminister ikke skal trække deres ligestillingstanker ned over hovedet på landets familier, par og virksomheder med diverse former for regulering, men også at sørge for, at de mennesker, der i dag føler sig trådt på, bliver hørt.
Hvad skal vi liberale så gøre? For det første skal vi anerkende, at der er udfordringer, der skal løses og ikke bagatelliseres, blot fordi kvinder i Nigeria og Iran har det værre. Dernæst skal vi turde tage en kulturkamp, ikke gennem lovgivning, kvoter og regulering, men gennem debat. Ligestilling er simpelthen for vigtigt et spørgsmål til bare at overlade til vores politiske modstandere. Historisk har liberale været centrale i ligestillingskampen. Det kan vi blive igen.
Rasmus Brygger er Marketing Associate hos Students For Liberty og tidl. landsformand for Liberal Alliances Ungdom

