Regeringens mål



 13 gange i regeringsgrundlaget står ordet ’arbejdsudbud’. Og efter ni måneder med Thornings regering har vi set reformer og strategier, som skal gøre grundlaget gældende i den danske virkelighed: Arbejdsudbuddet skal øges.
Men efterhånden er et venstreorienteret problem med udbudspolitikken blevet velkendt: Den skaber ulighed. Hvis man siger, »det skal betale sig at arbejde«, skal det koste ikke at arbejde – medmindre man vil hæve lønningerne, og det vil ingen. Reformerne øger uligheden mellem dem med arbejde og dem uden arbejde, og de reducerer lediges muligheder og rettigheder.
Nu ser vi endelig kritik af det fokus på udbud på arbejdskraft, som har domineret dansk finanspolitik siden 90’erne. SF’ere kræver nyt regeringsgrundlag, fordi de ikke kan se venstreorienteret mening med udbudspolitikken. LO’s formand, Harald Børsting, der ikke kunne overtale sine medlemmer til at ofre fritid for arbejdsudbuddet, slog i weekenden fast, at »øget arbejdsudbud ikke er et påtrængende politisk problem«.
Svaret fra regeringen har været, at produktet er rigtig, men indpakningen er forkert.
»Der er talt utroligt meget om arbejdsudbud,« sagde SF’s politiske ordfører Jesper Petersen fredag. Og det er ifølge »svært at gøre til en sællert«. De radikales Marianne Jelved beklagede i Jyllands-Posten brugen af tekniske udtryk som »behov for større arbejdsudbud« og socialdemokraternes ordfører Magnus Heunicke udtalte, at man fremover skulle snakke mere om, ’hvorfor’ og ikke om ’hvordan’ man løser problemerne.
Det er en uheldig kombination, forstår man, af dumme vælgere og dårlig kommunikation, som har gjort udbuddet til en fiasko. Det er ifølge regeringen en misforståelse, at øget udbud af arbejdskraft skulle være et mål – det er bare et middel.
Vi mangler så svar på, hvilket mål der retfærdiggør, at man reducerer rettigheder, øger arbejdstid og skaber ulighed?
Og »mere velfærd« er ikke et mål, det er to tomme ord.

