Fup og Fakta



Nogle gange kan man få det indtryk, at der snydes på vægten i visse tv-udsendelser, for hvordan kan livsstilseksperterne i udsendelsenKender du typen? næsten altid gætte, hvem der bor i en bestemt bolig? Hvorfor kunne deltagerne i Hit med sangen synge med på næsten alle tekster i hele verden? Har de ikke fået nogle dessiner på forhånd?Det forbliver en pirrende hemmelighed mellem tilrettelæggerne og seerne, og fred være med det.For det er ren underholdning, og hvis udsendelserne bliver morsommere af det, er det jo i grunden ikke så galt. Blot burde man måske ikke være bange for at lægge præmisserne frem.Anderledes forholder det sig med journalistiske udsendelser. Her må der ikke fifles med fup og fakta.Det gjorde to tv-journalister forud for statsministerens nytårstale forleden, hvor de for åben skærm gættede på, hvad hun ville sige. I virkeligheden havde de allerede læst talen, men lod som om, de ikke havde, og det var jo snyd. For dette har de modtaget en kritik, som Danmarks Radio klogelig valgte at tage til efterretning hurtigt. Det vil ikke gentage sig.Så var det heller ikke værre. Talen sendes hvert år til redaktionerne med den klausul, at den ikke må offentliggøres, før den er holdt. En stor tillid at vise, kan man sige. Den ene journalist forklarede sig med, at de havde spillet et lille stykke teater. Nuvel, der var intet sensationelt i talen, og at den økonomiske krise ville blive nævnt, kunne næppe komme bag på nogen.Der er journalister, der mener, at klausuler har fanden skabt. Nyheder bør bringes, når de er der. Når klausuler overtrædes – og det sker – er der jo ingen, der kan komme efter de formastelige. Ikke mindst på kulturstoffets område opereres med mange klausuler, og i det store hele fungerer systemet til alle parters tilfredshed. Men nyhedsområdet bør være renset for fiktion og teater.
