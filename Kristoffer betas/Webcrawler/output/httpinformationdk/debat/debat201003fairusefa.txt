Fair use - fair trade?
Kunstneres og producenters ophavsret er under angreb. Internettet myldrer med ulovlig fildeling og streaming af musik, film, spil, litteratur osv. Piraterne kræver 'fair use', altså at det kreative indhold bare skal kunne deles ud til alle, men er det 'fair trade' over for rettighedshaverne?
Film og musik bliver kopieret løs fra nettet uden tanke på de mennesker, der har lavet det kreative indhold. Men der bliver kun produceret kreativt indhold i fremtiden, hvis 'betalingsbalancen' genoprettes, og de kreative kræfter modtager en rimelig betaling for deres værker. På billedet ses en scene fra Lars von Triers kontroversielle film 'Antichrist'.


 Af og til i den offentlige debat får jeg opfattelsen af, at nogle ser ulovlig fildeling som en modstandskamp, som udtryk for en politisk oprørsbevægelse. Men det er noget pjat. Piraterne er lige så lidt frihedskæmpere, som Mogens Glistrup var det i sin kamp mod at betale skat. Derimod er piratkopiering udtryk for dårlig stil, plattenslageri og nærighed i pinlig grad.
Der bliver kopieret løs på nettet uden tanke på dem, der har lavet det kreative indhold - og nærigheden bliver strakt så vidt, at man ikke blot kopierer gratis til sig selv, men også deler andres musik og film kvit og frit ud til andre i et fildelingsnetværk.
Ellers går de fleste af os jo ind for ordentlige forhold bag de varer og tjenesteydelser, vi modtager. Vi vil ikke have tingene billigt eller gratis for enhver pris. Vi går ind for fair trade, så de kaffebønder, der laver vores kaffebønner, får en rimelig betaling. Og vi går ind for, at udenlandske arbejdere sikres en overenskomstmæssig hyre.
Ophavsretsøkologi
Hvis vi ser ophavsretsøkologisk på det, kan vi kun få bæredygtigt kreativt indhold, hvis vi genopretter betalingsbalancen, så de kreative kræfter modtager en rimelig betaling.
Vi kender undskyldningerne, men ærlig talt: At det er så nemt at kopiere på nettet er selvfølgelig ikke nogen undskyldning. De færreste af os kunne finde på at stjæle fra en landevejsfrugtbod, selv om det er pærelet. Sagt med andre ord: Blot fordi noget er muligt, er det ikke lovligt; den sandhed gælder i den fysiske såvel som i den virtuelle verden.
Og at man måske ikke har så godt råd til at betale for musikken, fordi man eksempelvis er på SU eller bistandshjælp, er selvfølgelig heller ikke nogen undskyldning. Det er jo heller ikke en plausibel straffrihedsgrund over for politiet, hvis man negler cd'er i en af de få pladebutikker, vi har tilbage.
Hulheden i piraternes argumentation er på det seneste tydeligt demonstreret ved, at de forskellige støtteplader til fordel for ofrene for jordskælvet i Haiti er blevet fildelt massivt - selv om meningen jo var, at forbrugerne betalte for musikken, så man kunne hjælpe ofrene. Når man vælger at piratkopiere selv velgørenhed, har man afsløret sine selviske motiver, der ikke en gang er en dårlig undskyldning værd.
Det kulturelle kredsløb
Piratkopiering skader det kulturelle kredsløb. Når nogen bare kopierer og distribuerer beskyttet materiale uden tilladelse, kommer der ingen vederlag tilbage til kunstnerne og producenterne. Hvis en kunstner ikke tjener bare en rimelig portion penge på det, kan det være, at han eller hun vælger at beskæftige sig med noget andet. Og hvis en filmproducent ikke får sine investeringer hjem, bliver der ikke sat penge i nye film. Resultat: Der bliver produceret mindre kreativt indhold.
De tørre tal taler deres tydelige sprog:
- En dansk Megafon-undersøgelse sidste år viste, at 11-12 procent af de adspurgte havde downloadet musik og/eller film på en ulovlig måde inden for de seneste seks måneder. Blandt de 18-29-årige var andelen 32 procent.
- 70 procent af alle unge under 30 år, som har adgang til internettet, har ifølge en norsk undersøgelse (Norstat) fra 2009 downloadet musik uden at betale for det (og minimum 90 procent af disse er hentet fra ulovlige hjemmesider).
- Det danske analysefirma YouGov Zapera gennemførte tidligere i år en undersøgelse om piratkopiering af spillefilm. Den viser, at 17 procent i alderen 20-65 år downloader film fra nettet eller får ulovlige kopier fra venner og bekendte. 24 procent af de 20-29-årige downloader jævnligt film fra nettet.
Piratkopiering udtørrer de kulturelle kilder, og det går ud over de kreative erhverv, som vi ellers ifølge politikerne skal leve af i fremtidens oplevelsesøkonomi.
Ret til selvbestemmelse
Ophavsret handler om ret til selvbestemmelse. Den, der har skabt musik, film, litteratur, spil, software osv., må bestemme over brugen af værket, dvs. give tilladelse på visse vilkår, f.eks. om et rimeligt vederlag. Han eller hun kan vælge at overdrage rettighederne til andre, eksempelvis et forlag. Ophavsmanden kan også vælge at forære rettighederne væk eller gå med i en Creative Commons-licens.
Det er denne selvbestemmelsesret, piraterne sætter ud af kraft.
Vi kan ikke sagsøge os ud af problemerne. AntiPiratGruppen kan og bør selvfølgelig fortsætte med at sagsøge nogle af dem, der begår ophavsretlige krænkelser, men det er ikke på den måde,  vi kommer problemet til livs. Og de lovlige alternativer, de nye forretningsmodeller, hvor det kreative indhold gøres lovligt tilgængeligt på internettet, er tydeligvis heller ikke nok. Eksempelvis er der masser af muligheder for at købe musik i netbutikker eller at hente musikken via abonnementsordninger, men alligevel bliver fildelingsnetværkene ved med at være populære.
De lovlige internettjenester er da også udsat for unfair konkurrence fra de ulovlige tjenester. Man kan sammenligne det med boder på et marked. Hvis man forsøger at sælge varer fra sin bod, og naboboden falbyder den samme slags varer, men forærer dem væk, er der temmelig dårlige odds på, at man får solgt noget som helst.
Brevmodellen
Derfor må politikerne skabe en politisk løsning, som forpligter internetudbyderne til at samarbejde om i det mindste af sende informationsbreve ud til de kunder, der fildeler ulovligt. Internetudbyderne er ikke direkte en del af problemet, men de er bestemt en del af løsningen. Det er på deres netværk, ulovlighederne finder sted. Vi kommer aldrig helt og aldeles af med piratkopieringen, men hvis vi kan reducere problemet i væsentlig grad, vil det være en udstrakt hånd til landets kreative erhverv.
Brevmodellen går i korthed ud på følgende:
AntiPiratGruppen finder ud af, hvilke IP-adresser (dvs. internetforbindelser) der deltager i ulovlig fildeling, og giver oplysningerne videre til et offentligt nævn.
Nævnet får at vide fra internetudbyderen, hvilken abonnent der står bag den pågældende IP-adresse.
Nævnet skriver et brev til abonnenten og orienterer om, at der har foregået ulovlige aktiviteter via internetforbindelsen. Samtidig orienterer nævnet om ophavsret og om sikring af trådløse netværk m.v.
Hvis nævnet flere gange har skrevet til den samme abonnent, får AntiPiratGruppen dette at vide.
Jeg er overbevist om, at sådanne informationsbreve kan bidrage til at begrænse ophavsretskrænkelserne i fremtiden. Det skyldes bl.a., at husstandene bliver opmærksomme på, at der sker uregelmæssigheder på deres internetforbindelse, som kan spores teknisk, og brevene kan anspore familierne til en snak om, hvordan man opfører sig på internettet, og hvad man bør lade være med at gøre. 'Man' er her typisk husstandens teenagere.
Udenlandske undersøgelser viser, at 70-80 procent vil droppe den ulovlige fildeling, hvis de får advarsler af denne karakter - navnlig hvis der er en mulig konsekvens knyttet til at sidde advarslerne overhørig. Det er værd at bemærke, at i vores brevmodel går konsekvensen ikke ud på at kappe folks internetforbindelse, men simpelt hen bare - efter at abonnenten har fået flere informationsbreve - at gå tilbage til det normale system, hvor AntiPiratGruppen rejser erstatningskrav m.v. Forskellen til nu er altså, at forbrugerne får en ekstra chance for at træde ind på lovens smalle sti, før man griber til sanktioner.
Et udvalg under Kulturministeriet sidder netop nu og kigger på denne brevmodel, som jeg håber bliver til virkelighed inden længe. I ud-valgsovervejelserne skal vi selvfølgelig indtænke retssikkerheden. Borgernes retssikkerhed såvel som rettighedshavernes retssikkerhed.
På den måde får vi forhåbentlig taget et vigtigt skridt i retning af at få genoprettet den ophavsretlige betalingsbalance med 'fair trade' over for kunstnere og producenter.

Peter Schønning er advokat og leder af AntiPiratGruppen

