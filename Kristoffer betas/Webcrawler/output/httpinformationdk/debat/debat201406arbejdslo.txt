Arbejdsløse skal opkvalificeres



 Det er komisk, at Dansk Arbejdsgiverforenings direktør, Henrik Bach Mortensen, ikke vil opkvalificere de arbejdsløse som led i en ny jobreform. Danmark har mistet 170.000 arbejdspladser, siden krisen brød ud. Mange af disse job er ufaglærte stillinger, som sandsynligvis ikke bliver oprettet igen. Eneste holdbare vej til varig beskæftigelse for de her mennesker er efteruddannelse.
Henrik Bach Mortensen har udtalt til DR, at »en beskæftigelsesreform skal handle om, at de ledige kommer hurtigere i beskæftigelse«. Ja, goddag mand økseskaft! Nu er det jo ikke jobcentrene, der skaber arbejdspladser, men derimod DA-direktørens egne arbejdsgivere ude i virksomhederne. Hvis erhvervslivet ikke efterspørger ufaglært arbejdskraft, så må vi jo som samfund opkvalificere denne del af arbejdsstyrken – jo før, desto bedre.
En analyse fra tænketanken Kraka og flere forskere, eksempelvis Michael Rosholm fra Aarhus Universitet, påpeger, at uddannelse af ufaglærte er et af de bedste tiltag for samfundsøkonomien på lang sigt, fordi der forsvinder flere og flere ufaglærte job. Denne antagelse styrkes af det faktum, at vi har mistet over 100.000 ufaglærte job siden 2000.
Slut med pipfuglekurser
Når vi skal have opkvalificeret de ufaglærte i dag, er det i højere grad en langsigtet prioritering, så vi har den fornødne kvalificerede arbejdskraft i fremtiden. Det handler ikke om, at vi skal »placere de ledige på skolebænken, mens opsvinget kører forbi udenfor vinduet,« som Henrik Bach Mortensen udtaler. For jeg vil gerne vædde med, at opsvinget ikke giver ret mange ufaglærte job. Det er klart, at det kan være ærgerligt, at vi risikerer at efteruddanne en masse ufaglærte, mens opsvinget kommer, men det kan Bach Mortensen primært takke sine venner i Venstre og Konservative for. De ansvarlige politikere i VK-regeringen forsømte at reformere beskæftigelsessystemet i tide og fik ikke sikret, at der var de nødvendige og tidssvarende tilbud til de ledige. I stedet var der pipfuglekurser og andre ligegyldige aktiviteter for de ledige. Der var og er fortsat et markant behov for at reformere jobindsatsen. Mere efteruddannelse af ufaglærte er en fremtidssikring af vores arbejdskraft.
Jakob Esmann, Danmarks Socialdemokratiske Ungdom

