Hvilken handske, kære Vad?



 Hans Jørgen Vad opfordrer mig i Information 19 november til at tage handsken op. Det er mig ikke ganske klart, hvilken handske han taler om. Og det er vanskeligt at diskutere med HJV, når han gentager påstanden om, at »Wilhjelms kronik fra 26. juni indholdsmæssigt var et argument for, at EL skal stemme for finansloven«, når jeg klart har dokumenteret (Information 1. november), at påstanden er falsk. At korrektion af en falsk påstand opfattes som ’fornærmethed’ gør det ikke nemmere at debattere med HJV.
Lad mig for klarheds skyld slå fast: jeg er fuldstændig enig med HJV, at EL »ikke skal gå på udsalg i et spil om at gøre sig mere ’lækre’ over for regeringen end Venstre«, at »EL skal holde sig fri af parlamentarisk fedtspilleri« (omkring forringelsen af dagpengeordningen), og at »tre væsentlige forringelser ikke opvejes af tre mindre indrømmelser« – vel at mærke, hvis det kræves, at EL støtter forringelserne.
Men det er jo netop ikke tilfældet. Der er næppe nogen vælger, som ikke er fuldstændig klar over, at EL har gjort alt, hvad man kunne for at forhindre disse forringelser.
Når jeg i junikronikken argumenterede for at »afmytologisere finansloven«, var det fordi HJV og to-tre andre fra EL’s hovedbestyrelse igen og igen havde ladet sig bruge af den borgerlige presse til at male partiet op i et hjørne. Det gjorde de netop ved at insistere på, at medmindre forringelserne blev ophævet, ville EL få medansvar for dem, hvis man stemte for den samlede finanslov.
Ren paranoia
Det synspunkt kan man selvfølgelig have – men i så fald må det vel også gælde den forrige finanslov, hvor forringelserne allerede var indarbejdet. Og som EL stemte for. Med samme logik havde man altså pådraget sig medansvar for bevillingen til kongehuset, til militæret osv., selv om vælgerne, og især EL’s vælgere selvfølgelig ikke opfatter det sådan.
Jeg finder det uforståeligt, at ledende medlemmer af EL selv insisterer på en sådan kortslutning, som kun kan indsnævre partiets mulighed for indflydelse, og som vælgerne er kloge nok til ikke at drage. HJV skriver, at det må skyldes min ’interne viden’, at jeg ser ham »som en hovedmodstander i denne debat«. Det er ren paranoia. Jeg har ingen som helst ’intern viden’ om EL. Jeg bygger alene på hans offentlige udtalelser til pressen.

