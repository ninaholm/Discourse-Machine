Imod forandring
LEDER


 Hvis der er en entydig konklusion af den strøm af forandringer, der er rullet henover den arabiske verden i de senere år, er det, at al forandring kommer med en pris. I den henseende er det forståeligt nok, at Saudi-Arabiens regerende al-Saud-familie ikke vil benytte Kong Abdullahs død til at fremskynde landets langsommelige reformprogram eller ændre landets politik i regionen.
Men der er også en voldsom omkostning ved i den grad at arbejde imod modernitet, som den royale familie gør.
Saud-styret gøres ofte synonymt med Islamisk Stat og Jabhat al-Nusra, hvilket naturligvis er noget ævl. Både IS og al-Qaeda udgør på sigt lige så store trusler for familiens greb om magten, som det gør for andre mellemøstlige autokrater.
Men styret kan ikke se sig fri for at have fremmet en dagsorden, der har gødet jorden for de ekstreme organisationer. Saud-familien er af karakter grundlæggende reaktionær – i sit ægteskab mellem monarkistisk enevælde og en radikal tilbageskuende wahabisme, der i hjemlandet fører til groteske middelalderlige straffemetoder, og som eksporteres til menigheder uden for, og i sin støtte til f.eks. autokrater som Egyptens al-Sisi og overordnede modvilje mod forandring.
Det eneste felt, hvor saudi-styret for alvor er progressive, er i dæmoniseringen af Iran og regionens shiitiske mindretal.
Den konservatisme har også en pris. Den er en del af forklaringen på, at regionen har været så dårligt forberedt på bølgen af forandringer, og at alternativet til årtiers forstenet autokrati i så overvældende grad har været ikke bare politisk islam, men en altomfattende forstenet religiøs sfære, der helt udelukker en politisk offentlighed, men til gengæld åbner døren for sekterisk krig.
Og at Vesten i øvrigt med god ret kan anklages for hykleri, når dets vigtigste allierede i regionen aktivt modarbejder den agenda om frihedsrettigheder, vi hævder at praktisere.

