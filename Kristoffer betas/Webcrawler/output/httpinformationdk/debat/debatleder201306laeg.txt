Læge, læg dig!



 
	Har man et job, hvor man holder andres menneskers liv i sine hænder, har man også et frygtindgydende argument, når man forhandler overenskomst. Det er traditionelt kommet piloter og læger til gode.

	Lidt for meget til gode måske. Piloter har de senere år måttet affinde sig med forringelser i deres aflønning og arbejdstidsregler. Noget af magien er forduftet omkring styrmanden på himmelfærden. Han er bare lønmodtager.

	Men lægerne – hvad med dem? De Praktiserende Lægers Organisation – med det mellemøstligt klingende forbogstavsnavn PLO – har ikke kunnet opnå enighed med Danske Regioner om en ny arbejdsaftale.

	I deres selvforståelse er de praktiserende læger selvstændige erhvervsdrivende, en slags stedlige helbredshåndværkere. Virkeligheden er imidlertid, at det er det offentlige – i skikkelse af Regionerne – der udbetaler deres lønninger.

	Landets 3.600 praktiserende læger modtager i gennemsnit 2,1 million kroner pr. læge fra deres Region. Fratrækker man udgifter til drift af lægepraksis, sidder lægerne gennemsnitligt tilbage med en årsindtægt på 1,1 million. Ret så net en indkomst.

	For at undgå at patienterne skal hive penge op af lommerne, når lægen har spejdet efter symptomer, har sundhedsminister Astrid Krag (SF) fremsat et lovforslag, der lægger nogle rimelige arbejdsrammer for lægerne og i øvrigt giver parterne nye 16 måneders frist til at komme overens.

	Det har fået PLO til at true med, at medlemmerne afleverer deres ’ydernumre’ – som giver dem retten til at modtage betaling fra Regionerne. Derved vil patienterne alligevel skulle til lommerne.

	Nogle signaler, som PLO-formand Henrik Dibbern udsendte i weekenden, antyder nu forsonlighed. Dog synes Dibbern stadig at insistere på, at lægerne får yderligere betaling for at yde lidt mere. Det kan være svært at forstå for andre lønmodtagergrupper, som tjener væsentligt mindre og har bøjet sig for krav om en ekstra indsats.

