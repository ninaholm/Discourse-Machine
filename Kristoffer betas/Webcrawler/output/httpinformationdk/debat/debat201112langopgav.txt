’Hvis det er en lang opgave, får jeg krampe’



 — Har du prøvet at bruge skolens elektroniske tavler?
»Nej, men de har dem oppe i 9. klasse. Man kan gå på nettet, fordi tavlen hænger sammen med en slags computer. Det er ret smart. Jeg har set vores lærer Jens Peter bruge dem. Jeg gad godt, hvis vi havde sådan én nede i vores klasse, det kunne være sejt i stedet for sådan en kedelig gammel tavle.«
— Bruger I andre former for it i undervisningen?
»Der er nogle, der har computer med i skolen. Og nogle gange går vi også ned i computerlokalet og bruger computere til at skrive stile på. Det har vi faktisk gjort lige siden 1. klasse, tror jeg. Jeg bruger dem også til at gå på internettet for at lede efter oplysninger.«
— Hvem har lært dig det?
»Det er jeg vant til at gøre hjemmefra; sådan noget kan man bare. Jeg har faktisk altid brugt computeren. Egentlig kan jeg bedst lide at skrive stil i hånden, men hvis det er en lang opgave, får jeg krampe. Og så bruger jeg computeren.«
— Når du bruger computeren på skolen, føler du så, at din lærer kan hjælpe dig?
»Ja, for vi har Jens Peter, og han er rigtig god til it. Han kan godt hjælpe mig. Men her for to uger siden skulle vi lave en opgave, hvor vi ikke måtte få hjælp til noget som helst. Det var svært.«
— Hvad gør du, hvis du skal bruge hjælp?
»Så spørger jeg lærerne. Nogle kan ikke så godt finde ud af det med computere, men de fleste kan. For det meste kan jeg også klare det uden deres hjælp. Hvis vi for eksempel skal lave et eller andet projekt, så kan jeg bruge PowerPoint, eller Google til at søge efter oplysninger.«
 

