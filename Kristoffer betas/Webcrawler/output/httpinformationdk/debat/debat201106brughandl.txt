Der er brug for handling i Rio

Der bør tages vigtige beslutninger på Rio+20-mødet, blandt andet for at bevare verdens skove.

Finanskrise, fødevarekrise, energikrise. Verden står over for en lang række kriser, og når verdens lande i juni næste år mødes til topmøde om bæredygtig udvikling  kaldet Rio+20  bør der tages beslutninger for at gøre verdens udvikling mere positiv.Mødet vil fokusere på grøn økonomi i forbindelse med bæredygtig udvikling og fattigdomsudryddelse. Det er for så vidt et udmærket tema, men det er foruroligende, at det formelle formål ikke er mere ambitiøst end at sikre fornyet politisk vilje til bæredygtig udvikling. Der er rigeligt at tage fat på, når vi taler om bæredygtig udvikling, og der er brug for handling.Set i lyset af at 1,4 milliarder mennesker stadig lever i ekstrem fattigdom, at en sjettedel af verdens befolkning er underernæret, og at de største globale miljøproblemer endnu ikke er løst, er det dybt bekymrende, at konferencen ikke har et målrettet fokus på at sikre implementering af tidligere løfter og på at vedtage opfølgende vigtige initiativer.925 millioner mennesker i verden sulter, og sult kan også blive et nøgletema, når man taler om Rio+20, da bæredygtig grøn økonomi kun kan udvikles, hvis produktion og forbrug af mad tænkes ind.En økonomi kan kun være grøn, hvis den er i samklang med klimaet, og Rio+20 skal derfor ses i sammenhæng med de nuværende klimaforhandlinger i FN-regi, hvor det næste topmøde finder sted i Durban i december i år.Udvikling er tæt forbundet med adgang til energi. En FN-konference om grøn økonomi må dog ikke blot fokusere på, at energi skal være grøn, men også at alle skal have adgang til energi. I dag er der over én milliard mennesker på jorden, som ikke har adgang til en stabil energiforsyning.Behov for succes i RioTopmødet i Rio de Janeiro bør beslutte et stop for den globale afskovning i 2020, for at mindske de store CO2 udslip som er koblede til afskovning og som bidrager til klimaforandringerne, for at redde det enorme antal dyre- og plantearter, der lever der, og for at sikre mulighed for de mange millioner mennesker, hvis liv er afhængige af skoven.Lande som Kina, Brasilien og Sydafrika er i dag magtfulde, men alligevel er det svært at forestille sig en ny grøn verdensorden uden USA's medvirken.Stående over for et præsidentvalg og en opposition, som afskyr FN, vil Obamas lyst til at bidrage nok være meget begrænset. Mulighederne for et succesfuldt møde er derfor små, men omvendt er behovet enormt.Styrken ved FN-konferencer er, at hvis man globalt bliver enige, så kan det give meget større effekter, end når enkelte lande selv tager initiativ. Lad os derfor håbe, at verdens regeringer møder op i Rio om et år med høje ambitioner og mandat til at gøre en forskel.
