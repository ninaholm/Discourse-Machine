Læsebreve



 Profetens kone var feminist
Shaneela Khan, København
»Islam er kvindeundertrykkende,« siger folk, der mener, at muslimske kvinder har mindre pondus og power end muslimske mænd. Den slags udsagn er misvisende. Islam er nemlig forbundet med en af de første feminister, der betrådte denne jord – længe før resten af den frie verden overhoved turde drømme om at anerkende kvinden på lige fod med manden.
Profeten Muhammeds første kone hed Khadija bint Khuwaylid og levede omkring år 600 i Saudi- Arabien. Khadija mødte profeten som 40-årig karrierekvinde. Belært og belæst drog hun selvstændigt ud på forretningsrejser til Yemen og Syrien.
Inden hun mødte profeten, havde Khadija afvist flere tilbud om ægteskab. Selv om hun levede i en tid, hvor kvindens fornemste opgave og garanti i livet var ægtemålet, var det at være single, kvinde og eneforsørger for fem børn ikke nok grund til at træde ind i et nyt parforhold.
Khadija friede selv til profeten og medbragte guld til selvforsørgelse. Og selv efter hun blev gift, fortsatte Khadija med at arbejde. Således brød hun med det traditionelle familiemønster og ideen om manden som hovedforsørger.
Khadija hører man ikke om i den danske undervisning. En undervisning, der snævert antager, at feminismen som bevægelse begyndte omkring det 18. århundrede og kulminerede med 70’ernes rødstrømpebevægelse.
