Forbrugets diskrete bedrag
Det er kun med store anstrengelser, at forbruget holdes oppe på det nuværende niveau. Derfor griber den politiske elite til strategier, der skal få os til at opfatte forbrugskulturen som et udtryk for samfundssind og høj moral
Vi opbygger en voksende fond af varige forbrugsgoder, og de årlige forbrugsudgifter kan derfor godt være stabile eller faldende, selv om den reelle velstand gennem forbruget vokser.


 Der er fokus på forbruget. Det private forbrug er den afgørende faktor i bruttonationalproduktet (BNP), så det er forbruget, der skal skabe væksten. Det eneste opsving i dette århundrede kaldes meget betegnende for forbrugsfesten.
Under finanskrisen faldt forbruget, og i indeværende årti har forbruget ligget stille. BNP har meget præcist fulgt disse bevægelser i forbruget.
Politikere og økonomer ønsker vækst, og derfor skal forbruget vokse igen. Det skal vokse hvert år, og det skal vokse kraftigt, for at BNP vokser mere end to procent om året. Hvis det ikke sker, er der krise.
Aktuelt fremstår det som en gåde, at forbruget stagnerer, og krisen fortsætter. Beskæftigelsen og reallønnen vokser. Forbrugerne ser positivt på fremtiden. Opsparingen vokser, og renten er rekordlav.
Men der er gode grunde til, at forbruget ikke lystrer økonomernes prognoser og politikernes forhåbninger. Både tallene og fortællingerne om forbruget er nemlig misvisende.
Forkerte målinger
Den type forbrug, som påkalder sig opmærksomheden, er det, der måles som led i BNP. Det er de penge, der spenderes af forbrugere i løbet af et år. Når forbruget vokser, betyder det altså, at vi bruger flere penge på forbrugsgoder end året før. Der er imidlertid voksende problemer ved at måle forbrug og vækst på denne måde.
Problemet er ikke mindst, at mange af de ting, vi køber, er varige forbrugsgoder. Forbruget optræder kun i tallene det år, vi tager pengene op af lommen, men en del af forbruget strækker sig i realiteten over en årrække.
I et fattigt samfund lever de fleste fra hånden til munden, men i takt med at velstanden stiger, udgør varige forbrugsgoder en stadig større del af forbruget.
Det normale forbrugsmønster indebærer i dag at have bil, fjernsyn, computer, vaskemaskine, mobiltelefon osv. Disse produkter holder i årevis, måske i årtier.
I år forbruger vi en masse ting, som vi har købt før 2014. Når vi også forbruger varige forbrugsgoder, i årene efter vi har købt dem, er det reelle forbrug større end det, der fremgår af BNP. Da omfanget af varige forbrugsgoder er tiltagende, kan det reelle forbrug faktisk vokse, selv om tallene for forbruget viser stagnation eller ligefrem fald.
Man kan sige, at vi opbygger en voksende fond af varige forbrugsgoder, og at de årlige forbrugsudgifter derfor godt kan være stabile eller faldende, selv om den reelle velstand gennem forbruget vokser.
Da der meget sjældent kommer helt nye produkter på markedet, betyder det faktisk, at forbruget kun vokser i økonomers og politikeres øjne, hvis vi i stigende grad smider velfungerende produkter ud for herefter at anskaffe ’nye’ af samme slags. Der kan kun skabes vækst, hvis vi med tiltagende hast smider ting ud, der intet fejler. Og det gælder bestemt ikke kun elektronik, men også møbler, tøj og mad.
Forbrug er en dårlig forretning
Derfor er det heller ikke så mærkeligt, at der ikke er en ny forbrugsfest under opsejling. For forbruget kommer jo ikke af ingenting. Hvis forbruget for alvor skal i omdrejninger, kræver det både, at vi arbejder og gældsætter os mere, og belaster miljøet yderligere. Og det er uforeneligt med et bæredygtigt samfundsliv og klima.
For at forbruge skal vi tjene penge, og for at tjene flere penge skal vi arbejde mere. Alternativt kan vi låne, men lån skal jo betales tilbage med renter, så hvis forbruget hele tiden skal vokse, skal gælden også gøre det, eller også skal vi arbejde endnu mere.
Pengene kan også komme af sig selv i form af stigende boligpriser, men det er en stakket frist. Boligpriserne stiger i perioder, og der kan opstå bobler, hvor væksten er eksplosiv, og det fremstår, som om festen aldrig slutter, men bobler brister uundgåeligt, og så forsvinder pengene af sig selv igen.
Stadig flere oplever, at arbejdet er nedslidende eller ligefrem kan være invaliderende, i form af arbejdsskader som stress eller depressioner. Desuden har den brede befolkning store gældsbyrder, og efter finanskrisen er der dyb skepsis over for fortællingen om en økonomisk evighedsmaskine med stadig flere gratis penge til alle.
Arbejde og gæld forpligter os både i nutiden og fremtiden. Det begrænser vores frihed. Forbruget kompenserer delvist, men rammes af afmatning, når det udarter sig til en meningsløs jagt på status og mode i en individualistisk forbrugskultur præget af konkurrence, ensomhed og angst for udstødning. Og de miljømæssige konsekvenser af det stigende forbrug er åbenbare.
Hvor der i et fattigt samfund med rigelige ressourcer er en klar tendens til voksende forbrug, forholder det sig snarere modsat i et rigt samfund med nedslidte ressourcer som det aktuelle Danmark. Væksten udebliver.
Det er faktisk kun med store anstrengelser, at forbruget holdes oppe på det nuværende niveau. Politisk og moralsk styring er afgørende.
Når politik og moral svigter
Rentepolitikken er essentiel. Det har været nødvendigt med et konstant faldende renteniveau for at stimulere forbruget direkte gennem billige forbrugslån og indirekte gennem de lave renters positive effekt på aktiekurser og boligpriser.
Dereguleringer af boligmarkedet, med især nye og billigere låneformer, har også bidraget betydeligt til det forbrug, vi har oplevet siden århundredskiftet.
Også på en række andre områder har politiske initiativer holdt forbruget oppe. Der er givet skattelettelser ad flere omgange, og der har været udbetalinger af store milliardbeløb i form af bidragene til den særlige pensionsopsparing og efterlønsordningen.
Forbruget er altså dybt afhængigt af støtte fra staten og politikerne. Og hvis politik ikke er tilstrækkelig, så må moralen træde til.
Skiftende finansministre opfordrer befolkningen til at svinge dankortet, og understrømmen i økonomers og politikeres evindelige kommentarer om forbrugets størrelse og fremtidsudsigter er, at vi har et moralsk ansvar for at tjene samfundet gennem vores privatforbrug.
Det fremstår som forbrugernes skyld, at væksten udebliver, og opfordringen til at bruge flere penge, hurtigt og mange, er det slet skjulte moralske budskab fra samfundets elite.
Selve forestillingen om, at forbrug er godt og bør fremmes, er egentlig moralsk. Grundlaget for at se forbrug som entydigt positivt og samfundets højeste mål er nyttemoralen.
Denne moral indebærer, at det gode liv og samfund opnås gennem størst mulig nytte til befolkningen og siger samtidig, at det er forbrug, der skaber nytte.
I sidste ende er det kun aktiviteter, der bidrager til at skabe vækst, der er moralsk forsvarlige.
Det er en tilsvarende moral, der ligger bag markedsføring af brands, som vi tæppebombes med hver dag. Reklamerne appellerer til os som forbrugere og fortæller os, at kun nyt og større forbrug vil gøre os lykkelige.
Der bruges store milliardbeløb hvert år og stadig flere kreative kræfter til at højne forbrugernes moral, dvs. styre os i retning af større forbrug.
Når forbruget alligevel ikke vokser, er det, fordi forbrugets politik og moral i stigende grad preller af på befolkningen. Der ses med større skepsis på forbrug. Der spares og deles mere – og smides mindre ud. Og der udvikles nye værdier og praksis, hvor vækst ikke er afgørende. Heri ligger kimen til et opgør med forbrugets diskrete bedrag.
Peter Nielsen er lektor på Roskilde Universitet og medvirker som ekspert i serien ’SpareXperimentet’, der sendes første gang den 26. august på DR1

