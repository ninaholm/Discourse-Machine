Jeg fik det bare ikke lige gjort ...
Når jeg som lærerstuderende ser på en god del af mine medstuderendes lemfældige tilgang til deres fag og på den undervisning, jeg indimellem tilbydes på seminariet, forstår jeg godt alle dem, der taler dårligt om lærerstanden. For hvad er det egentlig, vi kan?
Forberedelse på seminariet betyder tilsyneladende ikke, at man behøver at møde forberedt op. Så undervisningen går med at informere mine medstuderende om, hvor de kan downloade dagens tekster. De viste seminariestuderende er fra Silkeborg og har intet med tekstens budskab at gøre.


 Politikerne påstår, at Danmarks fremtid ligger i vores viden. Der reformeres og transformeres. Folkeskolen er ikke længere folkets skole, men en grundskole, et udgangspunkt for videre uddannelse. Læreruddannelsen er reformeret. Lærernes arbejdstid er reformeret. Lærerens gerning er reformeret. Vi skal leve af viden, men i den offentlige debat skorter det på tillid til den danske lærerstand. Og når jeg som lærerstuderende ser på en god del af mine medstuderende og den såkaldte undervisning, jeg indimellem har deltaget i, så forstår jeg godt alle dem, der taler dårligt om os: For hvad er det egentlig, vi kan?
Jeg har et forslag: Frem for at reformere i ét væk, synes jeg, det er rimeligt at stille krav om, at man møder forberedt til den undervisning, samfundet stiller til rådighed. Det bør gælde alle vores uddannelser. Alligevel diskuterede vi det første år på seminariet, om man overhovedet behøver møde til tiden. Det blev bestemt, at det behøver man ikke.
Så er der pause!
Jeg er studerende på læreruddannelsen 2007. Det betyder, at vi havde vores hovedfag de to første år på seminariet. Jeg valgte dansk. Det første år havde vi to undervisere i faget. Det andet år fik vi en ny.
De har gjort deres bedste, men for os studerende blev undervisningen usammenhængende, med unødvendige overlap eller huller. De andre danskhold har haft den samme underviser hele vejen igennem. Jeg forestiller mig, at én underviser i hele faget kunne have forhindret, at vi skulle definere og tale om intertekstualitet seks gange.
Så kom lockouten. Min ene danskunderviser måtte selv passe sine børn, så undervisningen blev aflyst og ikke erstattet. Nogle medstuderende anmodede om erstatning hos ledelsen og blev afvist.
Så kom grammatikprøven – jeg troede, det var en slags stoptest. Vi var syv ud af 27, der bestod i første hug. Resten af holdet fik lidt ekstraundervisning i ét delelement ad gangen og blev i slutningen af timen testet. Man behøvede kun at dukke op til de delelementer, man ikke havde bestået første gang. Nu bestod alle, undtagen to. De blev godkendt alligevel, med beskeden om at blive bedre.
Jeg glædede mig til at begynde på danskstudiet. Jeg glædede mig til at være sammen med nørder. Jeg forventede fejlagtigt, at nu skulle jeg være sammen med folk, der gik op i sprog, litteratur, formidling, og om kommaet står det ene eller det andet sted. Sådan var det ikke. Hver gang, en underviser havde introduceret os til en opgave, begyndte folk med at holde pause. Jeg gjorde det også. Muligheden var der jo. I skrivende stund går det op for mig, at det er uhensigtsmæssigt at flette pauserne sammen med opgaveløsning, hvis det er nødvendigt at have ro, når der løses opgaver.
’Jeg gad ikke’
En anden fejlagtig forventning, var min antagelse om, at forberedelse betyder forberedelse. Men forberedelse betyder tilsyneladende ikke, at man behøver at møde forberedt op. Så undervisningen går med at informere mine medstuderende om, hvor de kan købe eller downloade dagens tekster. Jeg havde håbet, vi kunne tale om teksternes indhold og udfordre hinanden.
Jeg er ingen engel, jeg har ikke altid styr på mit. Jeg formår ikke altid at holde det rette fokus i en samtale. Jeg er klar over, at folk har gode og dårlige dage. Men når det er de samme, der igen og igen dukker uforberedte op, og deres undskyldninger er de samme, igen og igen, så ved jeg ikke, hvad jeg skal stille op. Hvad stiller jeg op over for undskyldninger som: »Der var fodbold!« »Jeg gad ikke.« »Jeg fik det bare ikke lige gjort.« »Jeg sku’ spille computer.«
Egentlig må folk bruge deres fritid, som de vil, men vi har ca. 12-15 undervisningslektioner a 45 minutter om ugen på seminariet. Det er her regnestykket går i stykker for mig. Hvis studiet er et fuldtidsstudie, altså en 37-timers arbejdsuge, hvordan kan man så være så blank over for, hvad der foregår?
Jeg harcelerer ikke mod alle de medstuderende, som er jævnt mødestabile og jævnt forberedte. Jeg harcelerer mod dem, som på tredje år siger: »Fedt, at jeg skal arbejde sammen med dig, for så ved jeg, at en af os har læst.«
Jeg harcelerer mod de medstuderende, som ikke har købt bøgerne, eller downloadet materialet, men alligevel udtaler sig som eksperter, så jeg kan bruge min egen taletid på at spørge, om de overhovedet har læst.
Jeg er frustreret over, at det er de selvsamme, der er hurtigst til at pointere, at vi alle sammen skal kunne være her, og at vi alle skal kunne arbejde sammen, for vi skal jo være folkeskolelærere, så skal man kunne samarbejde med alle.
Jeg harcelerer mod dem, der kommer for sent, og som alligevel synes, de har ret til at spørge om og få svar på hvad som helst.
Vil hellere ud i folkeskolen
Jeg har skrevet til en af mine undervisere, at jeg ikke længere ønsker at komme til hans undervisning. Der er ikke noget i vejen med hans undervisning, men som situationen er nu, så vil jeg hellere bruge min tid på at være vikar. Der udfordrer lærerne mig på det, jeg har læst til undervisningen på seminariet. De møder til tiden, (Husk: at vi det første år blev enige om, at det ikke var nødvendigt), og de hjælper mig, når eleverne hænger i gardinerne, eller stortudende og med snot hængende ned til snørebåndene forlader klassen, fordi der er sket et eller andet, som for en voksen kan synes fjollet.
Men min samvittighed påbyder mig alligevel at møde forberedt op til undervisningen, selv om jeg allerhelst vil være ude i folkeskolen. Min samvittighed påbyder mig at være der, hvor jeg allermindst vil være i hele verden, for nogen må jo have villet noget med den her uddannelse.
Ingen respons
Hvad skal der ske nu? Der er et år tilbage. Jeg keder mig til undervisningen, fordi tiden går med formidling af basisviden til dem, der intet ved om det fag, de er ved at uddanne sig til lærere i. Jeg bebrejder dem ikke. Men tænk, at man kan blive dansklærer uden på forhånd at kunne argumentere for sin yndlingsbog; lærer i historie uden at kunne sige kildekritik; lærer i matematik uden Pythagoras; lærer i geografi uden pladetektonik; lærer i fysik uden Ohms lov, lærer i samfundsfag uden at kende forskellen på konservatisme og liberalisme osv. Hvordan skal vi kunne undervise og møde eleverne på deres niveau, hvis ikke vi ved andet, end det vi selv har planlagt til undervisningen?
Siden jeg begyndte, er der kommet en ny læreruddannelse. Den er modulopbygget, de har altså endnu flere skift i fagundervisere, end jeg har haft. Det lyder ikke i sig selv lovende, men spørgsmålet er, om det gør nogen forskel, når vi hverken behøver at forberede os eller at møde op til undervisningen?
I sidste uge skulle jeg fremlægge for mit hold; evaluering for læring i naturfag. Vi har travlt for tiden, så jeg vidste godt, at ikke alle ville have nået at læse teksten. Belysningen i vores undervisningslokale er dårlig, så for at kunne se det, der er på smartboardet, er det nødvendigt at slukke lyset. Det gjorde det tydeligt, at alle sad og kiggede ned i deres computere. Forestil dig det: Et mørkt lokale, alle dine tilhørere sidder med bøjede hoveder oplyst af deres computerskærm. Ikke én kiggede op. Jeg påpegede det.
To lukkede tydeligt deres computere. Om nogen tog notater, det aner jeg ikke. Om nogen fik noget ud af det, det aner jeg ikke. Om jeg kunne have gjort noget anderledes – jeg aner det ikke, for der var ingen respons.
Den offentlige debat bærer præg af, at vi i Danmark skal leve af viden. Det bliver svært, når ingen ved noget, og ingen møder op dér, hvor viden udveksles.
Kathrine Kay er lærerstuderende

