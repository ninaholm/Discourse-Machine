Teaterloven og den sorte engel
Kære Kulturminister. Sørg for at hele landets scenekunst indskrives med overblik i den nye teaterlov. Og lad den gamle lov smage sværdet fra en sort engel


 MÅSKE ER HUN en sort engel, den lille, mærkelige skabning i Odin Teatrets nye forestilling. For hun løfter sit samuraisværd aldeles uden varsel mod menneskene i Det Kroniske Liv.
Lige så overrumplende er der blevet skåret i de offentlige teaterstøttekroner for nylig. Det Kgl. Teater har godt nok kun fået skånsomme snitsår i støtten for de næste fire år. Men den øvrige teaterverden har fået drabelige hug ved Scenekunstudvalgets seneste støttetildeling.
Sværdhuggene skyldes essentielt, at teaterloven ikke er tidssvarende — især ikke for de teatre, der er henvist til at søge projektstøtte, selv om de burde være støttet fast i flerårige perioder. Scenekunstudvalget har således netop tildelt 46 millioner kroner til 48 ansøgere til teater for voksne. Samlet blev der ansøgt om hele 227 mio. kr. fra i alt 181 ansøgere. Beløbet på 46 millioner kroner til det samlede teaterfelt uden for statsrammerne er derfor ikke overvældende. Slet ikke sammenlignet med bevillingen til Det Kgl. Teater på over 500 millioner kroner. Eller med teaterinteressen hos danskerne, der køber 2,5 millioner billetter om året.
NETOP I ÅR har Scenekunstudvalget kun uddelt etårige tilskud. Formanden, scenografen Rikke Juellund, begrunder beslutningen således på Kunstrådets hjemmeside:
»Teaterlovsforliget fra juni i år lægger op til, at der snart skal etableres åben scenekapacitet i København, og der er også en lovrevision på vej. Det betyder, at det lige nu ikke ligger fast, hvordan teaterlandskabet ser ud om bare et år. [ ...]’
Scenekunstudvalget gør sig altså klogt nok beredt til en ny teaterlov. Og den trænger Danmark til. Ikke bare en revision af loven, men en ajourføring. Også selv om den tidligere kulturminister Per Stig Møller forsøgte at lægge låg på debatten ved at påstå, at der er udbredt tilfredshed med loven. Det er der ikke.
Odin Teatret et eksempel på et teater, der ikke er indskrevet i teaterloven, selv om teatret oplagt burde have en fast bevilling som forskningslaboratorium og internationalt teaterfyrtårn. Nordisk Teaterlaboratorium og Odin Teatret i Holstebro har eksisteret siden 1964 — med udpræget laboratorieaktivitet. Odin Teatrets ensembleforestillinger har typisk tre-fire års produktionstid, så etårige bevillinger er ret uhåndterlige for teatrets arbejdsproces. Desuden er Eugenio Barba og hans ensemble et trækplaster, ikke bare som egnsteater for den kulturprogressive Holstebro Kommune, men også internationalt. I aften spiller Odin Teatret f.eks. Det Kroniske Liv i Pontedera i Italien — og til februar på Théâtre du Soleil i Paris.
Men ak. Tidligere fik Odin Teatret en fast bevilling. Først som tilskud til forskningsvirksomheden, der netop IKKE mundede ud i forestillinger - og senere som tipsmiddeltilskud på grund af sine internationale aktiviteter.
Men da Teaterrådetblev til Scenekunstudvalget, gled Odin Teatret med over i ansøgningspuljen sammen med alle andre. Og nu har Odin Teatret så fået halveret sin støtte fra Scenekunstudvalget — fra to millioner kroner om året til én million. Det lyder måske ikke af meget i en teateromsætning på 14 millioner kroner, der også er spædet godt op med bidrag fra workshops, seminarer, festivaler, bogudgivelser, festuger, universitetssamarbejder etcetera. Men denne million er angiveligt akkurat de lønpenge, der gør teatret i stand til at opretholde alle sine aktiviteter.
»En halvering af statens tilskud til Odin Teatret er så kraftigt et indgreb, at det vil sætte teatrets grundlag og eksistens på spil,« skrev teatret i en pressemeddelelse for en måned siden. Og i sidste uges høringssvar fra Odin Teatret er tonen yderligere skærpet. Ikke mindst omkring dilemmaet med at være egnsteater efter de nye og skærpede betingelser, men være støttet som internationalt forskningsteater.
DET DANSKE TEATERLIV har mange andre teatre, der savner en fast, økonomisk forankring. Her er et bud på Top 9 til Teaterlovens Mangelliste:
1. En åben scene i København.
2. En dansende landsdelsscene — altså den rolle, som Peter Schaufuss Balletten udfyldte, indtil daværende kulturminister Carina Christensen fjernede støtten.
3. Et nationalt børneteaterensemble.
4. Et nationalt børneteaterhus som åben børneteaterscene midt i hovedstaden.
5. En årlig festival for dansk scenekunst i København og i Jylland.
6. En ny scenekunstneruddannelse, der forbereder nutidens ’teatermager’ til alt fra fundraising til turnéplanlægning, baseret på research fra Foreningen af Uafhængige Scenekunstnere.
7. En internationalt teaterforskningslaboratorium — altså Nordisk Teaterlaboratorium.
8. Et dansk teaterlaboratorium — f.eks. baseret på erfaringerne fra Forsøgsstationen.
9. En turnékoncept til forestillingsudveksling mellem egnsteatre og landsdelsscener.
KÆRE KULTURMINISTER. Sørg for at hele landets scenekunst indskrives med overblik i den nye teaterlov. Og lad den gamle lov smage sværdet fra en sort engel. AMC

