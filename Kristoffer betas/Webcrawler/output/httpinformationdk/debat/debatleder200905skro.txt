Skrøbelige kendsgerninger



 Hvis faktuelle kendsgerninger er i modstrid med en given gruppes gavn og glæde, bliver de i dag mødt med større modstand end nogensinde før.
Hannah Arendt, politisk tænker, 1972
NYLIGE undersøgelser fra organisationerne Freedom House og Reporters sans frontières har konkluderet, at pressefriheden i Italien er indskrænket. Silvio Berlusconi og hans klan har foreløbig haft let ved at afvise undersøgelsernes konklusioner som afvigende holdninger, men så kom nyheden om ministerpræsidentens skilsmisse - en ugebladshistorie af den mest pikante slags, men også en anledning til at studere, hvordan opinionsdannelsen i Italien fungerer i praksis.
Det var nyheden om, at Berlusconi forrige søndag deltog i den 18-årige Noemi Letizias fødselsdagsfest, der udløste en skilsmissebegæring fra hans kone, Veronica Lario. At Berlusconi var til stede ved festen, er en uimodsigelig kendsgerning, bevidnet af hundredvis af mennesker. Kendsgerninger præger holdninger, og end ikke en hær af medierådgivere og højtbetalte journalister kan bortforklare denne kendsgerning. Det forholder sig anderledes med fortolkningen af denne kendsgerning: Hvorfor var Berlusconi til fest i Napoli?
BERLUSCONI hævder, at den egentlige årsag til hans festdeltagelse var, at han skulle mødes med Noemis far. Han hævder også, at han først besluttede at deltage i sidste øjeblik, men denne forklaring stemmer ikke overens med andre udsagn. Øjenvidner beretter, at ministerpræsidentens sikkerhedsfolk allerede dagen forinden inspicerede festlokalerne. Det mest påtrængende spørgsmål er dog: Hvem er Noemis far?
Først hævdede Berlusconi, at Elio Letizia, som manden hedder, var chauffør for Italiens tidligere ministerpræsident Bettino Craxi, men det benægter Craxis søn. Endvidere hævder Berlusconi, at han skulle diskutere fremtidige kandidater for sit parti med Elio Letizia. Men manden, som har ændret sit fornavn og er indehaver af en ikke ubetydelig straffeattest, er en ukendt person i Berlusconis parti. Hvem ved, hvilke overtalelsesmidler Elio Letizia, som opgiver en årsindtægt på 12.000 euro til skattevæsnet, besidder?
MODOFFENSIVEN er begyndt. Berlusconis aviser har bragt billeder af en topløs Veronica Lario og fremstiller hende som en uansvarlig og uselvstændig kvinde. På kort sigt kan Berlusconi godt overbevise italienerne om, at månen er en ost og han selv en helgen, men på længere sigt er udviklingen mere uforudsigelig. Meget afhænger af Veronica Lario. Vil mediekampagnen tvinge hende til tavshed? Og hvor længe kan medierne undlade at stille ministerpræsidenten ubehagelige spørgsmål? Berlusconis regime er karakteriseret ved, at forskellen på private og politiske interesser er udvisket. "Det er ren Berlusconi," udtalte Line Barfod fra Enhedslisten i går i Information som reaktion på Folketingets hastebehandling af et lovforslag om at undtage ministrenes kalendere fra retskravet om aktindsigt. Bendt Bendtsens jagtrejser kan næppe sammenlignes med Berlusconis udflugter i Napoli, men demokratiet i Danmark kan næppe heller være tjent med, at nogen overhovedet kan få den tanke. En af grundene til, at Danmark er et mere velfungerende samfund end Italien, er netop, at borgerne kræver en høj moral hos deres politikere. Sløringen af grænserne mellem ministrenes officielle og private aktiviteter kan kun forringe danskernes muligheder for at gøre dette krav gældende.
MISTANKEN om, at ministerpræsidenten omgås mindreårige og/eller mafiosi, udgør ikke blot et anslag mod Berlusconis politiske og økonomiske interesser, men betragtes også som fornuftsstridig af et flertal i den italienske befolkning. Trods de indlysende selvmodsigelser accepterer mange spontant hans forklaringer: "Løgneren har den fordel, at han på forhånd ved, hvad publikum gerne vil høre," skriver Hannah Arendt. Når faktuelle kendsgerninger er til gene for magthaverne, bliver de skrøbelige, men bevarer alligevel en resistent kerne. Uanset om Berlusconi plejede erotiske eller andre interesser ved festen i Napoli, kan man på baggrund af hans usammenhængende forklaring drage følgende konklusion: Berlusconi benægter omstændigheder, som andre personer har direkte kendskab til, og han kan derfor afpresses på grund af små eller store hemmeligheder.
Regeringens største bekymring er ikke risikoen for, at forestillingen om Berlusconis seksuelle udskejelser for alvor vinder udbredelse og eventuelt vil frastøde katolske vælgere. Adspurgt om baggrunden for sit venskab med Berlusconi har Elio Letizia demonstreret en ordknaphed, som de fleste vil finde langt mere frastødende. Derfor skal denne tavse mand helst forsvinde hurtigt fra italienernes bevidsthed, men til det formål er regeringslederens forestående skilsmisse og hans direkte eller indirekte kontrol over ca. 85 procent af tv-markedet nok en god hjælp.frese

