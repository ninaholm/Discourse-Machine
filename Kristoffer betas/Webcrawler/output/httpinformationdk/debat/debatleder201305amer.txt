Amerikansk pressefrihed antastes



 
	Den amerikanske presse er gået i chok over mandagens afsløring af, at en håndfuld journalister og en redaktør ved nyhedsbureauet Associated Press har fået deres logbøger for to måneders telefonopkald i foråret 2012 beslaglagt af en statsadvokat fra justitsministeriet – uden at blive forhåndsvarslet.

	Den angivelige begrundelse for indgrebet er eftersøgningen af kilden til en artikel, AP offentliggjorde den 7. maj 2012, hvori det hed, at CIA havde forpurret et al-Qaeda-attentat i Yemen mod et civilt passagerfly på årsdagen for drabet på Osama bin Laden. AP udsatte på anmodning fra Obama-regeringen offentliggørelsen i flere dage. Det har aldrig stået klart, hvorfor regeringen ønskede at holde den succesrige CIA-operation hemmelig.

	I hvert fald anses lækagen for at være så alvorlig, at justitsministeriet straks iværksatte en undersøgelse af, hvem kilden eller kilderne kunne være. FBI’s fangarme har strakt sig så vidt omkring, at den tidligere efterretningschef i Det Hvide Hus, John Brennan (som i dag leder CIA) endda er blevet afhørt. Tidligere i indeværende år søgte den ansvarlige statsadvokat om myndighed til at gå til telefonselskaberne og få adgang til AP-journalisternes logbøger fra deres private såvel som arbejdsnumre i New York, Hartford (Connecticut), Washington D.C. og på AP-kontoret i Kongressen.

	Det vides endnu ikke, om den i forvejen upopulære justitsminister Eric Holder satte sin underskrift på tilladelsen, eller om en dommer godkendte anmodningen. I hvert fald vurderes indgrebets omfang aldeles uhørt og uden fortilfælde i nyere amerikansk historie. Det blev i går fordømt af både borgerrettighedsgrupper og mediernes brancheforeninger. Selv republikanske partiledere råbte vagt i gevær, selv om det var dem, der sidste sommer forlangte, at justitsministeriet slog hårdt ned ved at udnævne en af justitsministeriet uafhængig undersøger. Deres krav blev afvist af Holder.

	Sagen er penibel for præsident Barack Obama. I forvejen er han belastet af to andre verserende skandaler. I den ene hævder republikanerne, at udenrigsministeriet og CIA bevidst nedtonede indicier på, at en al-Qaeda-gruppe stod bag angrebet på det amerikanske konsulat i Benghazi i Libyen under valgkampen sidste år. I den anden sag beskyldes de amerikanske skattemyndigheder for at have gået konservative foreningers formålsparagraffer efter i sømmene. Disse foreninger fritages for skat, hvis de kan godtgøre at have en velgørende funktion, selv om de i mange tilfælde bruges i klart politisk øjemed. Republikanerne vil have vide, hvorfor skattevæsenet kun går efter konservative foreninger.

	Ingen insinuerer, at præsidenten er personligt involveret i disse sager. I USA er der opstillet en mur mellem Det Hvide Hus og justitsministeriet, der skal agere politisk uafhængigt. Direktøren for USA’s skattevæsen udpeges af præsidenten, men undersøgelsen blev iværksat af den af præsident George W. Bush udnævnte direktør, der havde fået lov at blive siddende i sin stilling indtil sidste efterår. Om Obama havde kendskab til nedtoningen af al-Qaedas rolle i Benghazi-attentatet, vides ikke.

	Men republikanerne lugter blod. Hvis de kan distrahere den offentlige opinion med en række skandaler, undgår de i Repræsentanternes Hus at tage medansvar for landets økonomiske politik. De slipper for at gå på kompromis med Obama. De er endda mere end villige til at fremstå som renfærdige forsvarere af pressefriheden, selv om de sidste sommer af Obamas justitsminister forlangte en hårdere fremfærd mod kilden til historien om CIA-aktionen i Yemen.

	I USA hersker der (stadig) en stærkere tradition end i andre demokratiske lande for at beskytte presse- og ytringsfriheden. Der findes ikke som i Storbritannien en Official Secrets Act; faktisk har Kongressen aldrig vedtaget en lov, som forbyder frigivelse af klassificeret materiale. Begrænsning af adgangen bestemmes af en forordning. Retssager mod whistleblowere baseres på en spionagelov fra 1917, hvilket gør det ekstremt svært for en domstol at kende dem skyldige. Ikke desto mindre har justitsministeren iværksat en heksejagt på dem. Nu indskrænker han oven i købet pressefriheden. Det må være et spørgsmål om tid, før han får det røde kort af Obama. burch

