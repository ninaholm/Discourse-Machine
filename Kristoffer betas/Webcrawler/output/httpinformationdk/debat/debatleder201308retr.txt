Retræteministeren
LEDER


 
	Det er ikke et nemt job at være udenrigsminister i Danmark. Eller måske er det netop for nemt. På papiret er det en af regeringens mest ansvarsfulde og vigtigste stillinger, men reelt er det en stilling, der i de seneste år er blevet tømt for reel politikskabelse i takt med, at en række centrale politikområder er blevet overtaget af Statsministeriet eller uddelegeret til EU, mens andre er blevet hægtet op på de allierede stormagter, USA og Storbritanniens beslutninger som del af den såkaldte aktivistiske udenrigspolitik. En politik, som måske nok er aktiv i udsendelsen af tropper, men mindre aktiv, når det kommer til reel beslutningskompetence.

	De senere års valg af udenrigsministre understreger det faktum. Lene Espersen (K) havde meget begrænset erfaring at tage med ind i kontoret på Asiatisk Plads, og det samme gælder Villy Søvndal. For partilederen Espersen var det en mulighed for at agere statsmand, som hun slap mindre godt fra. I Søvndals tilfælde har stillingen også fra første dag forekommet at være en belønning for vedligeholdelse af god ro og orden i SF – og i mindre grad fordi han fremstår udpræget velegnet til stillingen. Det er en belønning for veludført arbejde til en partileder, der takker af: en retrætepost.

	Det er en post, Søvndal forekommer veltilpas i. I hvert fald har han ikke for alvor søgt at revitalisere jobbeskrivelsen. Der er skruet ned for det militaristiske element i dansk udenrigspolitik, men nok først og fremmest for retorikken, da økonomisk krise og krigstræthed nok under alle omstændigheder havde dikteret Afghanistan-tilbagetrækning og påholdenhed med militære engagementer, regeringens farve desuagtet.

	Danmark har taget aktivt del i polarsamarbejdet, som udviklingen nu engang dikterer, og Søvndal har fremført en enaktet forestilling uden megen dybde om det palæstinensiske repræsentantskab her i Danmark uden at følge op med reelle initiativer eller pres, som rent faktisk kunne gøre en forskel. Ellers er det svært at se, hvor Søvndal har sat sit aftryk. De fleste af de værdimæssige områder er uddelegeret med vekslende succes til udenrigsområdets juniorministre: Christian Friis Bach (R) har profileret udviklingsområdet og regeringens satsninger der, den afgåede forsvarsminister, Nick Hækkerup (S), har på godt og ondt fortsat en aktivistisk dansk forsvarspolitik og Pia Olsen Dyhr (S) har fløjet nogenlunde driftsikkert under radaren som handels- og investeringsminister. Kun Villy virker mærkelig konturløs. Han har knap virket, som om han tog sig selv seriøst, når han udtalte sig om Syrien, Egypten eller et andet af verdens brændpunkter.

	Søvndal – og udenrigstjenesten generelt kommer altid halsende efter, lød kritikken fra Europabevægelsens formand, Erik Boel, i maj, forudsigeligt nok fulgt op af et angreb fra Venstres Søren Pind. Søvndals forsvar var, at Udenrigsministeriet i dag primært udmærker sig ved ikke at gentage forgængernes fejltagelser og indblande Danmark i dumme krige, man ikke kan slippe ud af. Den, der lever stille, lever godt. Et argument, der selvfølgelig har en vis gyldighed, men ikke for alvor piller ved anklagernes hovedpunkt: At Søvndal mangler et – eller gerne flere – projekter, som han passende kunne finde nu, hvor han har fået endnu en chance.

	Det behøver ikke være en invasion af et andet land, mindre kan gøre det. Det kunne være at skæve til andre mindre lande som f.eks. Norge, og ikke bare udviklingsmæssigt, men også diplomatisk og politisk arbejde for løsninger og bruge den indflydelse, man trods alt har, til at skabe fremgang, uanset om det er i Afrika, Latinamerika, Asien eller Mellemøsten eller måske især ved at markere et vedholdende engagement inden for tværgående globale områder som klima, skatteunddragelse, ulighed, menneskerettigheder eller demokrati. Om at benytte sin indflydelse, der hvor man kan – og om værdimæssigt at genlancere en række humanistiske værdier til udadtil at tegne et Danmark, som er falmet noget i løbet af de seneste 10 år. Men måske endda også indadtil.

	Vi har jo alle brug for noget at tro på, og i en tid med krise, nedskæringer og politisk pragmatisme er udenrigspolitikken ikke et dårligt sted at være en aktiv idealist.

