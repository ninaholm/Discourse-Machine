Lær af Tjekhov



 I krisetider er der tendens til, at kunsten betyder lidt mere end vanligt. Nok er der knaphed på midler til kultur, men kunsten er af den grund ikke mindre vigtig. Tværtimod. Når samfundet eller det enkelte menneske har ondt, søger man gerne til kunsten for at søge genkendelse, trøst eller et udtryk, der kan give et større perspektiv.
Det er derfor ikke tilfældigt, at Dostojevskij, Tolstoj og Tjekhov sidder tungt på de danske teaterscener for tiden. De russiske mestre fra anden halvdel af forrige århundrede tilbyder en ny forståelsesramme for tidens krisebevidsthed og behov for at udforske dybden i den menneskelige psykologi. De russiske mestre skrev alle deres værker i en tid præget af store samfundsmæssige omvæltninger og af krise i forhold til ideerne om, hvordan man indretter et samfund.
Det er således meget sigende, at teater- instruktør Katie Mitchell har sat Tjekhovs Mågenop både i 2006 i London og nu her efter finanskrisen på Det Kgl. Teater. Det er det samme stykke, men der er en verden til forskel. Som med al god kunst kan man ikke lægge en entydig fortolkning ned over Tjekhovs drama. Stykket kan både iscenesættes som et romantisk eskapistisk drama og som et brutalt drama om livets barske vilkår. Og i 2011 er der brug for det sidste.
I regeringsgrundlaget argumenteres der for, at kunsten skal have et bestemt mål og spændes for en vækstvogn. Heldigvis undsagde den nye kulturminister, Uffe Elbæk, i et interview onsdag den fordring. Kunsten skal ikke noget bestemt, men når den er bedst, er den i stand til at gennemlyse samfundet og reflektere over den måde, vi har indrettet os på. Det kræver blot, at kunsten er fri.
Kulturpolitik er at sørge for gode vilkår for den kunst, der ikke er spændt for en vogn, men alligevel bidrager til samfundsdebatten. Kulturpolitik er derfor også at sørge for gode ny-oversættelser af klassikere som de russiske mestre. Dem kan vi lære mindst lige så meget af som af et nutidigt hovedværk. Selv om forfatterne for længst er døde, er dét levende kulturpolitik.

