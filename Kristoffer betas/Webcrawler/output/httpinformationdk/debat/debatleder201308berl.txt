Berlusconi er kriminel
Ligesom Mussolinis fald blev indledningen på to års blodig borgerkrig, risikerer opgøret med Berlusconi at skabe ustabilitet


 
	Måske bliver den 1. august 2013 en skelsættende dato i Italiens historie, ligesom den 25. juli 1943. Dengang blev fascisternes leder, Benito Mussolini, afsat og arresteret efter knap 21 år ved magten. I går fik Silvio Berlusconi konfiskeret sit pas efter at være blevet kendt definitivt skyldig i underslæb og skattesvig.

	Italiens højesteret, Kassationsdomstolen, påtog sig dermed et ansvar, som landets politiske elite i knap 20 år har svigtet. Ved at sende udmålingen af tillægsstraffen – udelukkelse fra offentlige embeder – retur til appelretten dæmpede højesteret blot kendelsens politiske chokeffekt.

	Men dommen fastslår, at Berlusconi, der hævder at elske at tjene og gavne sit land, har udtænkt og organiseret et gigantisk svindelnummer i forbindelse med opkøb af filmrettigheder. I mindst 10 år har det været kendt for enhver, der ville vide det, men en tredjedel af italienerne har valgt konsekvent at ignorere kendsgerningerne. Hvis han havde været politisk leder i et normalt land, ville blot mistanken have fået hans partifæller til at marginalisere ham. Men i Italien er Berlusconis retssager blevet det altdominerende politiske problem. Derfor tilkommer det domstolene at genoprette realitetsprincippet. Uden at risikere erstatningskrav kan man nu sige og skrive: Berlusconi er kriminel.

	Sagsforløbet illustrerer flere italienske anomalier. I 2001 blev lederen for skatteafdelingen i Berlusconis koncern, Salvatore Sciascia, kendt definitivt skyldig i at have bestukket finanspolitiet for at undgå inspektioner af Fininvests regnskaber. For sin forklaring i retten blev Sciascia siden belønnet med en plads i parlamentet.

	Berlusconis medansvar blev kun fastslået ved første retsinstans, for inden appelsagens begyndelse var forældelsesfristen overskredet. I andre lande kan et forhold ikke forældes, når retssagen først er begyndt, men i Italien tikker uret videre. Derfor kan sigtede, som har råd til de bedste advokater, ofte opnå straffrihed ved at trække en sag i langdrag.

	Som følge af Berlusconis dominans i medierne ved mange ikke, at han allerede er blevet kendt skyldig seks gange, men er sluppet for straf på grund af sagernes forældelse. Med sin magt til f.eks. at placere sine forsvarsadvokater i parlamentets retsudvalg har han således kunnet forsvare sig både i og mod retssagerne.

	Da skattesagen i 2006 kom for retten, fortalte en tidligere ansat i koncernen, at 15 års regnskabsbøger var blevet skjult i Luxembourg.

	Forinden havde Berlusconis regering halveret forældelsesfristen for underslæb og skattesvig. Og der var lange stop i sagen, da den sigtede fik vedtaget to skræddersyede immunitetslove, der dog blev ophævet af Forfatningsdomstolen.

	Da der sidste efterår endelig faldt dom ved første retsinstans, kunne han kun straffes for den del af forbrydelsen, som blev begået i 2002-2003 (mens han var regeringsleder). Så beløbet, der ligger til grund for kendelsen (7,3 mio. euro) udgør blot en brøkdel af det samlede underslæb, som er blevet konstateret: 368 mio. euro.

	I marts forsøgte Berlusconi at vinde tid ved at melde afbud til et retsmøde på grund af »øjenbetændelse« og mødte op i parlamentet med solbriller.

	Ligesom Mussolinis fald blev indledningen på to års blodig borgerkrig, risikerer opgøret med Berlusconi at skabe ustabilitet – ikke mindst fordi Italien er under hårdt pres på grund af eurokrisen. Da premierminister Enrico Letta fra centrum-venstre-partiet PD for få måneder siden dannede en samlingsregering med deltagelse af Berlusconis parti, PdL, vidste han, at sagerne mod den tidligere regeringsleder var en tidsindstillet bombe.

	Den er nu eksploderet. Nu ved alle, at Berlusconi har stjålet fra staten og brugt rovet til at opnå politisk magt. Hvor længe kan PD holde til at sidde i regering med en certificeret forbryder? Mens såvel annullering som stadfæstelse af dommen bekvemt kunne udlægges som en bekræftelse af Berlusconis og hans tilhængeres komplotteorier, har PD et forklaringsproblem og er præget af intern splittelse. Derfor fremstår PdL som landets mest velfungerende politiske formation og kan skrue helt op for sit besynderlige og farlige budskab om, at popularitet trumfer loven. Men måske vil den 1. august 2013 blive husket som dagen, hvor denne idé blev manet i jorden.

