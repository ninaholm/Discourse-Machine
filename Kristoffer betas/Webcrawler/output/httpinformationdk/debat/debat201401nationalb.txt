Nationalbankens rentefusk



 
	I slutningen af 2013 udskrev EU-Kommisionen kæmpebøder på over 12 milliarder kroner til en række store europæiske banker. Bankerne havde i et kartelsamarbejde manipuleret med de interne renter.

	I sommeren 2012 fik flere engelske banker også store milliardbøder for at have manipuleret med renten. Generelt har bankerne uretmæssigt forøget deres renteindtægter ganske betydeligt, og det har hver gang været bankkunderne, der kom til at betale regningen.

	Vi har muligvis haft det samme scenarie i Danmark. De store banker er under mistanke for, både før og under krisen, at have manipuleret den interne Ciborrente for på samme måde at tjene penge på de forhøjede renteindtægter – også her på bekostning af kunderne.

	Tidligere i 2013 kom det frem, at det uafhængige netmedie FinansWatch har søgt aktindsigt hos Nationalbanken. FinansWatch fandt, til trods for at store dele af de udleverede dokumenter var censureret bort, at tidligere Nationalbank direktør Nils Bernstein måske allerede i 2008 var vidende om, at renten ikke var retvisende. Selvfølgelig har Finansrådet – bankernes eget kontrolorgan – for længst konkluderet, at der ikke er noget at komme efter. Men da det er bankernes eget organ, som udtaler sig, er det langtfra pålideligt.

	Udredning med lange udsigter

	Daværende erhvervs- og vækstminister Ole Sohn (SF) bad i 2012 Finanstilsynet om at kulegrave sagen.

	Forholdsvis hurtigt efter blev han udskiftet med Annette Vilhemsen (SF), og der skete ikke videre i sagen i hendes korte embedsperiode.

	Meget kan tyde på, at der er gået syltekrukke i sagen. Senest er posten som erhvervs- og vækstminister atter blevet nybesat i forbindelse med endnu en rokade, idet socialdemokraten Henrik Sass Larsen har overtaget. Vi kan måske håbe, at han snart træder i karakter og får udredt de faktiske forhold omkring Cibor-renten?

	Efter at have set så mange europæiske banker være dybt involveret i manipulering med renterne vil det være svært at begribe, hvis ikke de danske banker har opført sig på tilsvarende måde.

	Så kom nu i gang Henrik Sass Larsen, og lad os så få den afklaring af, hvordan bankerne herhjemme har tacklet den interne bankrente?

Leif Mentzel, København Ø

