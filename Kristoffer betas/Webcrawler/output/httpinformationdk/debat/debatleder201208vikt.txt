Fra Viktor til Victor



 Det er formentlig de færreste, der betragter den ungarske ministerpræsident, Viktor Orbán, som den store demokratiforkæmper. Hans arrogante fremfærd og de mange kontroversielle love vedtaget i hans regeringstid er et tydeligt bevis på, at han har et forkvaklet forhold til de basale demokratiske rettigheder. Viktor Orbán kommer formentlig aldrig i de europæiske historiebøger for noget positivt, men det fortjener han nu alligevel. Det er Viktor Orbán, rumænerne kan takke for, at deres rumænske navnebror, ministerpræsident Victor Ponta, og hans antidemokratiske fremfærd i Rumænien bliver bremset, før det rigtigt er kommet i gang. Da Viktor Orbán vedtog sine kontroversielle love i Ungarn, var EU alt for længe om at reagere. Det lykkedes til sidst, Viktor Orbán gav indrømmelser, og flere af landets kontroversielle love er siden blevet lavet om.
Den seneste politiske udvikling i Rumænien viser, at EU har lært af lektien, og det er blandt andet Viktor Orbáns fortjeneste. Det er Viktor Orbán, der har lært EU, at det ikke nytter at appellere til politikere med autokratiske træk. Dialog er ikke et sprog, disse politikere forstår. Politikere som Orbán og Ponta forstår kun det sprog, de selv prædiker – og det er diktat. Diktat, som i det her tilfælde oven i købet er moralsk forsvarligt, da det forhindrer et eller ganske få mennesker i at diktere til millioner. Det tog EU-lederne kun ganske få uger at vise Victor Ponta, at de er i besiddelse af ganske effektive midler – eksempelvis Lissabon-traktatens artikel 7 – til at forlange, at de demokratiske spilleregler bliver overholdt i hvert medlemsland uden undtagelse, og at de ikke vil tolerere, at grundlæggende menneskerettigheder bliver krænket i Europa.
Tak, Viktor, du har lært os at stoppe Victor og de kommende autokrater, der måtte dukke op i Europa i fremtiden.

