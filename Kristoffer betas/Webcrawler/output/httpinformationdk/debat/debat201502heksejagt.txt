Heksejagten på danske svineavlere spidser til
I morgen afsiger Landsretten dom i spørgsmålet om, hvorvidt adresser på svinefarme, der er testet MRSA-positive, skal offentliggøres. Reelt handler spørgsmålet om retten til at lade medieskabt massehysteri gå ud over tilfældige landmænd


 Kan man forestille sig, at folk med smitsomme sygdomme som halsbetændelse, fodvorter eller HIV i fremtiden skal registreres i et arkiv, så alle andre kan se, at man skal være varsom med kontakt med disse personer? Nej – det virker helt utænkeligt i vores moderne danske samfund. Og dog. For det er lige netop stigmatiseringen af en særlig gruppe danskere, der er på spil, når Østre Landsret om få dage træffer delafgørelse i en principiel sag.
Sagens omdrejningspunkt er udlevering af navne på landmænd med resistente stafylokokker i stalden. Journalisterne Niels Mulvad og Kjeld Hansen arbejder med Journalistforbundet i ryggen for at få adgang til lister over 48 landmænd, der for flere år siden deltog frivilligt i en MRSA-test af deres bedrifter, hvor de ovenikøbet blev lovet fuld anonymitet.
Landbrug & Fødevarer er i udgangspunktet stor tilhænger af åbenhed i forvaltningen, og vi lægger i vores egen organisation vægt på at spille med åbne kort. Vi står ved det, vi laver, og hånden på hjertet så er det kun med til at højne vores faglige niveauer, at journalister og almindelige danskere kan følge med i, hvad der sker på Axelborg.
Men hensynet til vores medlemmers ve og vel står allerøverst på vores dagsorden. Og det er lige netop, hvad der er essensen af denne sag, hvor vi ad rettens vej vil forhindre offentlig adgang til personlige helbredsoplysninger om en række medlemmer, der risikerer stigmatisering og udstødelse, hvis de skal hænges ud i pressen og lokalsamfundene.
Frivillig undersøgelse
Journalisterne har søgt aktindsigt i navnene på de deltagende landmænd. Den aktindsigt var kimen til Landbrug & Fødevarers stævning af Fødevarestyrelsen, der ville udlevere navne og dermed adresser på landmændene.
Landsretten skal i morgen, fredag, afgøre, om retssagen skal have ’opsættende virkning’. Det betyder kort fortalt, at Fødevarestyrelsen fortsat ikke – så længe retssagen kører – skal udlevere listen med navnene på svineproducenterne.
Der er tale om 48 landmænd, der for mere end fire år siden frivilligt deltog i en undersøgelse af måleudstyr til MRSA. At resultatet af denne undersøgelse i dag ikke er retvisende, da spredningen af MRSA siden 2011 har udviklet sig, er i denne sammenhæng mindre vigtig.
Det væsentligste for os er, at den del af de 48 landmænd, der for år siden havde MRSA i svinestalden, risikerer alvorlige, personlige og følelsesmæssige konsekvenser, hvis de skal udstilles som syge i medierne eller i den landsby, hvor de bor, i de skoler, deres børn går i eller i sportsklubben.
Forståelig frygt for MRSA
I medierne har MRSA-debatten raset massivt det seneste år. Og det er helt forståeligt. For resistente bakterier er en udfordring – ikke kun hos svineproducenterne, men i hele Danmark.
Desværre har mange af mediehistorierne efterladt det indtryk, at det er meget farligt at blive smittet med en MRSA-bakterie. Alene ordet smitte emmer af sygdom og vækker frygt hos de fleste. Og det på trods af, at smitte er et misvisende ord, da MRSA slet ikke er en sygdom. I så fald er mere end hver tredje af os danskere på ethvert givent tidspunkt smittet med stafylokokker.
Hvis du i forvejen er svag og syg, så kan det være meget alvorligt at få en infektion med stafylokokker. Og det er sådan set lige meget, om der er tale om resistente eller almindelige stafylokokker.
Er man så uheldig at få en infektion med MRSA, er det muligt at behandle effektivt. MRSA skal behandles med nogle andre præparater end de gængse – men man kan skal ikke være bange for, at MRSA-infektioner er umulige at gøre noget ved. Sådan er det heldigvis ikke, men det er opfattelsen hos mange. Og netop derfor er der overhængende risiko for, at man bevidst eller ubevidst vil tage sine forholdsregler over for personer, man ved kan være MRSA-positive.
Svineproducenterne har i lang tid ageret, som om deres besætninger var potentielt positive. Derfor har de taget en række forholdsregler, der skal mindske smittespredningen.
Myndighederne opfatter det fortsat ikke som en risiko at besøge en svinestald. Hvis man skal være bange for personer, der potentielt kan bære på en resistent bakterie, så er der mange ting, man skal være bange for. At tage bussen, at røre ved et dørhåndtag eller at rejse til udlandet.
Erik Larsen er formand i Landbrug & Fødevarer, svineproduktion, og Martin Merrild er formand i Landbrug & Fødevarer

