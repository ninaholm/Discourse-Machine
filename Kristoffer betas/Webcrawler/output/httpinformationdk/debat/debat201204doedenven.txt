Døden i Venedig
Kan man nyde en ferie i Venedig uden at holde sig ajour med Politikens Rådhuspladskampagne og BT’s ti daglige nyheder? Det er svært for en netjunkie


 Jeg kunne mærke en underlig uro. Den blev værre og værre, som timerne gik. Jeg trak smartphonen op af lommen, men meddelelsen om, at jeg havde overskredet grænsen for dataoverførsler, blev ved med at dukke op på skærmen, når jeg prøvede at hente mail, ville checke, hvor jeg var på GPS’en eller ville vide, hvordan vejret ville blive i morgen, hvor vi skulle ud at sejle i lagunen omkring Venedig.
Jeg kunne ikke hente nyheder, og når jeg ville have telefonen til at google-oversætte et ukendt italiensk ord, gentog den satan: »Du har brugt de 450 kroner, som er grænsen for dataoverførsler, send en sms for at forhøje beløbet!«
Det var langfredag, og jeg måtte sande, at det var en bitter dag. Uden umiddelbar adgang til internettet følte jeg mig som en stofmisbruger i de første dage af en kold tyrker. Tror jeg nok. Det var lige før jeg fik koldsved, kvalme og kramper. Jeg gik glip af BT’s varme nyhed om et eller andet ligegyldigt og Politikens forsidehistorie om, hvordan jeg selv kan lave Rådhuspladsen om!
Men jeg tog mig sammen. Jeg vandrede trods alt rundt i Venedig omgivet af et par millioner andre turister. Der var nok at se på, nok at opleve. Men alligevel denne snigende fornemmelse af tomhed. Af at være afskåret fra omverdenen. Indtil jeg fik den tanke, at jeg var offer for en af de største, mest udspekulerede sammensværgelser i verdenshistorien.
Det gik op for mig, at mit telefonselskab på et døgn i al ubemærkethed havde tiltusket sig 450 kroner, fordi jeg havde downloadet adskillige helt unødvendige gigabits. Og så oplevede jeg, at jeg – med en anelse besvær – kunne eksistere uden nettet.
For nogle år siden kunne jeg jo sagtens både leve og arbejde uden at skulle checke ind på nettet hver halve time. Jeg kunne overleve uden større frustrationer ved hjælp af den daglige tv-nyhedsudsendelse eller daggamle nyheder fra morgenavisen.
Jeg er blevet smittet af den globale smartphone-virus. Jeg er blevet netjunkie. Den eneste vaccine er at lade være med at købe en smartphone. ’Just say no’ som var en amerikansk præsidentfrues naive opfordring til de amerikanske stofmisbrugere.
Men det ville jo svare til, at man insisterede på at skrive krøllede bogstaver med en gåsefjer eller holde fast i at varme sig ved en kakkelovn i stedet for centralvarme.
Jeg er et nul, hvis ikke jeg styrker mit brand på Facebook eller twitter. Uden nettet eksisterer jeg ikke. Google ergo sum. Jeg eksisterer, fordi jeg googler! Hvis ikke jeg fortæller hele verden om mig selv, er jeg måske død. Og så i Venedig!
Jeg vandrede forbi Dogepaladset og Sct. Marco-katedralen og var lige ved at gå ind på internetcafé. Det er jo den måde, man skal opleve fremmede steder på. En dobbeltespresso og så lige tjekke Facebook. Som forrige år i Vietnam: Jeg kan læse lederen i Information, mens jeg spiser en skål pho med nudler og chili. Og så kan jeg da også lige fortælle hvor jeg er, hvad jeg spiser og vedhæfte et billede af det.
Nettet er blevet min navlestreng. Jeg oplever den store verden uden at kappe navlestrengen over.
Den store sammensværgelse er en kombination af medieverdenens to store og revolutionerende forandringer: Teleselskabernes uendelige grådighed, kombineret med nettets uendelige og tillokkende gratis glæder. Gratis nyheder, gratis GPS-navigation, gratis selvpromovering, gratis information, gratis musik, gratis underholdning. Det er (næsten) lykkedes at overbevise mig om, at det er gratis, alt sammen. Selve telefonen er nærmest en gave fra teleselskabet. Det indtryk kunne man godt få, når man ser reklamerne for TDC Mobil, Telia eller Telenor. Men den er ikke en gave: »Du har nu brugt 450 kroner, ønsker du at fortsætte?«
Det var svært at sige nej. Men sporene skræmmer. Sidst jeg naivt sagde ja, var i Ukraine, hvor jeg endte med en telefon- og dataregning på 8.900 kroner på mindre end en uge.
Som amerikanerne siger: De eneste helt sikre ting i tilværelsen er døden og skatten. I smartphonens og nettets tidsalder kan man tilføje den tredje konstant: telefonregningen.
 
Mandag: Derudefra 
Tirsdag: Kampzoner 
Onsdag: I medierne 
Torsdag: I kulturen 
Fredag: 10’erne 
Lørdag: Borgen

