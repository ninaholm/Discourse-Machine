Lidegaard: På onsdag genopstår klimadebatten
Med trekvart års forsinkelse kommer nu omsider klimaministerens katalog over de virkemidler, der skal sikre Danmarks mål om 40 procent CO2-reduktion i 2020. Under radaren bobler initiativer hos borgere, kommuner og virksomheder – nu skal politikere, økonomer og medier også genopdage den største udfordring, vi står overfor, siger Martin Lidegaard
Klimaminister Martin Lidegaard er klar til at præsentere 80 gennemregnede forslag til, hvordan CO2-udledningerne kan bremses, så regeringens mål om 40 procent reduktion i 2020 kan nås.


 
	Hver anden dag står jeg op og læser om den sidste videnskabelige opdagelse eller den sidste stormflod eller oversvømmelse, der har ramt, og jeg tænker: Hvorfor kan det her ikke gå hurtigere? Hvorfor vil verden ikke vågne op og tage de nødvendige skridt, som oven i købet er overkommelige skridt?«

	Det er Martin Lidegaard (R), der spørger. Klima-, energi- og bygningsministeren er frustreret og bekymret over, at klimaspørgsmålet nærmest er blevet tabu i dansk politik, hos de økonomiske vismænd, hos medierne og andre steder.

	»Jeg har selv været del af det. Jeg har vurderet rent politisk, at jeg havde større chancer for at komme igennem med den grønne omstilling ved at nedtone klimaaspektet og fokusere mere på forsyningssikkerhed og økonomi. Nu synes jeg, at tiden er inde til at sige, at vi ikke kan nå klimamålene, hvis ikke vi tør tale om problemets omfang,« siger ministeren.

	Han er netop tilbage med ny energi efter ferien og klar til på onsdag – endelig, endelig – at præsentere regeringens store klimapolitiske virkemiddelkatalog: 80 gennemregnede forslag til, hvordan CO2-udledningerne kan bremses, så regeringens mål om 40 procent reduktion i 2020, målt i forhold til basisåret 1990, kan nås.

	Lidegaard havde egentlig varslet udspillet klar i efteråret 2012, men den langsommelighed, som verden demonstrerer over for klimaudfordringen, har også gjort sig gældende i regeringens egen verden. Her har Finansministeriet bestilt og selv begået endeløse beregninger over de mange forslags samfundsøkonomiske konsekvenser, samtidig med at de grønne udspil fra Lidegaard og fra miljøminister Ida Auken (SF) har måttet vige for regeringens mere påtrængende økonomiske krisepakker og -udspil.

– Før du blev minister, citerede du i bogen ’Sidste udkald’ din forgænger Svend Auken for, at ’Hvis man virkelig vil have indflydelse i dansk politik, skal man for Guds skyld ikke blive minister. Så skal man blive fuldmægtig i finansministeriet’. Har det budskab stadig gyldighed?

	»Øhm. Der er ingen tvivl om, at Finansministeriet spiller en meget stor rolle i al den politik, der laves, men det er ikke så underligt. De skal have lavet en økonomisk ansvarlig politik oven på det økonomiske morads, den forrige regering efterlod sig. Men hvis der ligger i dit spørgsmål, om regeringen har skudt alle andre områder væk, herunder klimaet, så er svaret et kategorisk nej. Denne regering vil både klimaet og økonomien, og nu kommer der på onsdag denne plan, hvor vi sammen med finans- og økonomiministerierne og de øvrige ressortministerier har regnet det hele igennem: 80 klimapolitiske virkemidler som i alle sektorer giver os et fantastisk beslutningsgrundlag for at vælge, hvad vi skal tage i brug,« siger Martin Lidegaard.

	Seks procent

	Det gældende energipolitiske forlig fra 2012 skal efter planen og beregningerne sikre 34 procent af vejen mod de 40 procent CO2-reduktion i 2020.

– Så det nye virkemiddelkatalog skal bane vej for at nå de manglende seks procent. Det er i snit én procent ekstra CO2-reduktion pr. år – hvor svært kan det være?

	»Det kan bestemt lade sig gøre. Men vi skal kopiere det, vi har gjort på energiområdet, i alle sektorer: landbrug, transportsektor, affald osv. Og vi vil gøre det i samarbejde med sektorerne og lægger op til nogle måneders diskussion af disse ting, herunder i samklang med udspillene fra Natur- og Landbrugskommissionen, Trængselskommissionen m.m.«

	Klimaministeren understreger, at størrelsen af den nødvendige ekstra indsats også afhænger af, hvad der sker i EU. Hvis f.eks. EU’s CO2-kvotepris forbliver så lav som nu – og den kan dårligt blive lavere, siger Lidegaard – så får Danmark en større hjemlig opgave at løfte.

	»Og så bliver det også dyrere. Derfor vil vi føre en aktivistisk klimapolitik i EU for at få så ambitiøse EU-mål som muligt.«

	Venstre vrisser

	Parallelt med drøftelserne med de involverede sektorer skal Lidegaard og regeringen forhandle klimaudspillet med Folketingets partier. Målet er en egentlig klimalov i næste folketingssamling. Det bliver ikke nødvendigvis nemt.

	»Indtil nu har Venstre slået automatpiloten til og er bare imod, selv om man ikke aner, hvad der bliver lagt frem. Sådan har Venstre gjort med stort set alt, som denne regering har lagt frem, så jeg tager det foreløbig forholdsvis roligt. Men vores mål på klimaområdet ligger fast. Vi vil berede vejen for, at vore børn og børnebørn kan leve et ordentligt liv.«

– Så de 40 procent CO2-reduktion som mål i 2020 er ikke til forhandling?

	»Vores udgangspunkt er 40 procent, og vi er ret tæt på. Det giver ikke mening at udvande målene,« understreger klimaministeren.

	Af onsdagens udspil vil det fremgå, at det langsigtede mål for i-landene om 80-95 procent CO2-reduktion i 2050, som EU har tilsluttet sig – ligesom Venstre har, pointerer Lidegaard – kun kan nås, hvis et land som Danmark når de 40 pct. i 2020.

– Folk i energi- og klimasektoren frygter, at Venstre vil bruge denne sag til at spænde ben for regeringen i takt med, at et valg rykker nærmere?

	»Jeg kan ikke bestemme, hvad Venstre vil gøre. Jeg tror, klimaudfordringerne optager danskerne rigtig meget, og det vil være et stort politisk fejlgreb, hvis Venstre skyder en aktiv klimapolitik ned.«

	Det folkelige engagement

	Hver anden morgen, når ministeren vågner og læser nyt fra klimafronten, er det med de bekymrede panderynker.

	»Men heldigvis står jeg så op de andre morgener og oplever den enorme drivkraft, der faktisk præger den grønne omstilling. Der sker sgu noget. Det myldrer med initiativer nedefra, og det får mig til at tro på, at det kan lade sig gøre,« siger han.

	»Selve klimafænomenet har det som sagt faldet mange politikere, kommentatorer og medier rigtig svært at tage seriøst. Men hvad omstillingen angår, er der under denne regering sket mere det seneste halvandet år, end i de 10 år den tidligere regering sad. Og så er det altså så opmuntrende at være minister for et område, hvor det bare bobler af initiativ. Fra virksomheder, borgere og kommuner. Der foregår så meget.«

	»Men klimaet er også den største udfordring, min generation af politikere står overfor, og derfor må vi italesætte problemet. Og løsningen er konkret handling.

– Siden 1980’erne har regeringer og folketing to gange lanceret store folkelige oplysnings- og aktivitetskampagner med betydelige bevillinger bag. Skal det ikke til igen?

	»Jeg har den udfordring, at jeg som alle andre resortministre i den nuværende situation har meget få midler at gøre godt med. Så det er ikke muligt for mig at rulle en stor investering ud i forhold til et folkeligt engagement. Jeg ser ikke en ny Agenda 21-kampagne for mig. Men jeg forestiller mig, at vi kan stimulere de aktiviteter, der foregår i kommunerne og offentligheden gennem den klimalov, der bliver opfølgning på klimaplanen. Med loven vil vi hvert år lave en status over, hvor det går frem, og hvor det går tilbage. Det bliver et godt instrument til at facilitere folkeligt engagement og debat,« mener Martin Lidegaard.

– Hvad er så den almindelige danskers rolle og håb?

	»For det første: Se dyret i øjnene. Vi har et problem. For det andet: Brug mere energi på at virkeliggøre gode løsninger i den hverdag, du lever i. I familien og boligen, på arbejdspladsen. Energibesparelser, indsats mod madspild, mere cykling – almindelig ressourceomtanke. Det er alt sammen ting, man selv kan gøre, men også ting som påvirker markedet og betyder, at nogle begynder at producere mere bæredygtige produkter. Og at nogle flere politikere tager det alvorligt.«

	»Det grønne tog er på skinner – det handler kun om, hvordan vi får det til at køre hurtigere. Det håber jeg, danskerne vil være med til, for ellers kan vi ikke.«

	Selv venter Martin Lidegaard utålmodigt på at modtage den Tesla-elbil, han som den første minister har bestilt, og som er under klargøring i Tyskland.

– Har nogen anden minister bestilt en elbil?

	»Nej. Det er en forsøgsordning. Elbilen er dyrere i indkøb, men så meget billigere i drift og vedligehold, at vi forventer en besparelse efter de første tre år. Nu skal vi se, om det holder.«

– Og holder det, er det vel økonomisk uansvarligt ikke at skifte til elbiler i alle ministerier, ikke sandt?

	»Yes.«

