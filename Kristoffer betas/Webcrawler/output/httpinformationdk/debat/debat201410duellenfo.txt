Duellen: ’Folkekirken er forbrugssamfundets livsforsikring’
Kristendommen har omstillet sig til de behov, moderne mennesker stiller til troen, mener Morten Thomsen Højsgaard, ph.d. Generalsekretær for Bibelselskabet
 Morten T. Højsgaard


 – Hvordan kan man sige, det går godt for folkekirken, når kun de færreste går i kirke regelmæssigt?
»Folkekirken er en institution, som har omstillet sig til forbrugersamfundet og det moderne menneskes behov. Det er måske kun fire pct., der går ugentligt i kirke, men de fleste danskere besøger Folkekirken, når livets store spørgsmål presser sig på; dåben, konfirmationen, ægteskabet og døden.«
Læs også: Duellen: ’Folkekirken har ikke patent på næstekærlighed’
– Hvad er det et udtryk for?
»At Folkekirken er blevet en livsforsikring, som når vi betaler vores indboforsikring eller sundhedsbidrag til regionen. Egentlig håber vi, at vi aldrig kommer til at bruge forsikringen – men den dag sygdommen rammer, skal der stå højtuddannet personale klar til at tage sig af os.«
– Men hvad så med den kristne tro?
»Mange danskere i dag er kulturkristne. Vi mærker det i vores sprog, etik og værdier. Danskerne tilskriver sig de grundlæggende kristne værdier og traditioner. Vi ser det til højtiderne, og når det gælder etiske spørgsmål.«
– Du har tidligere sagt, at danskerne er blevet ’Google-Buddister’. Hvad mener du med det?
»At vi i dag forholder os til det religiøse, som vi forholder os til søgemaskinen Google. Der er uoverskueligt meget på lager, så når vi søger efter svar, skal det være hurtigt og anvendeligt. Danskerne bruger søgeord som ’energier’ og ’mindfulness’ – ikke ’Luthers Lille Katekismus’. Mange blander derfor kulturkristendommen med strømninger, der har rod i østlig spiritualisme. Men Folkekirken har været god til at rumme de her nye impulser. Derfor skifter folk ikke religion – de kombinerer bare flere retninger.«
– Går det hele så forrygende?
»Folkekirken er åbenlyst udfordret i storbyerne, hvor mange danskere aktivt vælger medlemskabet fra. I København er medlemstallet i nogle områder nede omkring 50 pct., dåbstallet falder, og det kan ikke forklares alene med indvandring af ikke-kristne. Historisk set bevæger kulturimpulserne sig fra storbyen til landet. Derfor må Folkekirken formå at omstille sig også her, ellers er den udfordret i de kommende 20-30 år.«

