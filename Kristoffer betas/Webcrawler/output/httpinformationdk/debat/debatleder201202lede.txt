LEDER: Kinas besværlige overhaling af USA



 Når solen går ned i vest, så vil den stige i øst. Mao Zedong profeterede, at socialismen ville smide kapitalismen på historiens mødding — og samtidig sikre Kinas storhed og overhaling af Vestens førerhund, USA. Det vil naturligvis ikke ske med de midler, formanden ønskede, da hans politiske arvtagere har omfavnet markedsøkonomien, men hans mål kan meget vel snart blive opfyldt — måske allerede under den næste kommunistiske leder, som vil overtage styringen af Kina til efteråret. Og det vil efter al sandsynlighed blive nuværende vicepræsident Xi Jinping, som i dag starter et besøg i USA, der skal forsøge at opbygge tillid i en tid med voksende strategisk mistillid mellem Beijing og Washington.
Det bliver svært, da historien viser, at nationen med vokseværk vil søge større indflydelse i det globale system, mens den svækkede stormagt ikke vil give op uden kamp. Men den økonomiske magtbalance skifter tydeligvis fra vest mod øst. Ifølge den internationale valutafond IMF’s forudsigelse kan Kina allerede i 2016 overtage USA’s førsteplads som verdens største økonomi.
Det sker, mens skroget på den amerikanske økonomi er hullet og tager vand ind. USA har blot haft en gennemsnitlig årlig vækst på 1 procent de sidste fem år. Landet har været hårdt ramt af finanskrisen, og økonomien holdes kun lige akkurat flydende af statens voksende underskud. Samtidig lader det politiske system til at være ude af stand til at tage virkningsfulde beslutninger. Sammenlign det med Kina, der oplever en årlig vækst i omegnen af 10 procent, og hvor enorme statsfinansierede investeringer i infrastruktur — sammen med verdens hurtigst voksende forbrugermarked — har gjort landet i stand til at komme relativt uskadt ud af den globale finanskrise. Desuden skærer USA i de væbnede styrkers budget, mens det kinesiske årligt vokser med tocifrede procenttal.
Intet under at det vidt og bredt spås, at dette århundrede vil tilhøre Kina. Men på trods af den økonomiske fremgang er der fortsat en lang, besværlig vej, som skal tilbagelægges, før Kina kan overtage USA’s status som verdens førende magt. Både når det kommer til at være i stand til at matche USA’s diplomatiske og militære magt, halter Kina et godt stykke bagefter. Washington er i stand til at bygge alliancer. Det er Beijing ikke.
Kinas egne sikkerhedspolitiske eksperter vil være de første til at pege på, at USA nyder meget bedre relationer med resten af verden end Kina. USA har eksempelvis flere end 50 formelle militære allierede. Kina har ingen — kun Nordkorea og Pakistan nærmer sig en sådan status. Og for at kunne opnå den ønskede indflydelse har Kina brug for at opbygge tættere diplomatiske og militære forbindelser. Men for Beijing sker der det paradoksale og foruroligende, at i takt med Kinas voksende økonomiske og militære styrke, så skubber landet andre fra sig.
Det sker selv i landets egen forhave — Østasien og Sydøstasien — hvor Kina er den største økonomiske magt og største handelspartner for samtlige nationer. Beijing har forsøgt at bruge sin nyerhvervede magt til at øge sin indflydelse og trumfe sin vilje igennem, men taktikken har givet bagslag. I stedet for at Kina har været i stand til at overgå — eller i det mindste marginalisere — USA’s indflydelse, så har det skubbet de asiatiske lande tættere på Washington, da de søger beskyttelse mod — eller afbalancering — af kinesisk magt. Dermed er USA’s status blevet styrket. I dag er de amerikanske militære forbindelser til vigtige lande i regionen — bl.a. Japan, Korea, Vietnam, Filippinerne — bedre end nogensinde før. Og da USA under præsident Barack Obama samtidig har erklæret, at landet har stort strategisk fokus på Asien, har det ført til frygt i Beijing over, at Kina er ved at blive inddæmmet.
Der peges også ofte på, at Kinas økonomiske styrke allerede nu er så stor, at den kan bruges som et våben, der kan tvinge USA i knæ. Kina er USA’s største kreditor, og værdien af Kinas gigantiske beholdning af amerikanske statsobligationer lyder på 1.100 mia. dollar. Det fører til ængstelse i USA med skrækscenarier om, at Kina kan trække tæppet fuldstændig væk under den amerikanske økonomi ved at sælge ud af amerikansk gæld. Men i realiteten har det ikke givet Beijing større politisk magt og indflydelse. For hvis Beijing vil sælge ud af sine investeringer i amerikanske statsobligationer, så skal Kina først finde alternative investeringsmuligheder. Og de er ikke lette at finde. Og at skade den amerikanske økonomi vil samtidig være katastrofalt for Kinas egen, da USA er et stort eksportmarked for kinesiske producenter.
Kina har ikke fået overhalet USA endnu, men landets styrke vil vokse og uundgåeligt skabe øget rivalisering mellem Beijing og Washington. Xi Jinpings USA-tur vil forhåbentlig skabe grobund for større forståelse mellem de to sider og gøre dem i stand til bedre at håndtere de kriser, der vil komme, når de skal forsøge at give hinanden plads på den internationale scene.

