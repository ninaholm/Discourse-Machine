Man bliver ikke integreret, bare fordi man flytter ud af asylcentret
Regeringen lægger op til at behandle asylansøgere værdigt. Det indebærer bl.a., at de skal have mulighed for at bo og arbejde uden for asylcentrene. Men der skal langt mere til, hvis man vil sikre at asylansøgernes kompetencer skal kunne udnyttes på det danske arbejdsmarked
Retten til at flytte ud af asylcentrene og søge arbejde i Danmark, er for mange asylansøgere vigtige skridt i den rigtige retning. Men det er langt fra gjort med det, understreger dagens kronikør.


 Af den seneste finanslov fremgår det, at asylansøgere skal kunne arbejde og bo uden for asylcentrene efter seks måneder. Regeringen giver udtryk for en mere human tilgang til asylansøgere i Danmark. Asylkriterierne ændres ikke, men regeringen erklærer, »at de, der søger asyl i Danmark, skal behandles værdigt«.
Og der er god grund til at kære sig om det mål. Den udsigtsløse ventetilstand på asylcentrene har over de seneste år bevirket, at flere og flere asylansøgere er blevet fanget i et limbo mellem fortid og fremtid, hjemsendelse og opholdstilladelse.
Det har medvirket til, at asylansøgere i dag er mere syge, når de forlader landet, end da de kom hertil.
I mine øjne bør en værdig behandling af asylansøgere som minimum indebære, at asylansøgere har det psykisk og fysisk lige så godt, når asylprocessen slutter, som de havde, inden de kom til Danmark.
Samtidig bør den værdige behandling, regeringen taler om, gælde samtlige asylsøgere gennem hele deres ophold i landet.
Uklar aftale
Men hvad indebærer en »værdig behandling« af asylansøgere for regeringen? Og hvordan skal det sikres, at regeringens hensigter bliver til realiteter?
Foruden et ønske om at afskaffe de særligt lave ydelser i kontanthjælpssystemet rummer finansloven et forslag om, at sagsbehandlingen tilføres mere viden ved at udvide Flygtningenævnet med to medlemmer — én repræsentant udpeget af Dansk Flygtningehjælp og én udpeget af Udenrigsministeriet.
Samtidig indeholder regeringsgrundlaget et udspil om, at asylansøgere — samt afviste asylansøgere, der ikke kan vende hjem, og som har samarbejdet i hjemsendelsesprocessen — skal kunne arbejde og bo uden for centrene efter et halvt år.
Sidstnævnte forslag er imidlertid ikke færdigudarbejdet, og lige nu står det ikke klart, om det kommer til at falde ud til asylansøgernes fordel.
Jeg har en række betænkeligheder ved forslaget. For det første finder jeg det interessant, hvornår det halve år begynder. Er det, når asylansøgeren ankommer til Danmark, eller begynder uret først at tikke, når sagsbehandlingen påbegyndes? Den detalje kan gå hen og blive afgørende for asylansøgernes velbefindende og længden af deres ophold i centrene. For det andet er det uklart, hvor mange asylansøgere, der i sidste ende vil få muligheden for at bo og arbejde uden for centrene.
Et af kriterierne for, at de får lov er, at de indgår i et samarbejde om en frivillig hjemsendelse. Det kriterium er værd at se nærmere på.
Et sådan samarbejde med de danske myndigheder vil nemlig betyde, at asylansøgerne indirekte anerkender, at deres flugt på ingen måde var livsnødvendig. Men sagen er, at de netop vægrer sig for at rejse hjem, fordi det vil være en tilbagevenden til et land i krig og elendighed?
Er der job?
Endelig er der regeringens løfter om at give asylansøgere mulighed for at arbejde uden for centrene.
Regeringens hensigtserklæringer og ambitioner på dette punkt er i udgangspunktet flotte. Til netmagasinet New Times udtaler Helle Thorning-Schmidt: »Først og fremmest ønsker vi at give asylansøgere mulighed for at få et job. Vi mener, at deres deltagelse i det ’hvide’ arbejdsmarked kan give færdigheder — uanset om de får asyl eller vender tilbage til deres hjemland.«
Det er imidlertid uklart, hvordan regeringen vil sikre, at asylansøgerne får mulighed for at gøre brug af deres ret til at arbejde. Hvordan vil man sikre, at der er virksomheder, der vil tage imod asylansøgere?
Selv om regeringen giver asylansøgere lov til at bo og arbejde uden for centrene, er det ikke ensbetydende med, at arbejdspladserne vil opfatte asylansøgerne som en positiv ressource.
Spørgsmålet er også, om regeringen har planer om at bidrage til asylansøgernes inklusionsproces i samfundet, også efter de har fået opholdstilladelse. Hvis den har, vil det kræve en række tiltag fra regeringens side.
Til gengæld kan indsatsen vise sig at kaste store fordele af sig — ikke kun for asylansøgerne, men også for Danmark. Rapporten Det var ikke nemt, men jeg klarede det, som blev udgivet af Det Nationale Forskningscenter for Velfærd sidste år viste, at asylansøgere er både bedre uddannede og mere ressourcestærke end arbejdsimmigranter.
Alene det faktum, at det overhovedet er lykkedes dem at komme til Danmark, viser deres styrke. Rejsen hertil byder nemlig på en hård darwinistisk udskillelsesproces. Kun de stærkeste når det endelige mål.
Vejen til win-win
For at kunne skabe en win-win-situation, der udløser gevinster til arbejdsgiverne, asylansøgere såvel som til det danske samfund, er det afgørende, at asylansøgerne får muligheden for at lære dansk med det samme, at de får mulighed for at uddanne sig og sidst men ikke mindst, at der skabes mulighed for at de kan få merit for de uddannelser, de har gennemført tidligere i deres liv.
Når jeg fremhæver muligheden for at få merit, er det blandt andet fordi rapporten Flygtninge på langvarig starthjælp peger på, at flygtninge på langvarig kontanthjælp, på grund af dårlig økonomi, »presses ud i gråzoneområder med dyre lån og sort arbejde.«
Det har længe været et stort problem for flygtninge, at de ikke kunne få merit for dele af deres uddannelser. Det har gjort det svært for dem at bryde ud af samfundets nederste lag og blive inkluderet i samfundet.
Den norske succes
Vil man have inspiration til, hvordan man gradvist kan skabe flere og flere meritbehandlinger, der giver både flygtninge og asylansøgere merit for dele af deres uddannelser, er det værd at kigge vores norske naboer over skulderen.
For nogle år siden var jeg på en konference i Norge, hvor en ny model for en meritgivende uddannelse — faglæreruddannelse for tosprogede lærere blev fremlagt. Før dette tilbud blev etableret havde det været svært at få lærerstudenter med flygtninge- og indvandrerbaggrund ind på de norske lærerhøjskoler. Det havde også været vældig svært at skaffe lærere med formelle lærerkompetencer og anden etnisk baggrund end norsk til de norske grundskoler.
Derfor gik ni højskoler og et universitet sammen om at etablere en 3-årig uddannelse, der bygger oven på de kompetencer de indskrevne allerede havde. Uddannelsen er en succes: i dag har 400 tosprogede lærere gennemført den.
Få mændene med
Det kan dog med rette indvendes, at denne uddannelsesmodel mest knytter sig til et såkaldt ’kvindefag’. Derfor er den hellige gral ikke er forvaret med denne uddannelsestype alene — mændene lades stadig i stikken.
Det viser undersøgelser fra bl.a. den norske antropolog Marianne Gullestad. Hun har fremhævet, at de højest uddannede, typisk de flygtede mænd, har sværere ved at komme i arbejde end deres kvindelige modparter.
Denne skævvridning benævner Marianne Gullestad ’den negative klasserejse’: fædrene mister i mødet med det norske arbejdsmarked deres status som forsørgere og som familiens overhoveder.
Hvis livet skal opleves som værdigt for hele familien (og ikke kun for kvinderne), fordrer det, at muligheden for meritbehandlinger også åbnes op for flygtninge med længere videregående uddannelser.
En all round meritordning er med andre ord et helt nødvendigt tiltag, hvis man vil sikre flygtninges inklusion i det danske samfund. Det er et must, hvis man vil sikre asylansøgere og flygtninge en værdig fremtid og en human behandling.
Heidi Mengel—Christensen er projektleder for Mangfoldige Stemmer i Dansk Flygtningehjælps Ungenetværk (DFUNK)

