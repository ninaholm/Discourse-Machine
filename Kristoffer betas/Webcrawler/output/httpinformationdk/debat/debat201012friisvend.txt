Friis vender FN ryggen

Klimahjælp til u-landene bør gå gennem FN.


 Det er glædeligt, at den danske regering kommer med en mere aktiv klimapolitik. I første omgang vil klimaminister Lykke Friis (V) gøre op med u-landenes organisering. I dag er der nogle lande, der klassificeres som u-lande, selvom de i realiteten ikke er det - der er langt fra Singapore til Tchad. Lykke Friis mener, at den kendsgerning skal bruges til at splitte u-landenes gruppe i klimaforhandlingerne. Det vil Danmark forsøge ved at etablere samarbejder med de u-lande, der ifølge regeringen er konstruktive.
Men hvad der er konstruktivt set fra et dansk perspektiv, er ikke nødvendigvis konstruktivt for andre lande. I de seneste års klimaforhandlinger har u-landene stået sammen, og netop derfor er de blevet en reel modpart til de rige lande. Sammen har de råbt på højere ambitioner og en mere retfærdig byrdefordeling, hvilket har resulteret i, at eksempelvis klimatilpasning og finansiering er kommet højt på den globale dagsorden.
FN på sidespor
Lykke Friis mener videre, at Danmark klimapolitisk skal arbejde i to spor: Forhandlingssporet og handlingssporet.
Når det gælder forhandlingsporet, fastslår Friis, at FN-forhandlinger er alt for langsomme. Det er lidt trist at konstatere, at Danmarks klimaminister ikke har højere tanker om FN-systemet. Det er jo ikke FN, der er problemet. Det er derimod den manglende politiske vilje hos nogle af FN's medlemmer. Og selvom det er langsommeligt, er FN det eneste forum, hvor små og fattige lande kan deltage på lige fod med de rigere.
Ministerens handlingsspor lyder konstruktivt og signalerer, at noget vil ske. Det er godt. Der er et presserende behov for handling, da de tiltagende klimaforandringer som bekendt ikke venter på, at der kommer en aftale. Og så kan konkret handling også give forhandlingerne et skub i en positiv retning. Spørgsmålet er bare, om Danmark kommer til at gøre mere skade end gavn med det nye udspil. Ifølge Lykke Friis vil regeringen prioritere penge til to nye fonde. Begge initiativer vil sikkert lede til gode projekter og få en positiv effekt. Det er dog overraskende, at Lykke Friis også her ønsker at vende FN ryggen.
Fra u-landene har det netop lydt igen og igen, at klimafinansiering skal kanaliseres inden for FN-systemet, hvor u-landene også har en mulighed for at deltage i beslutninger om prioriteringer og tilgang. Så hvorfor kommer Danmark ikke bare med en god pose penge til eksempelvis FN's tilpasningsfond? Det ville være et positivt signal til forhandlingerne.
Det er godt, at Danmark nu bliver mere aktiv i forhold til klima. Især hvis Danmark vil arbejde for ambitiøse løsninger, der skaber global bæredygtig udvikling, og at det ikke blot bliver en strategi for at styrke danske interesser.
Mattias Söderberg er klimamedarbejder i Folkekirkens Nødhjælp

