Wildskud



'Geert Wilders er ikke helt min kop te. Men i modsætning til vores modstandere - og i modsætning til eftergivenhedspolitikerne og meningsdannerne i Danmark og England - så tør vi godt invitere ham'- Naser Khader (K)FOR ET ÅRS TID siden var der stort set ingen uden for Holland, der havde hørt om politikeren og filmmanden Geert Wilders. Endnu færre havde set hans stærkt islam-kritiske film Fitna. Det forhindrede imidlertid ikke, at filmen og dermed Wilders delte vandene mellem de, der blev krænket over hans propagandistiske og stærkt forsimplede sammenkædning mellem islam og terror, og de, der mente, han slog et nødvendigt slag for ytringsfriheden.Siden har hollænderen blandt andet fået et tåbeligt indrejseforbud i England, fordi man mente, det ville være til fare for den offentlige orden at give ham mulighed for at drøfte sin film med medlemmerne af Overhuset, selv om det var selv samme hus, der havde inviteret. Sådan er vi ikke i Danmark. Her kæmpes som bekendt en stålsat kamp for ytringsfriheden, så hvad er mere naturligt end at invitere ekstremisten Geert Wilders til den antiekstremistiske konference, som den nyslåede konservative Naser Khader har stillet sig i spidsen for.'Se, hvad vi tør,' lader til at være den afgørende kvalifikation. Naturligvis gælder ytringsfriheden for Geert Wilders, naturligvis er det forkasteligt, at han trues på livet på grund af sin film, og naturligvis står det arrangørerne frit for at invitere ham til konferencen. Men hans 'indsigt' i ekstremisme og radikalisering er hovedsageligt dokumenteret i den talentløse sammenklipning af faktuelt rigtige filmstumper, som til sammen tegner en fuldstændig tendentiøs og idiotisk sammenkædning mellem islam, Koranen og terror, som er lige så forsimplet og propagandistisk som nogle af de fremstillinger af Vesten, som radikaliseret islam kan stå for. Han har med andre ord ikke meget at byde på i sammenhængen.Med en invitation af Wilders risikerer man ikke kun, at konferencen, som er vigtig og relevant nok, først og fremmest vil handle om hollænderens tilstedeværelse; man er også med til at underbygge tendens til, at ekstremister i begge lejre lever af at fremstille præcis de samme billeder af hinanden.Problemet er blot, at hvis man forsøger at slå til lyd for, at symbolet Geert Wilders for længst er blevet større, end hans elendige værk eller budskab på nogen måde berettiger til, stemples man øjeblikkeligt som fjende af ytringsfriheden eller kort og godt som 'kujon'. Det var i hvert fald, hvad Dansk Folkepartis Pia Kjærsgaard kaldte statsministeren, da han sagde, at Wilders ikke var værd at beskæftige sig med. Han er åbenbart hævet over almindelige vurderinger af saglighed eller lødighed. Men det gavner hverken ytringsfriheden eller en nødvendig og nuanceret debat om ekstremismen og radikaliseringens væsen. Tværtimod.
