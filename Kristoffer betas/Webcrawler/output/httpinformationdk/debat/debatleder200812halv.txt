Halvfærdige reformer



 Samtidig med Kinas kommunistparti fejrer 30-året for de økonomiske reformer, er particheferne herre i et hus, der kun er blevet halvt renoveret. Et nyt, flot kapitalistisk møblement er blevet anskaffet, som har gjort livet mere behageligt for store dele af befolkningen. Men det faste inventar er fortsat ikke blevet udskiftet. Det river kineserne i næsen med sin lugt af gammel totalitær foragt for rettigheder.
Der er ikke tegn på, partiet har tænkt sig at gennemføre den sidste del af renoveringen. Præsident og partileder Hu Jintao erklærede i slutningen af sidste uge, at Kina vil fortsætte den økonomiske reformpolitik, men aldrig vil bevæge sig ned ad vejen mod vestligt liberalt demokrati.
Større politisk åbenhed virker også endnu mere usandsynligt med den nuværende globale finanskrise. Kina er hårdt ramt. Landets eksportorienterede fabrikker lukker på stribe. Arbejdsløsheden og protesterne stiger.
Udsigten til ustabilitet gør partiet nervøs. "Stabilitet er den altoverskyggende opgave," sagde Hu Jintao i torsdags, og brugte dermed et af Deng Xiaopings slogans. Reformpolitikkens fader brugte det selv kun, da kommunistpartiet frygtede for sin fremtid efter afslutningen på Den Kolde Krig og studenterdemonstrationerne i 1989.
Nu advarer Hu Jintao sine partifæller om, at de ikke skal tage kommunistpartiets greb om magten for givet: "Besiddelse i fortiden betyder ikke, du stadig har det i dag. Besiddelse i dag betyder ikke, du vil have det for altid," sagde han i sidste uge.
Præsidenten mener, der skal skabes stabilitet for bedre at sikre partiets magt. Det skal ikke ske gennem politisk liberalisering, men gennem økonomisk vækst. Hvis den vækst ikke er nok, foretrækker partiet fortsat sin gammelkendte metode for at opretholde det tilsyneladende 'harmoniske samfund': ved at kvæle utilfredshed og kritik.
Det viser den nylige arrestation af forfatteren Liu Xiaobo. Han deltog i en underskriftsindsamlingskampagne, der krævede mere frihed og politiske reformer.
'Charter 08', som kampagnen hedder, appellerer til Beijing om at indføre vidtrækkende politiske reformer, såsom ytrings- og religionsfrihed, oprettelsen af et selvstændigt juridisk system og afslutningen på et-partistyret.
Men der er ikke udsigt til, den appel vil blive efterlevet. De Olympiske Lege, med det intense internationale fokus på Kina, efterlod ingen positiv effekt på menneskerettighedsområdet. Og 2009 er 20-året for massakren omkring Den Himmelske Freds Plads - partiets frygt for at det jubilæum vil være katalysator for en ny demokratisk bevægelse, vil gøre det endnu mindre parat til at tolerere dissens.
Regeringens nervøse reaktion på Charter 08 viser dog netop, i hvor stor grad Kina har brug for de ændringer, som Liu Xiaobo og de andre underskrivere opfordrer til. Så længe de ændringer ikke finder sted, vil Kinas reformproces kun være halvt færdig. 

