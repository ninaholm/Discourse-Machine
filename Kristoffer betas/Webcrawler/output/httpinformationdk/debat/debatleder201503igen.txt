Igen, igen: Risøs atomaffald syltes
LEDER


 Den mindst dårlige udvej. Sådan må man beskrive udfaldet af det møde i onsdags, hvor sundhedsminister Nick Hækkerup (S) og Folketingets partier drøftede, hvad der skal ske med de 5.000-10.000 kubikmeter radioaktivt affald, som ligger ophobet på den tidligere atomforsøgsstation Risø ved Roskilde Fjord. Deres beslutning blev: At tiden ikke er inde til en beslutning.
Risøs radioaktive arv har plaget danske ministre og embedsmænd, siden Risøs nukleare virksomhed blev lukket i år 2000. Daværende forskningsminister Birte Weiss (S) begrundede over for Information a-stoppet med, »at det ikke kunne betale sig at reparere på den sidste igangværende reaktor, hvor der var en lækage«.
Det ubetalelige har siden vist sig at spøge omkring efterladenskaberne fra Risøs a-drift. Skiftende regeringer og embedsmandsgrupper har arbejdet på to løsninger: Den ene at få affaldet skibet af til udlandet; den anden at få affaldet gravet varigt ned i Danmark.
Et særligt problem har været 233 kg højradioaktivt affald, som kan have en nedbrydningstid på over 100.000 år. Herligt, hvis det endte i udlandet, da en sikker dansk deponering i så lang tid kan blive problematisk. Men nej. Trods danske diplomatiske bønfaldelser har intet udland ønsket at tage imod skraldet.
Danske myndigheder har undervejs nedklassificeret de højradioaktive 233 kg til ’kun’ at være mellemradioaktive. Det har udløst kritik fra udenlandske eksperter og ikke dulmet bekymringerne i de fem kommuner, der har været udset som muligt slutdepot for affaldet.
En ny vending tog sagen, da den daværende SF-sundhedsminister Astrid Krag i oktober 2012 bad om opbakning fra Folketingets partier til arbejdet med det slutdepot, som ni år tidligere var besluttet af Folketinget. Nu var partierne blevet ængstelige ved den store lokale modstand. Derfor bad de om ekstra indsats for at eksportere problemerne. Og – som noget nyt – fik ministerierne ordre til også at undersøge mulighederne for et ’mellemlager’ – en midlertidig anbringelse i op til 100 år, indtil eftertiden måtte finde en holdbar løsning.
Et mellemlager byder imidlertid på sine egne problemer. Da det skal være tilgængeligt, skal det bemandes, og der er risiko for udslip ved terror eller naturbegivenheder, f.eks. oversvømmelse ved stigende vandstande. Derudover kan den lokale modstand mod et mellemdepot blive mindst lige så voldsom som mod et slutdepot. I deres rapport til regering og folketing har embedsmændene ikke været begejstrede for mellemlagringen. Embedsmændene har søgt at skræmme politikerne ved at henvise til dens usikre forløb og udgifter.
Men ha! Mellemlagringen var lige præcis den løsning, som partierne på mødet i onsdags enedes om at lade undersøge videre. I Sundhedsministeriets pressemeddelelse skryder minister Nick Hækkerup: »Det er fuldstændigt uvedkommende, om den her løsning, vi nu i fællesskab er nået frem til at undersøge yderligere, fordyrer eller forlænger processen med at finde en løsning på, hvor og hvordan atomaffaldet skal opbevares. Det er slet ikke det afgørende. Jeg er optaget af, at vi finder en løsning, som danskerne kan være helt trygge ved.«
Partierne enedes om først at mødes »inden for cirka et års tid« til »en fornyet drøftelse af perspektiverne ved et mellemlager«.
Så affaldet bliver liggende på Risø – hvor de omkringboende forholder sig roligere end beboerne i de fem områder, der er udset som slutdepot.
Men også Risø er problematisk. De oplagrede tønder viser tegn på tæring og skal udskiftes. Og Risø er truet af stigende vandstande. Under orkanen Bodil i december 2013 var fjordvandet kun én meters højde fra at trænge ind til atomaffaldet.
Et godt gæt er alligevel, at Risø rent faktisk bliver ’mellemlager’. Affaldet ligger der i forvejen; lokalt er der ikke så megen modstand som ved de mulige slutdepoter. Risø-uro kan dysses ned med løfter om tøndeudskiftning og højvandssikring.
En dårlig løsning, men nok den mindst dårlige.

