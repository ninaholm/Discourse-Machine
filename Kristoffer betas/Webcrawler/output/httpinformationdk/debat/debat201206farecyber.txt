Fare for cyberkrig er overvurderet
Cybervåben er hverken billige eller nemme at bruge – og de kan sågar fremme fred snarere end øge faren for krig


 Skal vi frygte cyberkrigsførelse? At dømme efter mediernes dramatiske overskrifter, er svaret: Cyberkrigsførelse gør det lettere at begynde en krig – og øger dermed faren for krigsudbrud.
Hvorfor? Fordi cyberkrig føres asymmetrisk. Den er billig, destruktiv og vil friste svagere stater til konflikter med stærkere stater – den slags konflikter, der ville være undgået med tidligere tiders magtbalancer. Og da cyberangreb er svære at spore, behøver en aggressor ikke nødvendig vis at frygte hurtig gengældelse. For da det er svært at forsvare sig mod cyberangreb, vil de fleste rationelle stater foretrække at angribe først.
Da cybervåben desuden er omgivet af hemmeligholdelse, og deres eksistens er usikker, er aftaler om våbenkontrol desuden svære at gennemføre. Mere cyberkrigsførelse vil med andre ord føre til flere krige.
Andenrangs-science fiction
Problemet med ovenstående skræmmescenario er blot, at det ikke har bund i virkeligheden, skriver Princeton-forskeren Adam Liff i en tankevækkende artikel i Journal of Strategic Studies.
Her advarer han mod at tro, at cyberkrigsførelse skulle have sin egen indre logik – eller teleologi (læren om processers hensigt eller mål, red.) – der vil altid resultere i flere konflikter. Militærstrategi og magtrelationer er langt mere indviklede end som så.
Fremfor at basere vores cyberpolitik på aparte scenarier fra andenrangs-science fiction-film bør vi se cybervåben som et middel, der kan anvendes af reelle aktører, der har reelle dagsordener, reelle interesser – og reelle omkostninger at betale, hvis noget går galt.
I nutidens geopolitiske situation finder Liff intet grundlag for de skræmmevisioner, som ambassadører fra det ’cyberindustrielle kompleks’ fremfører. Liff skitserer selv en række scenarier, hvor cybervåben vil kunne nedtrappe – ikke optrappe – konflikter!
Det er en dristig tese, men det lykkes Liff at gendrive en stor del af den konventionelle visdom om cyberkrigsførelse.
Denne form for krig er muligvis asymmetrisk, men det er en myte, at avancerede cybervåben skulle være billige og let tilgængelige. At udvikle dem kræver ressourcer, tid og operationel hemmeligholdelse. Svage aktører er ikke i nærheden af at kunne indlede vedholdende angreb, der lammer godt forsvarede systemers infrastruktur.
Og selv hvis de var, ville de næppe vælge at indlade sig på cyberkrig: Offensive cyberangreb fra svage stater giver kun mening, hvis de kan følges op med konventionel våbenstyrke. Ellers vil de blive slået hårdt ned på af den stærkere stats konventionelle militære reaktion. Det er derfor, Somalia eller Tadsjikistan sandsynligvis aldrig vil føre cyberkrig mod USA.
Stater, der har kræfterne til at føre cyberkrig, vil heller ikke nødvendigvis kunne overskue de faktiske konsekvenser af deres cyberangreb. Selv avancerede aktører som USA har ikke et klart billede af, hvor stor sandsynligheden for succes ved sådanne angreb i virkeligheden er.
Risikoen for selvforskyldte skader er derimod højt, da cyberangreb uforvarende kan sætte lukrative aktiver – såsom en fjendes bankinfrastruktur – ud af spillet .
Det er altså for letkøbt at tro, at rationelle aktører vil satse på at udnytte cybersårbarheder hos hinanden og engagere sig i en kostbar cyberkrig, hvis de kan finde andre og billigere måder at løse deres konflikter.
Gågadeterror har størst effekt
Vi må ikke glemme, at krig først og fremmest er et tvangsmiddel, og det er svært at tvinge nogen til at opføre sig i overensstemmelse med ens krav, uden at tage ansvaret for at have gjort skade på deres ejendom. Selvfølgelig kan cyberangreb være svære at spore.
Men enhver regering, der bruger dem i forventning om at få andre regeringer til at makke ret, vil blive nødt til at klargøre, at den er angrebets afsender.
Terrorister er mere opsatte på anonymitet, men realiteten er, at ingen terroristgruppe haft stor succes med at anrette alvorlige skader på civil eller militær infrastruktur siden 11. september 2001.
For en gruppe som al-Qaeda er omkostningerne ved at ramme plet simpelt hen for høje. Der vil aldrig være nogen garanti for, at en eventuel cyberterror kampagne fra deres side, vil blive lige så spektakulær som en lavpraktisk selvmordsbombe på en travl offentlig plads.
Fredsskaber
Cyberkrigens effekt vil naturligvis afhænge af karakteren af de involverede aktører, deres relative forhandlingsstyrke og graden af troværdighed af de oplysninger, de har om hinanden.
»I de fleste tilfælde«, bemærker Liff, »vil cyberkrigsførelse næppe øge den forventede gevinst ved en krig mellem aktører, der ellers ikke ville bekæmpe hinanden. Truslen om cyberkrigsførelse kan endda under visse omstændigheder være nyttig som afskrækkelse mod konventionelt overlegne modstandere, hvilket reducerer faren for krig.«
Læren må være, at en teleologisk forståelse af teknologiske forandringer sjældent giver skarpe analytiske indsigter, men oftere resulterer i forvirret tænkning og dårlig politik. Og dog er teleologisk tænkning om teknologi fremherskende.
Ligesom det er moderne at tro, at cyberkrigsførelse i sig selv er dårligt for international sikkerhed og fred i verden, er det også moderne at tro, at sociale medier i sagens natur er dårligt for diktatorer. Eller at online-filtre i sig selv er dårlige for debat og vidensadgang.
Men den virkelige verden føjer sig aldrig efter halvbagte teleologiske teorier. Gang på gang ser vi teknologier antage roller og funktioner, ingen forventede.
Uanset hvilken ’indre logik’ cybervåben, sociale medier eller online-filtre måtte besidde, vil samme logik uundgåeligt mutere, når disse værktøjer først finder vej ind i politiske, sociale eller kulturelle praksisser.
Således kan cybervåben ende med at fremme freden, sociale medier ende med at styrke totalitarisme, og online-filtre ende med at forbedre informationsspredningen.
Vi vil ikke altid kunne forudsige disse virkninger, men holder vi os til rent teleologiske forklaringer, vil vi være tilbøjelige til at afskære os selv de optimale rammer for teknologisk analyse og beslutningstagning.
 
© Evgeny Morozov og Information
Oversat af Niels Ivar Larsen

