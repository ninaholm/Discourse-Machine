Danske politikere burde have lært af amerikanernes katastrofale energisalg
Vil det delvise frasalg af DONG Energy til Goldman Sachs kompromittere forsyningssikkerheden og fordyre taksterne? I USA skræmmer sporene fra privatiseringer af energisektoren – med Enron-affæren som et skoleeksempel


 
	For denne blaserte amerikaner lyder den aftale, som netop er blevet indgået, om at sælge 19 procent af DONG Energy til et Goldman Sachs datterselskab i Luxembourg, foruroligende bekendt. Den danske offentlighed husker det måske ikke så nøje, men for ikke så mange år siden indtraf i USA en finansiel krise, som involverede et offentligt forsyningsselskab ligesom DONG. En krise, der i dag står som det klassiske eksempel på, hvordan det amerikanske erhvervsliv er i stand til at vildføre velmenende, men naive politikere – og overlade det til skatteyderne at samle regningen op.

	Her er historien i korte træk med den stjernespiller, som vil få en klokke til at ringe hos de fleste: Enron Corporation.

	I 1996 vedtog det statslige parlament i Californien et omfattende lovforslag, der deregulerede fastsættelsen af energipriser og overførte kontrollen over statens elektricitet fra offentlige forsyningsvirksomheder til private energiselskaber. I årene efter Reaganæraen blev privatisering anset for at være en naturlov, og da elektricitet på dette tidspunkt var temmelig dyrt i Californien, mente også forbrugeradvokater, at et brud på monopolerne kunne føre til lavere priser.

	Loven af 1996 tvang offentlige forsyningsvirksomheder som Pacific Gas and Electric til at sælge deres kraftværker til private. Der blev i statsligt regi skabt et frit marked for energiudveksling, hvor private virksomheder skulle konkurrere med hinanden, hvorved elpriserne for forbrugerne skulle falde. Men det kom til at gå ganske anderledes.

	Strømafbrydelse

	Lovforslaget blev enstemmigt vedtaget, og inden politikere opdagede lovforslagets indbyggede svagheder, havde de uafhængige energiselskaber allerede gennemskuet, at de kunne forhøje taksterne efter forgodtbefindende, uanset at de statslige forsyningsselskaber var forpligtet til at levere elektricitet til deres kunder. Virksomheder som Enron skabte kunstig knaphed på elektricitet ved midlertidigt at lukke kraftværker – de kaldte det reparation – og tvinge de statslige forsyningsselskaber til at købe hurtige energiløsninger til ublu priser.

	En langvarig tørke, en varm sommer og siden en kold vinter medførte pludselige stigninger i californiernes el-forbrug, og da forsyningsvirksomhederne stadig ved lov var pålagt at holde deres individuelle takster nede, betalte de langt mere, end de tjente. Situationen blev hurtigt uholdbar, og af desperation indførte forsyningsvirksomhederne en politik med ’rullende blackouts’ – i visse områder blev der simpelthen lukket for elektriciteten, indtil forsyningsselskaberne kunne betale deres gæld.

	Det var et kolossalt rod. Noget lignende var aldrig hændt for offentlige selskaber. I 2001 gik Pacific Gas and Electric konkurs, og to år senere blev statens guvernør smidt ud. Hele fiaskoen kostede borgerne i Californien mellem 40 og 45 milliarder dollar.

	Og Californien blev ikke den eneste stat, hvor privatiseringer og dereguleringer drev energipriserne i vejret. En undersøgelse fra 2007 fra det amerikanske Energiministerium viste, at udgifterne til energi steg hurtigere i deregulerende stater end i dem, der havde bevaret det fulde ejerskab over de offentlige forsyningsvirksomheder.

	Uerfarne forhandlere

	Ingen af disse oplysninger er hemmelige – de kan findes på internettet på få minutter. Og selv om betingelserne i DONG/Goldman Sachs-aftalen ikke helt kan sammenlignes – ikke mindst, fordi den danske stat angiveligt bevarer en bestemmende indflydelse i DONG – må den klausul, der giver Goldman Sachs vetoret over for DONG’s fremtidige ledere – vække nervøsitet. Goldman Sachs ser ud til at have store overtalelsesevner i bestyrelseslokaler.

	Nu er aftalen så indgået, og vi må afvente, hvad følgerne bliver. Men efter min mening er de mest fornuftige bemærkninger kommet fra den tidligere statsminister Poul Nyrup Rasmussen (S), der hæftede sig ved »enorme erfaringsforskelle« mellem Finansministeriet og Goldman Sachs forhandlere. Selvom professor Michael Møller fra CBS insisterer på, at regeringens forhandlere er »voksne mennesker«, har Nyrup en pointe. Californiens energikrise viste, at politikere udmærket kan være mere kortsigtede end forretningsfolk, og de seneste udviklinger i EU’s finans- og bankCaliforniens energikrise viste, at politikere udmærket kan være mere kortsigtede end forretningsfolk, og de seneste udviklinger i EU’s finans- og bank- kriser burde være klare vidnesbyrd om, at finansfolk ikke viger tilbage fra at tvinge hele nationer i knæ, hvis de derved kan maksimere deres fortjenester.kriser burde være klare vidnesbyrd om, at finansfolk ikke viger tilbage fra at tvinge hele nationer i knæ, hvis de derved kan maksimere deres fortjenester.

	Det er beklageligt, at den danske regering ikke tog sig mere tid til at få klarhed over disse mulige faremomenter og ikke indhentede råd fra udvalgte amerikanske økonomer eller finansfolk, der har mange års erfaring med og ekspertise i den slags ting.

	En god rådgiver ville have været Paul Volcker, den tidligere leder af Federal Reserve (USA’s nærmeste pendant til en centralbank), som står præsident Obama nær. Volcker lagde navn til den såkaldte ’Volcker Rule’ – en bestemmelse, der forsøger at begrænse den magt, bankerne får ved at spekulere med deres kunders penge. Hvem ville have været bedre at spørge om de mulige langsigtede konsekvenser af denne aftale?

	Eller hvorfor ikke gå direkte til kilden? Man kunne have taget en snak med Jeffrey Skilling, den tidligere administrerende direktør for Enron, som nu afsoner en lang fængselsstraf i et forbundsstatsligt fængsel. Hvis nogen er ekspert i, hvordan big business kan udmanøvrere regeringen, må det være han – selv om det forhold, at han endte med at blive fanget, måske nok kan få en og anden til at spekulere på, om han nu også var den rette mand til jobbet.

© George Blecher og Information. Oversat af Niels Ivar Larsen.

