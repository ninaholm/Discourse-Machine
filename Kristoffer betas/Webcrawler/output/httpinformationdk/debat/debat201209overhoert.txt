Overhørt i Beijing
’Regeringen lytter til vores klager og tager dem alvorligt. Det er fremskridt’


 Ud på landet
	»Nu er vi blevet bønder!« siger en smartklædt kvinde i slutningen af 30’erne med et stort smil. Hun arbejder i marketing; hendes mand med it. Og de bor i et af Beijings velhaverkvarterer. Et liv som bonde virker derfor unægteligt som et skridt ned ad rangstigen, og kvindens veninde kigger da også på hende med vantro blikke. »Hvorfor?« spørger en af dem, da hun fortæller, at de har lejet et lille stykke jord på 50 kvm i udkanten af hovedstaden for lige over 1.000 kroner.
»Så kan vi dyrke vores egne grøntsager,« svarer kvinden entusiastisk. »Det er sundere for vores søn, for vi ved jo ikke, hvilke kemikalier der er i de grøntsager, vi kan købe her i byen. Og så kan vi alle tage ud af byen og få frisk luft.«
Inden for de sidste år er de rigere kinesiske byboere så småt begyndt at opsøge landlig idyl på sikker afstand af forureningen, trafikken og byggepladserne. Og blandt ganske få er det nu også blevet en modedille at dyrke egne afgrøder, helst organisk.
Kvindens veninder virker dog stadig skeptiske. »Gider I virkelig det?« spørger den ene.
»Ja, men der er jo også muligheden for at leje bønder til at gøre arbejdet for os, når vi ikke har tid.«
Bliv indenfor
	»Bliv så vidt som muligt indendørs, hold jer fra at tage ud i bakkede områder og områder, hvor jordskred er mulige.«
Den besked fik borgerne i Beijing tilsendt via mobiltelefon lørdag eftermiddag. Afsenderen var hovedstadens myndigheder, som annoncerede, at et stort regnvejr var på vej.
»Regeringen er bekymret for vores sikkerhed. Det er godt,« siger en ældre herre. Han sludrer med den lokale cykelsmed, som er mindre begejstret: »Ja, ja. Men de var ligeglade med vores liv i juli. Der hørte vi ingenting.«
I juli blev Beijing ramt af et voldsomt regnvejr – det voldsomste i seks årtier – og mindst 37 blev dræbt. Det førte til voldsom utilfredshed i befolkningen. Hvorfor advarede lokalregeringen ikke om, hvor voldsomt det ville blive? Nogle pegede på inkompetence. Andre opfattede det som endnu et eksempel på regeringens ligegyldighed over for borgernes sikkerhed.
Siden har myndighederne, for at være på den sikre side, sendt sms-beskeder ud ved optræk til mindre regnskyl. »Det viser, at regeringen lytter til vores klager og tager dem alvorligt. Det er fremskridt,« siger den ældre mand. »De gør bare det, de burde,« svarer cykelsmeden.
Pas på smilet
	’Pokker være det internet’ må være en ofte ytret sætning i Kinas regeringskontorer. For kineserne er der nemlig gået sport i at jage politikere og embedsfolk i cyberspace. Næsten hver uge er der en ny sag, som ydmyger myndighederne. Senest da embedsmanden Yang Dacai forrige uge hastede ud for at inspicere redningsarbejdet efter en busulykke i Shaanxi-provinsen, hvor 36 blev dræbt. Mens han stod på ulykkesstedet blev et billede taget af ham, hvor han står med et bredt smil på læben. Billedet spredte sig hurtigt på internettet. Og i sociale medier blev han angrebet nådesløst. Hvordan kunne han udvise så stor mangel på sympati for de dræbte?
Næsten med det samme blandede statsmedierne sig også. »Vi forstår ikke, hvordan embedsfolk kan grine af en sådan tragedie. Vi frastødes af skamløse smil,« skrev en avis i en leder.
Men der endte historien ikke for kammerat Yang. Kinesere lugtede blod og fandt andre billeder af ham på internettet, som viste, at den angiveligt beskedent lønnede embedsmand ved forskellige lejligheder havde båret mindst fem luksus armbåndsure. En avis vurderede urenes samlede værdi til ca. 200.000 kroner – en kæmpe sum for en offentligt ansat, som kun burde tjene få tusinde kroner om måneden. Nu blev han ved folkedomstolen dømt for ikke kun at være skamløs, men også korrupt. Og i en partiavis hed det, at embedsfolks mistænksomme velstand kan »skade regeringsmagtens ry og troværdighed.«
Yang Dacai indlod sig derefter ganske usædvanligt på en timelang internetchat med kritikere fra hele landet. Normalt ville embedsfolk ellers blot ignorere lignende anklager. Han undskyldte smilet og sagde, at han havde »brugt sin egen lovlige indkomst« på at købe sine ure.
Det førte dog hurtigt til mere hån. »Hvis det er rigtigt, så må han have brugt hele sin lovlige indkomst på urene – og må derfor have haft brug en illegal indkomst for blot at overleve,« skrev en kineser på sin mikroblog.

