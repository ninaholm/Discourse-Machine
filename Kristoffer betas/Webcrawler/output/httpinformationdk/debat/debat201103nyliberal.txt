Nyliberale forsøgsdyr



 Vi bliver kun klogere, hvis vi lærer af andres succes og fiasko. Derfor skrev jeg for nylig om årsagerne til Irlands nedtur.
Det har afledt noget modsatrettede reaktioner. Michael Böss mener ikke, at Irland er offer for nyliberalisme og anklager mig for fejl og forenklede analyser (25. februar). Anders Samuelsen hylder til gengæld irernes liberale politik, men kritiserer mig for skadefryd over irernes fald (2. marts).
Til Samuelsen er der blot at sige, at jeg ikke har nogen skadefryd over for irerne, som skal kæmpe med konsekvenserne af krisen hele dette årti. Det er en høj pris for et par årtiers borgerlige økonomiske eksperimenter. Det under jeg ingen - end ikke dem, der sværger til Liberal Alliances luftkasteller.
Så er der Böss. Som leder af Center for Irske Studier ved Århus Universitet kender han angiveligt en del til Irland. Men det er muligvis så som så med kendskabet til nyliberalisme.
Irsk økonomi var om noget kendetegnet af nyliberale hæderstegn - deregulering, privatisering og lave skatter.
Erhvervslovgivningen skulle være så 'let' som mulig. > For bankerne betød det, at landets finanstilsyn fastsatte principper som de så selv besluttede, hvordan de ville implementere.
Privatiseringer var også på mode. > Fra 1991 i form af en privatiseringsbølge, der omfattede alt fra sukker og stål til telesektoren.
Mest markant var dog de lave skatter og den deraf følgende minimalstat.
>En lav selskabsskat er velkendt. »Som enhver med et basalt kendskab til moderne irsk historie ved, går den tilbage til 1961«, hævder Böss som eksempel på mine fejl. Hmm. Den irske selskabsskat på 12,5 pct. blev indført med finansloven i 1998. På det tidspunkt lå skatten på 32 pct. Et par år før havde den været oppe på 40 pct. Men måske var det bare 'ånden fra 61', der endelig slog igennem?
Irske forsømmelser
Siden midten af halvfemserne har Irland haft et af de laveste skattetryk i Europa. Fra 1995 lå det 10 procentpoint under de gamle EU-lande og var tredjelavest i OECD-landene. De offentlige udgifter beroede på moms og lign., ikke mindst i byggesektoren. Skatter, som dog både er direkte regressive og rammer de fattigste hårdest, og som bunden slås ud af, når konjunkturerne vender.
Under opturen forsømte Irland at investere tilstrækkeligt i uddannelse, forskning, børnepasning og den videre sociale infrastruktur. Områder som ville have styrket konkurrenceevnen i dag og hjulpet med at rejse landet igen.
Nobelpristageren i økonomi, Paul Krugman, har konkluderet, at Irland opførte sig ligesom USA - blot en smule mere ihærdigt, og at det grundlæggende problem begge steder var »frimarkedsfundamentalisme«. Det var et nyliberalt forsøgsdyr. Af den art som Samuelsen også gerne ser Danmark udvikle sig til.
Kristian Weise, chefanalytiker, tænketanken Cevea

