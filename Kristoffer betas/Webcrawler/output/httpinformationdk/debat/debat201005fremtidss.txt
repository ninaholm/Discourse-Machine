'Vi skal fremtidssikre test'
Test skal ikke bruges til at afsløre et fosters køn. Tværtimod skal samfundet gennem en rammelovgivning sætte grænser for, hvilke former for test vi vil tolerere, mener næstformand i Etisk Råd, Lotte Hvas
Lotte Hvas

Med den nye kønstest, som kan købes på nettet, er det nu muligt for forældrene at kende til barnets køn inden den 10. uge, og eventuelt beslutte sig for en abort. Praktiserende læge og næstformand i Etisk Råd, Lotte Hvas, mener, at samfundet skal tage en diskussion om rammerne for fremtidige testmuligheder.- Er det ikke en naturlig udvikling i Danmarks abortpolitik, at man nu kan vælge abort på baggrund af barnets køn?»Jeg vil gerne slå fast, at jeg er absolut tilhænger af fri abort indtil den 12. uge. Men det er ikke en naturlig udvikling at frasortere børn på grund af køn. Indtil for nylig har den frie abort handlet om, at man ikke kunne magte graviditeten. I dag handler det også om at fravælge nogle børn, mens andre er velkomne. Det er en stor forandring, og det er vigtigt at holde fast i at fravælgelse af nogle fostre kun sker, fordi man har konstateret en alvorlig sygdom eller handicap. Derfor mener jeg, at vi skal holde os til at teste for alvorlige sygdomme og ikke for barnets køn.«- Gør vi ikke allerede noget lignende i dag med de forskellige test, gravide bliver tilbudt?»Det er rigtigt, at vi allerede i dag tester de fleste gravide. Men disse test går på alvorlige sygdomme. Vi skal være opmærksomme på hvilke test, vi mener, der er i orden at udføre. Derfor skal vi benytte lejligheden til en overordnet diskussion om, hvordan vi fremtidssikrer fosterdiagnostikken. For det næste skridt kan blive, at vi tester for sygdomme, som ikke er handicappende eller livstruende. Fremtidens diagnostik bliver svær at forholde sig til på grund af de mange muligheder, og vi skal begrænse den til at undersøge fostrene for alvorlige sygdomme og ikke for normalegenskaber.- Skal staten på denne måde blande sig i, hvorfor den enkelte beslutter at få foretaget en abort. Er det ikke et personligt valg?»Det personlige valg er selvfølgelig vigtigt, men vi må se i øjnene, at der er steder, hvor det frie valg har sine begrænsninger og er noget, vi ikke kan kontrollere. For eksempel er det en illusion at tro, at det er den enkeltes ansvar om barnet er velskabt eller ej. Som samfund er vi forpligtet til at sende nogle signaler om, hvad vi mener er i orden, og ikke overlade grænserne for, hvad vi frasorterer til de gravide par. I dag sendes der et signal om, at det er OK, at familien fravælger et barn med Downs Syndrom.«- Man kan nemt og billigt bestille testen over internettet. Hvordan forestiller du dig, at et forbud skulle føres ud i livet?»Man kan ikke forbyde test eller lukke ned for den globale handel. Men vi skal bruge lejligheden til at diskutere, hvor grænsen skal gå i Danmark. Derfor opfordrer jeg lovgiverne til at lave en rammelovgivning for det, vi som samfund synes er i orden og sætte rammerne for hvilke undersøgelser, vi vil have i Danmark - en slags fremtidssikring af det fosterdiagnostiske tilbud. For i fremtiden vil der komme mange flere muligheder for at teste fasterne. Jeg forudser, at det bliver rigtigt svært for alle parter at tage stilling til abort ud fra alle de risici, man i fremtiden kan teste for.«
