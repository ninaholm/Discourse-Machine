Arven efter Carina og Robert
Mediernes evige reference til Fattig-Carina og Dovne-Robert har tegnet et billede af kontanthjælpsmodtagere som kalkulerende, nyttemaksimerende individer uden arbejdsmoral. Det har skabt bred opbakning til den historisk hårde kontanthjælpsreform, der træder i kraft fra nytår


 
	Om et par dage kan kontanthjælpsmodtagere se frem til at få stukket en skovl og en pose vejsalt i hånden. Med den nye kontanthjælpsreform skal de nemlig bidrage til samfundet i såkaldte nyttejob – ellers ryger kontanthjælpen. Samtidig skal tusindvis af kontanthjælpsmodtagere under 30 år til at budgettere med en halveret ydelse, og samlevende par ned til en alder af 25 år skal vænne sig til tanken om at forsørge hinanden, hvis den ene part er arbejdsløs.

	Reformen kan i et historisk perspektiv karakteriseres som hård. Selv om 00’erne har budt på skærpede krav til aktivering af kontanthjælpsmodtagerne, skal vi tilbage til begyndelsen af 00’erne for at finde regelændringer, der førte til reduceret kontanthjælp til en bestemt befolkningsgruppe. Dengang var der tale om den såkaldte starthjælp til personer, der kom til Danmark efter 2002. En ordning, der som bekendt netop er afskaffet.

	Der er heller ikke tidligere blevet stillet krav om, at arbejdsparate kontanthjælpsmodtagere skal arbejde for deres ydelse – og da slet ikke for en indkomst, der må antages at blive utrolig lav.

	Bemærkelsesværdigt nok er kontanthjælpsreformen indført uden det store postyr i den normalt så velfærdsværnende befolkning. Kun 17 pct. af danskerne var i slutningen af 2012 modstandere af at reformere kontanthjælpen, viser en undersøgelse fra Ugebrevet A4. Selv halvdelen af Enhedslistens vælgere, der ellers nok plejer at sætte en fod i døren, når den skal smækkes i hovedet på de svage, bakkede i 2012 op om en reform af kontanthjælpen.

	Den kalkulerende og den dovne

	Retter man opmærksomheden mod mediernes dækning af kontanthjælpsområdet, mens forhandlingerne om reformen stod på, finder man en del af forklaringen på, at den blev vedtaget med stor accept i befolkningen. Medie-dækningen har nemlig i høj grad været præget af de to kontroversielle kontanthjælpsmodtagere Carina og Robert.

	For to år siden blev Carina – eller Fattig-Carina, som hun hurtigt blev døbt – introduceret i medierne af Öslem Cekic (SF) som fattig dansker. Eksemplet blev stort set med det samme dømt ude af både politikere, medier og befolkning, da Carina viste sig at have råd til både fladskærm, hund og cigaretter. I stedet såede Carina en mistanke om, at livet på kontanthjælp måske er lige en tand for fedt, og at kontanthjælpsmodtagerne derfor ikke er motiverede til at arbejde. Mistanken slog for alvor rod med kontanthjælpsmodtageren Roberts otte små ord »I virkeligheden er jeg sgu et dovent svin«, som han leverede i DR2-programmet ’På den 2. Side’.

	Siden Carina og Robert første gang gjorde deres entre i medierne, har de været faste referencepunkter, når medierne skal forholde sig til kontanthjælpen. Det viser en systematisk undersøgelse af syv store dagblades dækning af kontanthjælpsområdet, som jeg har foretaget i forbindelse med mit speciale på Sociologisk Institut ved Københavns Universitet.

	De syv dagblade Politiken, Berlingske, Jyllands-Posten, BT, Ekstra Bladet, Information og Kristeligt Dagblad har tilsammen skrevet 446 artikler med kontanthjælpen som centralt tema, fra Carina første gang nævnes i medierne og et år frem – det vil sige fra den 28. november 2011 til den 27. november 2012.

	I perioden bliver der refereret til Carina eller Robert i mere end hver fjerde artikel om kontanthjælp. Med overskrifter som »Større check til ’Carina’«, »Der er mange som Dovne Robert« og »S varsler skrappere krav til Dovne Robert« har dagbladene været flittige til at bruge Carina og Robert som stereotyper på den almene kontanthjælpsmodtager på trods af, at langt størstedelen af kontanthjælpsmodtagerne naturligvis ikke kan slås i hartkorn med hverken Carina eller Robert.

	Til gengæld glimrer forskere ved deres fravær i dagbladenes dækning af kontanthjælpsområdet. Forskere udgør kun knap 12 pct. af de citerede kilder i artiklerne om kontanthjælp. Politikere, privatpersoner og interesseorganisationer er hver især hyppigere citeret. Mediedækningen af kontanthjælpsområdet har altså været domineret af politiske synspunkter og personlige erfaringer frem for fakta. Det står i modsætning til den generelle tendens til, at medierne bruger stadig flere ekspertkilder.

	Opgør med velfærdens grundlag

	Den begrænsede citering af forskere er problematisk set i forhold til, hvor ofte der refereres til Carina og Robert. Når fakta, forskning og viden ikke bringes i spil i mediedækningen og balancerer det billede af kontanthjælpsmodtagerne, som eksemplerne Carina og Robert tegner, skæres alle kontanthjælpsmodtagere over én kam som dovendidrikker, der bevidst lukrerer på skatteydernes penge, fordi det ikke kan betale sig at gå på arbejde. Det skaber plads til et liberalistisk syn på kontanthjælpsmodtagerne, som vinder indpas på bekostning af det menneskesyn, der er grundlaget for hele velfærdsstaten: Den traditionelt socialdemokratiske forståelse af, at de marginaliserede er ofre for ydre omstændigheder. At problemerne skyldes social arv eller sygdom frem for selvforskyldt forfald eller manglende viljestyrke. Næsten hver fjerde artikel om kontanthjælp fremstiller kontanthjælpsmodtagerne som indirekte skyld i deres egen ulykke.

	Med denne ensidige mediedækning er det ikke så underligt, at befolkningen på tværs af politiske skel synes, at en reform af kontanthjælpen lyder som en god idé. Reformen er med sit store fokus på økonomisk incitament på mange måder et fornuftigt svar, hvis kontanthjælpsmodtagerne – som mediedækningen mere end antyder – går derhjemme og gnider sig i hænderne, mens de ser pengene trille ind på bankkontoen.

	Den syge og den udsatte

	Tilbage står derfor det oplagte spørgsmål om, hvordan befolkningens opbakning ville have set ud, hvis medierne i deres dækning af kontanthjælpsområdet i stedet for Carina og Robert havde refereret til mere repræsentative kontanthjælpsmodtagere på samme vedholdende måde. Det kunne være den psykisk syge kontanthjælpsmodtager, som har svært ved at komme ud af sengen om morgenen. Det kunne være indvandrerkvinden, der ikke behersker det danske sprog tilstrækkeligt til at kunne få et job. Eller det kunne være kontanthjælpsmodtageren, der har søgt job efter job uden held.

	De i mediedækningen tilsyneladende oversete fakta er, at langt størstedelen af kontanthjælpsmodtagerne – ca. 73 procent – kæmper med dårligt helbred, sprogbarrierer og andre alvorlige problemer, der står i vejen for, at de kan få et job. Og at der – hvis nogen skulle være i tvivl – er en økonomisk krise, der begrænser udbuddet af ledige stillinger, som kan søges af de 27 procent, der faktisk er arbejdsmarkedsparate.

	Både mediedækning og reform synes således at ramme helt ved siden af virkeligheden. Frem for at kontanthjælpsreformen tilbyder en løsning på et faktisk eksisterende problem, ser det ud som om, at medierne har været med til at formulere et problem til en reform, der i sidste ende gavner de offentlige finanser mere end kontanthjælpsmodtagerne.

	 

Marie With Nedergaard er cand.scient.soc og har skrevet speciale om mediernes dækning af kontanthjælpsområdet.

