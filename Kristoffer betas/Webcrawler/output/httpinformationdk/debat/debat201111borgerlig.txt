Borgerlige boller bedre
Det er en skrøne at venstreorienterede er bedre i sengen. Flirt, mandligt initiativ og kvindelig underkastelse har altid været en bedre opskrift på fælles glæde end kvindekamp


 »De venstreorienterede havde lidenskaberne, festerne og de bedste kællinger,« sagde Henrik Dahl engang, da han skulle forklare, hvorfor han som ung hang ud på venstrefløjen. Udsagnet er atter blevet aktuelt med Peter Øvig Knudsens Hippie.
De herrer siger mange kloge ting, men på det kønslige område tager de fejl. Selv omgikkes jeg — som medlem af både Studenterrådet og Moderate Studenter — begge fløje og boede på et blandet kollegium. Det var i 60'erne og 70'erne. Men vi er nødt til at begynde med 50'erne.
I 50'erne var det gamle sextabu stærkt på retur. Mange af vores forældre, født i 1900-tallets første fjerdedel, var sammenbidte victorianere, for hvem førægteskabelige forhold var værre end døden og en ung piges rygte som en kridhvid sommerkjole. Men mange var afslappede. Blandt unge bestod sextabuet stort set i ligegyldige ting. Man sparede på de frække ord i dameselskab, kom hjem omtrent til tiden, og var uvidende om en del bizarre foreteelser. De færreste var flove over, hvad de gjorde, hvis de gjorde noget. Statistikken viste, at næsten alle 20-årige piger var berørte, og næsten ligeså mange drenge havde berørt.
Sex og ris i gulvhøjde
I tresserne fik aftabuiseringen det sidste nøk. Ikke, at alle gjorde hvad som helst med hvem som helst. Naturen har nu en gang indplantet en vis tilbageholdenhed i os, en vis knibskhed. Men menneskeskabte hindringer var der yderst få af. Normalfilmene blev stadig frækkere, de offentlige revytekster stadig saftigere. Underholdningsbranchen mente ikke, den kunne underholde uden at være sjofel.
Og så, i 1967, kom hippierne. Først nu blev sex en smule afhængigt af ståsted. Hippierne var nærmest venstreorienterede. Og deres evangelium var »fri kærlighed« og fri livsglæde. Helt tilbage fra 1870'erne har der ganske vist været en spinkel tradition for »fri kærlighed« i socialist- og kunstnerkredse. Men den spillede kun en marginal rolle ved ungdomsballerne før 1967. Og desuden betød fri kærlighed dengang 'før- og uægteskabelig kærlighed', det betød ikke 'promiskuitet'. Men dét gjorde det for hippierne. På kollegiet foregik al spisning nu ved fester i gulvhøjde, så man var klar til at kaste sig over hinanden, når rijsttaflet og liebfraumilchen var indtaget. Og jeg kan garantere, at både mappedyrene og de langhårede deltog lystent.
Men hippierne var avantgarde. Det ultimative hippieliv var at flytte i kollektiv, hvor alle var på bol med alle. Dét var der ikke mange procent, der gjorde, men det satte en standard: Sex var blevet en smule holdningspolariseret. Ikke politiseret, for hippierne var ikke særlig politiske. Som alle »bevægelser« ville de gerne missionere, men hvis jeg insisterede på mit slips, pressede de mig ikke; de syntes blot, at det var synd for mig med dette bånd til den gamle verden.
I øvrigt var de stærkt præget af religiøse oplevelser, så deres ståsted er ikke let at rubricere i nutidens termer. Det gik ikke ud på at stemme på bestemte partier, men på at leve i pagt med Livets egne love. Derfor gik de i bare tæer, de kunne ikke gøre for, at nogen havde hældt asfalt ud over blomsterne!
Ugenerøse marxister
Så blev det '68, og lynhurtigt kom marxismen til at dominere over hippierne. Der blev bollet videre i de dertil indrettede kollektivrum. De frugter, det afstedkom, skulle ikke interessere sig for, hvem deres forældre var. Ikke noget med far og mor. Det var Ralf og Karen over hele linjen, ingen skulle tro, de var noget. Jalousien skulle én gang for alle afskaffes som den småborgerlige indoktrinering, den var. Flere af mine venstrevenner har fortalt mig, hvordan de profiterede på det: Selv var de ikke særlig jaloux anlagte, så den løsslupne stil gav dem stor tilfredsstillelse, hvorimod deres kærester (deres børns mødre) led helvedes kvaler uden at kunne protestere!
Marxisterne gik i nogenlunde det samme tøj som hippierne — uden at gå hele vejen. De nød den samme musik og indtog de samme stoffer. Men nu var det ikke for at finde Tilværelsens Inderste Mening — den havde de fundet! I øvrigt kaldte marxisterne sig ikke marxister! Da jeg i 1974 lavede en studenter-opinionsundersøgelse i Universitetsavisen, viste der sig et klart venstreorienteret flertal (SF, VS, S, Komm.) på Københavns Universitet, men yderst få kaldte sig marxister. Talrige svarede, at de ikke havde studeret Das Kapital tilstrækkeligt til at kunne besmykke sig med dette ansvarstunge navn. En marxist var en venstrerevolutionær nørd, der kunne sin Marx!
I modsætning til hippierne var de ikke generøse. De, der ikke var med, var imod og skulle udrenses. På KU var vi Moderate Studenter dem en torn i øjet. Vi var lige akkurat for mange og for smarte til at blive elimineret, men på Århus Universitet lykkedes det marxisterne at udrydde al modstand, bl.a. ved at sørge for at bestemte reaktionære lærere blev boykottet. Men festerne ... jo, de var nok en tand vildere blandt de røde end de blå. Den stereotyp lå begge parter under for, og mht. kollektiverne var den sand.
Mandlig bodsgang
Men det skulle snart ændre sig. I de første år efter '68 var klassekampen vigtigere end kønskampen. De venstreorienterede kvinder lavede kaffe til Revolutionen. Men omkring 1970 kom kvindekampen i fokus, og venstrekønslivet blev stadig mere konfliktfyldt. Kvinderne ville ikke reificeres, som de sagde. Den ene mand efter den anden sønderrev sine klæder og bekendte, hvilken chauvinist han havde været. F.eks. erklærede Jesper Jensen, at han tog stærk afstand fra sin egen Nu skal vi ud og se på damer!, der ellers havde været populær i Freddy Fræks fortolkning.
Ja, selv den normalmenneskelige samlivsstilling blev kontroversiel. Hans-Jørgen Nielsen skildrede i Fodboldenglen fra 1979, hvordan bogens jeg og dettes hustru kæmpede om overpladsen, hvad der ofte endte i et frustreret sideleje.
I slutningen af 70'erne så jeg på KU en lille notits, hvori der kaldtes til møde i mandegruppen »Rødsokkerne«. Der skulle man bl.a. diskutere spørgsmålet »Hvorfor kneppes der bedre på højrefløjen?«. Jeg smilede, fordi jeg for længst havde erkendt dette, og fordi svaret var simpelt: Med al den kvindekamp og al den syndsbevidsthed er det klart, at det må gå ud over sexlivet. Og eftersom vi reaktionære mænd og kvinder var mindre præget af den nye kvindeaggression og den nye mandeforlegenhed, kunne vi bedre leve op til naturens kønsroller: Flirt, mandligt initiativ og kvindelig underkastelse — til fælles bedste. Jo, sexlegen var bedre på højrefløjen!
 
Lars Brink er professor i dansk

