Venstrefløjen taber vækstdebat



 
	At være venstreorienteret handler for mange om symboler frem for håndgribelig politik. Derfor savner venstrefløjen folkelig opbakning.

	Venstreorienterede forarges over folk, der køber konventionelle fødevarer, for at spare penge. De forarges over folk, der sælger deres krop, for at få penge.

	En omlægning af skatten, der giver flere penge til lavtlønnede, bliver mødt med indignation, fuldstændig uden for skiven med rigtige venstreorienterede værdier.

	Den manglende folkelige appel kan føres tilbage til, at venstrefløjen ikke længere ønsker økonomisk vækst.

	Den klassiske venstreorienterede politik med økonomisk omfordeling er blevet umulig i praksis. Almindelige lønmodtagere vil ikke gå ned i levestandard, men de kan godt overtales til at give afkald på en fremtidig personlig velstandsstigning, hvis det bliver omsat til velfærd for hele samfundet.

	For få år siden blev venstrefløjen kortvarigt revitaliseret. Det var dengang, man talte om, at der skulle føres politik til gavn for almindelige hårdtarbejdende danskere, der smurte madpakker til børnene, inden de gik på arbejde i deres blå kedeldragter.

	Der blev lanceret konkrete forslag som 12 minutter ekstra og offentlige investeringer, hvilket skaffede midlertidig vælgeropbakning.

	Gå til kamp mod ulighed

	Ønsker man ikke vækst, giver det ingen mening at udfordre dogmer om, hvad der skaber vækst.

	Når venstrefløjen kritiserer højrefløjen for at ville deregulere finansmarkederne, tilbagerulle velfærden og øge uligheden med det formål at skabe vækst, høres det, som om venstrefløjen ikke ønsker vækst.

	Herved får højrefløjens økonomiske politik lov til at stå uantastet som svaret på, hvad der kan skabe vækst. Og herved bliver højreorienteret politik spiselig for den brede befolkning. Hvis øget ulighed skaber vækst, kan man godt acceptere øget ulighed.

	Det er bare forkert. Deregulerende finansmarkeder og øget ulighed underminerer økonomiens vækstpotentiale, hvorimod statslig indgriben i samfundsøkonomien kan øge produktionen igen.

	Venstrefløjen har alle chancer for at vinde slaget om den økonomiske politik, hvis blot den vil tage kampen op.

Jens Balder Asmussen, Vissenbjerg

