Sprogene sejler
LEDER


 »Vi er godt i gang med at ødelægge en fødekæde, hvor selv store sprog som tysk og fransk har svært ved at skaffe lærere i skoler og gymnasier, fordi man politisk fuldstændig har ladet tingene sejle.« 
Per Øhrgaard, professor og oversætter i tysk på CBS
Få studerende, stort frafald og nedskæringer på forskning og uddannelse er en farlig cocktail for sprogfagene på universiteterne. I oktober meddelte CBS, at de lukker syv sproguddannelser. Her i januar var det så Københavns Universitet (KU), der måtte lukke for optag på 13 små sprog- og kulturfag, mens de overvejer, hvilke der skal lukkes helt – blandt fagene er eskimologi, finsk, klassisk græsk, tyrkisk, polsk, hebræisk og indologi.
Læs også: International forskningselite advarer mod lukning af sprogfag
Både erhvervslivet og medlemmer af Det Danske Akademi har i Information rejst kritik af den åndelige såvel som økonomiske fattigdom, som lukningerne af fremmedsprog fører til. Det fik i sidste uge uddannelses- og forskningsminister Esben Lunde Larsen til at lancere den sprogstrategi for de videregående uddannelser, som de sammen med erhvervslivet har efterspurgt i årevis.
Det er bestemt et fremskridt, men vores sprogproblem er større end som så. Gymnasiereformen fra 2006 betød, at langt færre unge valgte et fremmedsprog ud over engelsk. Ifølge magasinet KOM gav det 40 procent færre ansøgere til fransk og tysk på Syddansk Universitet, der ligesom RUC og Aalborg Universitet slet ikke har franskstudier længere. Det nytter ikke at se på sprogfagenes krise i et lukket rum for de videregående uddannelser og erhvervslivet. Resten af uddannelsessystemet, kunst- og kulturlivet og mange andre dele af det danske samfund har også en interesse i, at vores udsyn til verden ikke bliver for smalt og betinget af, hvad der kan betale sig på kort sigt.
Læs også: Hvem har brug for græsk?
Uddannelsesministeren lover, at der også skal ses på finansieringen af sprogfagene. Det er dog svært at forestille sig, at den selvsamme regering, som netop har sparet knap ti milliarder på uddannelse og forskning, vil sætte penge af til større og mindre sprogfag. Men man har lov at håbe – især på, at universiteternes kloge hoveder kan få ligningen til at gå op, så sprogfagene kan overleve i nye tværfaglige samarbejder.
Læs også: Det Danske Akademi kritiserer lukning af sprogfag

