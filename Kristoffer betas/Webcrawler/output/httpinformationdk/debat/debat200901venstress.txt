Venstres socialordfører kender ikke fattigdommens fakta
Venstres social- og velfærdsordfører Ellen Trane Nørby og folketingskandidat Kristian Andersen (V) har fået fakta om fattigdom galt i halsen. Mens de er helt ukritisk begejstrede over, hvor godt det går, så er Fogh bekymret over social ulighed og ser det som en stor, ny udfordring


Det er trist for debatten, at Venstres social- og velfærdsordfører Ellen Trane Nørby ikke har styr på de faktuelle forhold. I Information i går taler hun og folketingskandidat Kristian Andersen om Villy Søvndals fattige fattigdomsretorik og afviser kritikken af, at Danmark har fået flere fattige, samt hele begrebet relativ fattigdom.Men de to debattører gør sig skyld i flere graverende faktuelle fejl.Mangel på mulighederDe taler om, at Søvndal har opfundet sin egen virkelighed baseret på en speciel teoretisk model, der gør mennesker fattige, hvis de tjener mindre end halvdelen af medianindkomsten. Men det er nu så langt fra en model, Søvndal har opfundet. Den bruges af EU, og den bruges af Det Økonomiske Råd i Danmark. Den er ikke spor speciel, for så længe man har talt om fattigdom, har man også talt om relativ fattigdom. Fattigdom er ikke det samme i USA som i Tchad som i Danmark. Fattigdom måles i forhold til almindelige gennemsnitlige forventninger i et samfund. Den danske regering afviser en formel fattigdomsgrænse, som anerkendes af EU og af en lang række europæiske lande. Hvis nogen er speciel, så er det regeringen.Men så speciel er regeringen så alligevel ikke, for statsministeren anerkender dog problemet. Anders Fogh Rasmussen talte i november 2007 i Folketinget om, at Danmark står over for en ny udfordring og sagde: "Der er mennesker, som sidder fast i en ulighed, som ikke bunder i mangel på økonomiske ressourcer, men snarere i mangel på muligheder af sociale, uddannelsesmæssige og kulturelle årsager. Regeringen vil iværksætte en omfattende indsats for at bekæmpe denne ulighed."De økonomiske opgørelser viser, at uligheden også er økonomisk. Så på det specifikke punkt har statsministeren ikke ret. Men det er da interessant, at mens de to venstredebattører er helt ukritisk begejstrede over, hvor godt det går, så er statsministeren bekymret over social ulighed og ser det som en stor, ny udfordring.Ikke talt medOg endelig endnu en faktafejl i Ellen Trane Nørbys og Kristian Andersens indlæg i gårsdagens avis. De bagatelliserer de voksende fattigdomstal ved at henvise til, at mange af de såkaldt fattige er studerende og har udsigt til senere gode indtægter. Forkert. De studerende er pillet ud af de tal, der viser en markant stigning i antallet af danskere, der er fattige i et samlet forløb på mindst tre år. Og vi ved, at det er en fattigdom, der i høj grad rammer børn, herunder børn, der er efterkommere af indvandrere og flygtninge, men også en del børn af enlige mødre.Vi ved endelig også, at uligheden er vokset og mange børn fattiggjort af en social politik og en beskæftigelsespolitik, der bruger straf som incitamentspolitik og rammer de dårligst stillede økonomisk med kontanthjælpsloft, starthjælp og en række andre foranstaltninger.I Socialpolitisk Forening er vi stadig meget optaget af at støtte statsministeren i den bebudede omfattende indsats for at bekæmpe ulighed. Vi har bare ikke set så meget til den endnu.
