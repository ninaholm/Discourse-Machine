Jelveds problem
LEDER


 En tv-vært havde den uforskammethed at passe sit arbejde. Han stillede formanden for Trykkefrihedsselskabet, Lars Hedegaard, kritiske spørgsmål om hans krigeriske kritik af islam.
Pjaltet og forslået kom Lars Hedegaard ud af interviewet med Martin Krasnik i Deadline på DR2 i søndags. Ingen slog imidlertid på Hedegaard. Det klarede han selv, da hans argumentation brast sammen efter saglige, insisterende spørgsmål.
Siden har Lars Hedegaards venner tromlet mod DR for at bruge ufine metoder. Det skal de være velkomne til.
Men én af de argeste kritikere, Katrine Winkel Holm, har en dobbeltrolle, der gør hendes kritik til en sag for kulturministeren. Foruden at være næstformand i Trykkefrihedsselskabet, er hun nemlig medlem af DR’s bestyrelse.
Nogle kritikere mener, at bestyrelses-medlemmer i DR bør afholde sig fra at kritisere DR. Selvfølgelig skal de ikke det. I lighed med alle andre skal Katrine Winkel Holm kunne kritisere DR sønder og sammen. Så længe det foregår offentligt.
Men når hun over mobiltelefonen angriber DR-medarbejdere, så overskrides grænsen for politisk debat. Dermed gør hun sin tillidspost til et politisk slagvåben rettet direkte mod den journalistiske frihed, der gør, at vi andre kan opretholde tilliden til det DR, hun selv er medansvarlig for.
Vi står derfor tilbage med et problem, der er langt større end Katrine Winkel Holm, og det problem kan kun kulturminister Marianne Jelved (R) løse. Kulturministeriet har udpeget Katrine Winkel Holm, og derfor bør kulturministeren nu afsætte hende.
Foreløbig gemmer Marianne Jelved sig bag radio- og fjernsynslovens uklare regelsæt for ekskludering af bestyrelsesmedlemmer. Og som Marianne Jelved meddelte i gårsdagens avis, så kræver ændringer af reglerne »nøje overvejelser«. Helt sikkert, kom endelig i gang! Men nej, ministeren har – sagde hun – ikke »i sinde at bringe det op«.
Det er trist, at vi har en kulturminister, der siger, at hun godt kan se et problem, men samtidig afviser at løse det. Dét problem er i denne sag det største.

