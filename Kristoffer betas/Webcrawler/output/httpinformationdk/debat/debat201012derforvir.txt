Derfor virker afradikaliseringen ikke
Gode kræfter søger at overbevise unge sårbare muslimer om, at islam ikke billiger terrorisme – men teologiske argumenter kan ikke neutralisere en forurettelse, der har politiske rødder


ATLANTA - I USA blev mange muslimer foruroligede, da politiet i Portland, Oregon, pågreb Muhammad Osman Mohamud, en 19-årig somalisk født amerikansk statsborger for at forsøge at bombe en juletræsceremoni. I Europa blev muslimer ikke mindre foruroligede over et selvmordsbombeattentat, der kunne have anrettet et blodbad på et centralt strøg i Stockholm. Gerningsmanden, det eneste dødsoffer, var en ung muslim af irakisk herkomst.I USA, Europa og i lande med muslimsk flertal verden over bruges der hundredvis af millioner dollar på programmer til bekæmpelse af islamisk radikalisering. Alligevel er der unge muslimer, som disse strategier ikke når. Og som, skønt de på overfladen kan forekomme veltilpassede, inderst inde føler sig fristet til at begå forfærdelige voldshandlinger i deres religions navn.At finde effektive modtræk imod denne ekstremistiske vold vil kræve et kritisk blik på styrkerne og svaghederne ved de eksisterende strategier.Mens jihad-anråbene fra al-Qaedas gamle garde, Osama bin Laden og Ayman al-Zawahiri er falmet, finder en ny strøm af sårbare unge muslimer inspiration hos fanatisk-ideologiske prædikanter som Anwar al-Awlaki. Trods deres begrænsede antal og mangel på appel til mainstreammuslimer er ekstremister som al-Awlaki i stand til at øve uforholdsmæssigt stor indflydelse på de muslimsk-vestlige relationer: I kraft af deres voldshandlinger fanger de mediernes opmærksomhed og leverer herved effektiv ammunition til politiske opportunister, som er opsatte på yderligere at fordærve relationerne imellem Vesten og den muslimske verden.For at bekæmpe indflydelsen fra de radikale ideologer har en kadre af muslimske ledere indledt en række omfattende kampagner, der tager sigte mod at udrense religionen 'islam' fra 'den politiske islams terrorisme'. Deres overordnede mål er at hamre det budskab klart igennem, at terroristiske voldshandlinger ikke alene er moralsk frastødende. De er også klare overtrædelser af islams lære.Apolitisk tilgang fejlerTidligere på året forsamledes eksempelvis en international gruppe muslimske lærde i Mardin i Tyrkiet, forenet i en hensigt om at omstøde en berygtet fatwa fra 1400-tals-præsten bin Taymiyyah, der opfordrer til vold mod ikke-muslimske herskere. Denne fatwa har ekstremister gentagne påkaldt sig som legitimationsgrundlag.Et andet initiativ, der fortjener omtale, skyldes teologen Dr. Muhammad Tahir ul-Qadri. Han har i år udsendt en 600 sider lang fatwa, der former sig som én lang fordømmelse af 'islamisk terrorisme'. Ved at granske traditionelle kilder og fortolkningsmetodologier håber fremtrædende religiøse lærde som ul-Qadri at bryde det monopol, som de voldelige ideologer har tilkæmpet sig over italesættelsen af forbindelserne mellem den muslimske og den vestlige verden.Regeringer, civilsamfundsgrupper og muslimske ledere verden over har støttet sådanne rosværdige bestræbelser på mange måder. I Storbritannien f.eks. har organisationer som The Radical Middleway og Quilliam Foundation gjort ganske meget for at oplyse offentligheden om islam. Og for at bistå unge britiske muslimer med at udvikle deres egen identitet som på en gang muslimske og britiske medborgere. I den bestræbelse har de fået hjælp fra prominente muslimske ledere som Hamza Yusuf og Abdul Hakim Murad.Mens selv om sådanne tiltag fortjener anerkendelse, har de sjældent levet op til deres mandat. Det skyldes, at de stort set alle har været apolitiske i deres orientering. Hvis afradikalisering af potentielt voldelige unge muslimer og afskrækkelse fra religiøs ekstremisme er målet, er det nødvendigt at spørge: Hvordan kan disse tiltag få den tiltænkte målgruppe i tale, når samme målgruppe ikke tilbydes en alternativ ventil for den intense forurettelse og frustration?For de fleste iagttagere er det indlysende, at de voldshandlinger, som begås af grupper som al-Qaeda og deres hjemmedyrkede wannabes, har politiske rødder og først efterfølgende bliver indpakket i religiøs ideologi. Muslimske unge i dag retter for eksempel deres raseri imod fejlslagne droneangreb i Pakistan, der dræber uskyldige kvinder og børn. Eller imod den tilsyneladende endeløse undertrykkelse af palæstinenserne. Både Afghanistan og Somalia, to af terrorismens værstehot spots,har været fejlslagne stater i to generationer, og de unge fra disse lande har kun kendt til social ufred, krig og svigtede løfter fra det internationale samfund.'Den gode muslim'Det er disse grundbetingelser, som nærer ekstremismen. Ikke desto mindre viger antiradikaliseringsprogrammerne bort fra at forholde sig til disse vanskelige politiske konflikter. Så overbetoner de hellere den rige multikulturelle arv fra Spaniens muslimske Córdoba, den bemærkelsesværdige spirituelle inderlighed hos sufi-vismænd eller den middelalderlige muslimske verdens anselige betydning som katalysator for Europas renæssance og videnskabelige revolution.De muslimske ledere og deres allierede i regeringer og det civile samfund er nødt til at gøre mere end at promovere 'den gode muslim' som rollemodel. Og de er nødt til at få ud over græsrodsinitiativer, der fremmer medborgerskab og samhørighed. De må indse, at historier omwaterboardingog billederne fra Abu Ghraib uundgåeligt vil præge muslimske unges politiske opfattelse dybere end nok så mange smukke veltalende ord om fred fra USA's præsident, Barack Obama, eller nok så mange erklæringer fra muslimske gejstlige om mellemfolkelig forståelse og harmoni mellem religionerne.Hvis muslimske ledere må forventes at bakke op om de religiøse kampagner for at lede unge muslimer væk fra vold og ekstremisme, bør de også opfordres til at tage diskussionerne om den politiske uretfærdighed, der er ekstremismens afgørende drivkraft. Bliver de ved med at lukke øjnene for dette aspekt, vil deres målgruppe blot affeje dem og deres allierede som marionetter for de vestlige regeringer. Og så vil tonerne fra ekstremister som al-Awakali fortsætte med at forplante sig gennem cyberspace og øve deres fatalt dragende virkning på desperate elementer.Abbas Barzegar er professor i islam ved Institut for religiøse studier på Georgia State University© Common Ground News og InformationOversat af Niels Ivar Larsen
