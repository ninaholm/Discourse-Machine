Der er stadig nok at gøre
Kvindernes ulige kamp på arbejdsmarkedet - refleksion efter kvindernes kampdag nr. 100


Når nu den nordiske model for familievenlig politik gang på gang fremhæves som den bedste i forhold til at sikre høj erhvervsdeltagelse og en høj fertilitetsrate, hvorfor er det så lige, det står så skidt til med ligestillingen på det danske arbejdsmarked?Lønforskellen mellem mænd og kvinder er stagneret på omkring 18 procent, andelen af kvindelige topledere i den private sektor er fem procent, kvinder udgør 14 procent af professorerne på universiteterne og udligningen af kønsopdelingen mellem brancher lader vente på sig. Det er (for) let at sige, at det er arbejdsgivernes skyld, eller kvindernes skyld, eller politikernes skyld. Det er et sammenfald af normer, kulturer, demografi, økonomi og politik, der betyder, at det ud fra et økonomisk synspunkt ikke altid synes rentabelt at ansætte kvinderne, forfremme dem eller give dem den samme løn som mændene. Simple facts kan hjælpe med at belyse, hvordan de yngre kvinders typiske adfærd kan betyde, at de for arbejdsgivere kan anses for mindre gode investeringer end mænd med de samme færdigheder:Den gennemsnitlige kvinde er to år ældre end den gennemsnitlige mand der afslutter sin uddannelse, og hun er to år yngre end den mand, som hun gifter sig med. Det betyder, at når hun får sit første barn som 29-årig, er hun ikke så langt fremme i sin arbejdskarriere som faderen. Så når barselsorloven fordeles mellem de to forældre, vil det oftest være mest økonomisk rentabelt for den unge familie at lade moderen tage mest af barselsorloven, fordi hendes økonomiske tab ved at være på barselsdagpenge gennemsnitligt er 26 procent af lønnen, mens faderens er 39 procent.Efter samme mønsterSådan er det, fordi kvinder generelt er lavere lønnet end mænd, og fordi hun ikke er så langt fremme i sin karriere som ham. Mødrene tager således gennemsnitligt ca. 40 ugers barsel mens fædrene tager ca. 3,5 uge.Når kvinden vender tilbage efter barsel tager hun flere af barnets første sygedage end faderen, hun tager flere omsorgsdage osv. Desuden viser tidsstudier, at selvom de danske mænd efterhånden tager en stor del af husarbejdet, så er det oftest kvinderne, der påtager sig de tidsmæssigt ufleksible opgaver som f.eks. at hente og bringe børn, lave aftensmad og lignende, mens mændene i højere grad udfører de tidsmæssigt fleksible opgaver som at vaske bilen, slå græsset osv. Samtidig ved vi, at mændenes opstigen ad karrierestigen går stærkest, når de har alderen 30-40 år - med relativt hyppige jobskift og høj lønvækst. Så når flere børn kommer til i familien, vil hans indkomsttab ved at tage barsel være endnu større end ved første barns fødsel, ligesom hans opstigen i hierarkiet kan få det til at fremstå endnu mere utænkeligt og stigmatiserende at tage en betydelig del af barselsorloven. Alt dette ved arbejdsgiverne godt, og så længe disse mønstre er dominerende, vil den forventede omkostning ved at ansætte en kvinde frem for en mand ofte være for stor.Ind i kampenHvordan kan dette mønster brydes? Ja, der er flere aktører, der kan gøre noget. Kvinderne selv kan lade være med at tage lang orlov og de kan finde en partner, der vil tage en større del af ansvaret og arbejdet i hjemmet. Arbejdsgiverne kan bruge flere ressourcer på at finde kvalificerede kvinder til stillingerne, opfordre fædrene til at tage mere af orloven og acceptere i ord og i handling, at mænd tager større del i børnepasning osv. Arbejdsmarkedets parter kan sikre fuld løn under en stor del af barslen, så forskelle i indkomsttabet for de to forældre bliver mindre (eller forsvinder helt) og politikerne kan lovgive om øremærket barsel til fædre, indføre skattefradrag for hjælp i hjemmet, sikre gode offentlige, fleksible pasningstilbud osv.Så mulighederne er endnu ikke udtømt og der er stadig nok at kæmpe for på dette område - ikke kun den 8. marts men året rundt....Mette Werner er Ph.d., forskningschef i økonomi, Danmarks Medie- og Journalisthøjskole
