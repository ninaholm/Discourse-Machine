Når hykleri trods alt er bedre
– end kynisk-sentimental opgivelse eller opportunisme. Lille moralitet i anledning af den store omstillingskampagne


 
	Scene: Foran indgangen til cafeen DAB in, DR Byen, Emil Holms Kanal 20, 0999 København C.

	Tid: Mandag d. 19. august 2013 kl. 16:45 (altså i går når dette læses).

	Personer: Sjæl, Samvittighed og fru Nielsen fra Valby Langgade (inkarneret som deus ex machina).

	Samvittigheden: »Hov, hov, hvor skal du nu hen?«

	Sjælen: »Ind til kampagnen, naturligvis.«

	Samvittigheden: »Hva’fo’n kampagne?«

	Sjælen: »Jamen, der er jo kun én: Hvad gør vi nu? – vores omstilling til et bæredygtigt samfund. Hvad andre skulle der ellers være?«

	Samvittigheden: »De røde og blå’s forenede Løkke-Thorning-kampagne for Den Økonomiske Vækst, DØV, så vi kan komme ud af finanskrisen og igen få svunget Dankortet og Dannebrog og den fulde beskæftigelse for eksempel. Tænker du da aldrig på de arbejdsløse, konkurrenceevnen og de stakkels aktionærer i Danske Bank? Har du slet ingen samvittighed?«

	Sjælen: »Jamen, der kan jeg jo ikke møde aktivister, eksperter, DR og Information og høre mere om, hvordan vi finder de bedste bæredygtige projekter i hele Danmark.«

	Samvittigheden: »Og dér mener du, at du hører hjemme?«

	Sjælen: »Jamen, jeg køber da økologisk mælk engang imellem. Og for nogle år siden solgte jeg faktisk bilen.«

	Samvittigheden: »Så du kører aldrig bil, men kom gående? Eller var det med sejlbåd til Emil Holms Kanal?«

	Sjælen: »Jamen, æhh, altså, jeg skulle lige først ha’ hentet børnebørnene, og så blev det så sent, og da en af mine venner faktisk er en af klimaaktivisterne, så tog han mig med herud.«

	Samvittigheden: »I en elbil drevet af et par solceller, en vindmølle eller var det et vandfald?«

	Sjælen: »Jamen, han skifter den faktisk ud til en ellert. Så snart det kan lade sig gøre.«

	Samvittigheden: »Så det var med en luftballon, du fløj med børnebørnene til Mallorca tidligere på sommeren?«

	Sjælen: »Jamen, vi ku’ sgu da for fanden ikke ro hele vejen rundt om Gibraltar!«

	Samvittigheden: »Du behøver ikke bande, bare fordi samvittigheden plager dig. I skulle absolut til Mallorca i ferien? I kunne ikke nøjes med Faxe Ladeplads? Som man kan cykle til...«

	Sjælen: »Jamen, vi ku’ kraft stejle ..., altså, vi kunne altså ikke vide, at troperne slog ned i Danmark i sommer. Jeg ku’...«

	Samvittigheden: »Du ku’ ikke sige til ungerne, at nu ville du virkelig omstille dig? Nedsætte dit CO2-udslip og tage bygerne i den danske sommer, som de ifølge Thøger Larsen går og kommer? Hvorfor du kun kunne komme til Mallorca ved enten at ro, sejle, svæve eller svømme dertil?«

	Sjælen: »Jamen, de ville have kaldt mig sær, hvis jeg havde insisteret på den satans omstilling på den måde. Det er der jo ingen andre af deres kammeraters forældre, der gør.«

	Samvittigheden: »Først når alle andre omstiller sig, kan du også omstille dig?«

	Sjælen: »Jamen, altså, man kan vel godt fra og med i dag og indtil 1. september tilmelde sine og/eller andres omstillingsprojekter på voresomstilling.dk og deltage i konkurrencen om at komme med i Danmarks Store Omstillingsguide og følge med på Information.dk og sælge sin bil og forsvare nogle kystfiskeres havbåde mod kapitalisters økonomisk-vækst-fremmende havbunds- og fisketerror, og om nogle minutter bede alle omstillingsaktive derinde i DR Byen om at dele viden og erfaringer fra deres projekter, og dermed inspirere og hjælpe os andre i gang uden at være Jesus Kristus?«

	Samvittigheden: »Og bede Martin Lidegaard tilmelde sine 78 såkaldte tiltag til konkurrencen om optagelse i Danmarks kommende Store Omstillingsguide...?«

	Sjælen (kisteglad): »Jamen, det vil da være en vældig god idé!«

	Samvittigheden: »Også selv om han allerede selv for længst har nægtet at ville gennemføre nogle af sine allerbedste ’tiltag’, som f.eks. nedsat bilhastighed på vejene?

	Sjælen: »Jamen, ...«

	Samvittigheden: »Og også selv om han ikke engang selv endnu kører i elbil?«

	Sjælen: »Jamen...«

	Samvittigheden: »Jamen, jamen, jamen. Selv har du jo også pumpet CO2 ud for at komme herud til DR Byen for at få standset CO2-udpumpningen. Ikke sandt? Ja eller nej?«

	Sjælen (sentimentalt): »Ja.«

	Samvittigheden: »Og for en gangs skyld uden et efterfølgende: Men? Uden: Men alligevel?«

	Sjælen (kynisk): »Ja!«

	Samvittigheden: »Hykler! Er, hvad du er. Så tag dog hjem. Og skam dig. Eller grin dig fordærvet.«

	Fru Nielsen fra Valby Langgade (hejst ned af teaterkranen og med vinger på ryggen og glorie om panden): »Holdt, holdt, min gode mand. Så nemt er det heller ikke. At bruge fordømmelsen af hykleri og især selvfordømmelsen som sovepude. Enten til sentimentalt at tude ud i og bare lade stå til. Eller til kynisk at springe op og falde ned på og bare score yderligere noget DØV, altså økonomisk vækst, mens tid og natur endnu er. Den går ikke. Nævnte Thøger Larsen brugte ikke sin ekstatiske hengivelse til den danske sommer som fornægtelse af naturens grænser. Han vidste godt, at vi mennesker, som den ressource vi er for naturen, før eller siden skal ned til de ’hellige orme’, som han kaldte dem. For at omstilles til noget endnu bedre: Humus. Der i forbindelse med råjord, kalk og regnorme fører til muldjord. Hvoraf krokusblomster skyder. Alt har sin grænse. Ikke blot hykleriet, ja, men sandelig også fordømmelsen af det. Så værsgo Larsen: Ind med Dem til DR P4 og Information med den Store Omstilling Samvittighed.

	SOS.«

