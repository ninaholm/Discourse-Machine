Velfærd er ikke et holdkæft­bolsje til middelklassen
Det er en misforståelse, at universelle velfærdsordninger er opstået for at bestikke de velbjergede til at støtte velfærdsstaten. Det er i stedet ønsket om lighed, rationelle ordninger med samfundsmæssigt afkast og forebyggelse, der har drevet udviklingen
Velfærdsstaten skulle skabe bedre livs-betingelser for hele befolkningen. Skolebespisning for alle, der blev indført i 1948, var en del af denne kamp.

Lad os dog hjælpe dem, der har et virkeligt behov. Hvis vi lader flere klare sig selv, kan vi give et løft til de virkeligt trængende og lette skattebyrden. Hvorfor skal stat og kommune dog have besvær med at trække penge op af de vejbjergedes lommer, når de fleste midler alligevel havner hos de selv samme skatteydere. Det er jo et rent molbosystem.«&nbsp;Dette tankesæt, der har haft særlig grobund efter finanskrisens frembrud, tilføres ofte ideen om en såkaldt bestikkelsesteori. Den universalistiske velfærdsstats venner har villet bestikke middel- og overklassen med offentlige ydelser for at forebygge skatteoprør og sikre sig støtte.&nbsp;Bestikkelsesteorien kan afspejle et legitimt politisk ønske om en stærkt reduceret velfærdsstat, men den afspejler ikke de motiver og drivkræfter, som har drevet velfærdsudviklingen siden 1930’erne.&nbsp;I efterkrigstiden kan der efterspores tre drivende motiver for udbygningen af velfærdsstaten. Undertiden har de optrådt enkeltvis, til andre tider har de været flettet ind i hinanden.&nbsp;Velfærdsstatens pionerer ville løse problemer, som markedet ikke tog sig af. De kæmpede for et lighedens samfund, der skabte ligeværdig anerkendelse af alle borgere og sikrede økonomisk udjævning. Senere kom den rationelle velfærd til. Den lønnede sig for hele samfundet. Endelig fik vi den forebyggende indsats, som skulle sætte ind, før sygdom og sociale nedture førte til menneskelig forarmelse.Pension uden stigmaLighedsmotivet udfoldede sig i den skelsættende lovgivning bag folkepensionen. I 1956 vedtog Folketinget en folkepension, som sikrede et mindstebeløb til alle borgere. Den radikale høvding, Jørgen Jørgensen, argumenterede for loven med følgende pointe:»Når jeg er tilhænger af en almindelig folkepension omfattende alle, så er det ikke af hensyn til de 15-20 pct. af befolkningen, som på grund af deres indtægt og formueforhold ikke kan opnå andersrente, disse forholdsvis få velstillede medborgere klarer sig nok – men enhver kan da forstå, at aldersrenten får en anden placering i befolkningens bevidsthed, når det ikke er trangsgrænsen, der bestemmer aldersrentens størrelse. Den ydmygelse, det er for gamle, der får udbetalt aldersrente, at de til enhver tid er underkastet kommunalbestyrelsens eller det sociale udvalgs kontrol, skal de nu være fri for.«&nbsp;Partiet ville med andre ord fjerne den stigmatisering, som klæbede til hjælp fra de offentlige kasser, og som afholdt mange fra overhovedet at søge hjælp. En tredjedel af alle dem, der var berettiget til aldersrente, undlod at bede om den, fordi de ikke ville ligge det offentlige til last.&nbsp;For Socialdemokratiets formand, Hans Hedtoft, gjaldt det om at skabe tryghed, så ingen skulle nages af frygt for fremtiden. Økonomisk sikkerhed ville ifølge Hedtoft frigøre initiativ og virkelyst til gavn for den enkelte og det fælles samfund.Folkepensionen var tilsyneladende kommet for at blive. I årene 1964-1970 blev den kraftigt forbedret gennem et stigende grundbeløb til alle.&nbsp;Rationel velfærdDe borgerlige partier tilpassede sig efterhånden de skattefinansierede ydelser og droppede fortidens krav om mere forsikringsprægede løsninger. Folkepensionen blev betragtet som en rationel løsning, der kunne forbindes med sund samfundsøkonomi. Synspunktet blev formuleret med vægt af den konservative leder Poul Møller i 1964, da han i Berlingske Tidende tilkendegav, at »den fulde folkepension til alle ældre medborgere er en nødvendighed, hvis vi yderligere vil fremme den private opsparing, eller hvis vi vil bevare de ældre i produktionslivet«.&nbsp;Borgerne ville blive tilskyndet til at spare op og påtage sig et mindre job som pensionist uden frygt for modregning. Folkepensionen spillede sammen med højkonjunkturens behov for arbejdskraft og stod ikke i modsætning til kravet om en øget opsparingskvote. I denne filosofi var forestillingen om en trangsgrænse fjernet fra den politiske dagsorden.Kombinationen af lighedssigte og et rationelt motiv kan efterspores på et utal af andre områder. Det første spæde skridt til nutidens SU-system&nbsp; blev taget i 1953. Ungdommens Uddannelsesfond skulle sikre alle ubemidlede elever og studerende (der dækkede datidens under- og middelklasse) med lyst og evner adgang til at søge uddannelsesstøtte, mens den økonomiske lighed skulle tilvejebringes gennem en arve- og gaveafgift på samfundets velbjærgede. Den nye lovgivning blev betragtet som en social retfærdighedshandling, der med den socialdemokratiske ordfører Per Hækkerups ord sikrede hele ungdommen et frihedsbrev. Men loven blev også set som led i en mobilisering af samfundets talentmasse.Det sidste motiv fik for alvor luft under vingerne i 1960’erne, hvor den store uddannelses-ekspansion og SU-systemets forbedring ikke blot skulle sikre et ligeværdigt medborgerdemokrati, men også mobilisere samfundets intelligensreserve.&nbsp;SU-systemets foreløbig sidste store og afgørende forbedring indtraf i 1987. Det universelle princip blev udvidet, dvs. flere fik SU uden hensyn til forældrenes indtægt, stipendier fik et gevaldigt løft, og lån overgik fra at være højtforrentede til lavtforrentede. Tyngende gældsproblemer, tidrøvende erhvervsarbejde, studie-tider langt ud over det normale og få år på arbejdsmarkedet skulle erstattes af en generøs SU med mulighed for at afvikle studiet på normeret tid og sikre kandidaterne længere tid på arbejdsmarkedet. SU-systemet blev opfattet som en samfundsnyttig investering, der banede vejen for et stabilt og lønsomt uddannelses- og arbejdsmarkedssystem.Mere end lappeskrædderiDet sidste motiv, der lå til grund for de universelle ydelsers fremkomst, var det forebyggende arbejde, der så dagens lys i slutningen af 1930’erne, og som blev foregrebet i enkelte pionerkommuner i begyndelsen af 1900-tallet.&nbsp;Velfærdsstaten skulle ikke blot fungere som en lappeskrædder, når sygdom og ulykke var indtruffet, men også skabe bedre livs-betingelser for hele befolkningen. Kravet om sundhedsplejersker (1937), offentlige mødrehjælpsinstitutioner (1939), den obligatoriske skolelægeordning (1946), skolebespisning for alle (1948), tuberkuloseloven i 1949 og de offentlige vaccinationer forenet med den offentlige indsats for billige, flere og frem for alt sunde boliger efter Anden Verdenskrig var en vital del af denne kamp.&nbsp;I alle elementer af denne lovgivning var det et mål at inddrage hele befolkningen i det forebyggende arbejde, (bortset fra boliglovgivningen, der primært, men ikke udelukkende var for den store gruppe af ubemidlede, som tilhørte det almindelige sygekassesystem). &nbsp;Den universelle tuberkuloselov åbnede således mulighed for, at de tuberkuløse patienter uanset herkomst kunne opretholde deres hidtidige livsførelse inden for rimelige grænser i op til to år – tryghed blev opfattet som en forudsætning for vellykket resocialisering.&nbsp;Der var ikke skyggen af forestillingen om at udstede særlige holdkæftbolcher til middel- og overklasse. Det forebyggende arbejde kendte ikke snævre trangsgrænser. Bestikkelsesteorien har med andre ord ingen gang på jorden.Søren Kolstrup er ph.d. og lektor ved Center for Velfærdsstatsforskning. Han er forfatter til ’Den danske velfærdsmodel 1891-2011– sporskifter, motiver, drivkræfter’, der netop er udkommet på Frydenlund
