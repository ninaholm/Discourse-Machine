Borgfreden er forbi
LEDER


 Skal Danmark bruge færre penge på udlandsbistand og flere på forsvar? Skal budgetterne holdes på samme niveau som i Helle Thornings tid? Eller skal det være stik modsat?
Det er nogle af de spørgsmål, Folketinget står over for i forbindelse med efterårets finanslovforhandlinger og de kommende forhandlinger om et nyt forsvarsforlig.
På forhånd har regeringen erklæret, at ulandsbistanden skal beskæres. Den skal ned fra de nuværende 8,5 procent af bruttonationalproduktet til 0,7 procent, antallet af lande, der får hjælp, skal begrænses og en større del af ulandsmilliarderne skal gå til de såkaldte nærområder – dvs. de lande, der i øjeblikket huser størstedelen af flygtningene fra f.eks. Syrien og Somalia.
På forsvarsområdet er meldingerne efterhånden lige så klare. Ifølge regeringen skal forsvarsbudgettet være større end de nuværende 1,2 procent af bruttonationalproduktet.
Præcis hvor meget mere, Danmark skal bruge på militæret, er uklart, men de seneste års besparelser har strakt forsvarets ressourcer til det yderste, lyder det, og i horisonten lurer desuden en udgift til nye kampfly på op mod 30 milliarder kr. I flere år har et meget bredt flertal af Folketingets partier været fuldstændig uinteresserede i at diskutere dansk udenrigs- og forsvarspolitik. Dels fordi partierne var enige om stort set alt, og dels fordi det aldrig har været områder, der giver mange stemmer. Men noget tyder på, at den årelange borgfred nu er ved at være forbi.
I denne uge har de konservative meddelt, at de alligevel ikke mener, ulandsbistanden skal skæres helt så langt ned som Venstre mener; faktisk vil 0,8 procent af BNP være et mere passende niveau, lyder meldingen. Og på forsvarsområdet har både soldaterforeninger, en tidligere NATO- og forsvarschef samt nogle pressede flymekanikere de seneste uger slået på tromme for øgede bevillinger.
Uanset om man nu er enig eller uenig i synspunkterne er det hårdt tiltrængt med netop den slags debatter, som alt for ofte foregår i lukkede fora som embedsmandsudvalg, forligskredse og forsvarskommissioner.
Først og fremmest trænger vi til at få diskuteret, hvilken rolle Danmark bør spille internationalt.
Skal Danmark fortsat lægge sig tæt op ad USA og deltage i samtlige amerikansk-ledede militære aktioner rundt omkring i verden? Skal Danmark med i EU’s forsvarssamarbejde? Skal Danmark skifte spor og prioritere FN’s fredsbevarende operationer i Afrika og på Balkan? Hvilken rolle skal Danmark spille i Arktis? Hvordan skal Danmark forholde sig til Rusland? Hvor skal Danmark sende sine bistandsmidler hen? Hvor gør de størst nytte? Skal Afghanistan fortsat have en halv milliard om året? Hvor mange nye kampfly har Danmark brug for, hvilke opgaver skal de varetage? Hvor skal forsvaret bruge sine kræfter, hvad må det koste og ikke mindst, hvor skal pengene komme fra?
Spørgsmålene er mange og behovet for at få dem diskuteret stort. Desværre har regeringen sat sig for at deponere en stor del af diskussionen hos den endnu ikke udpegede specialist, som ene mand skal evaluere og nytænke dansk udenrigspolitik. Og resten af diskussionen lander i en kommende forsvarskommission.
Der er ikke noget galt i at bede om input til den store og komplicerede diskussion, men det ville være dybt uheldigt, hvis så vigtige politiske debatter og beslutninger igen bliver pakket ned i tavshedsbelagte syltekrukker, hvor offentligheden hverken har indsigt eller mulighed for at bidrage.
Ligesom på mange andre politik-områder er der hårdt brug for realisme og en åben debat om, hvordan de mange opgaver og udfordringer skal prioriteres. For 15 årlige bistandsmilliarder, kan Danmark kun opnå en vis effekt, og det samme gælder for de omkring 20 forsvarsmilliarder.
Udenrigspolitiske debatter i Danmark handler desværre alt for ofte om, hvorvidt der skal flyttes en eller to milliarder i den ene eller den anden retning. I stedet for at handle om, hvad milliarderne skal bruges til, om vi skal bekæmpe fattigdom, støtte udviklingen i skrøbelige stater, deltage i krigen mod IS – eller noget helt fjerde.
Lad os gøre det bedre denne gang, til gavn for både dem, Danmark gerne vil hjælpe, og for dem, vi sender ud i verden for at gøre det.

