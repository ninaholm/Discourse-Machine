Det sværger vi med hånd og mund
LEDER


En håndfæstning var i perioden 1320-1660 et dokument, som de, der gerne ville være konger over Danmark, kunne blive nødt til at skrive under på. Dokumentet blev forlangt af rigets mægtigste mænd, der ville sikre sig deres interesser ved at lægge bånd på kongens regeringsførelse. Hvis kongen sidenhen brød sine løfter, kunne det føre til oprør og kongens fald. Den usle afslutning på Kong Erik Klippings liv i Finderup Lade den 22. november 1286 havde tænkeligt forbindelse med uenighed om rækkevidden af den håndfæstning, kongen havde undergivet sig.Kontinuiteten i Det Danske Riges historie er så stærk, at vi stadig har håndfæstninger. Nu hedder de bare: regeringsgrundlag.Som det fremgik af gårsdagens Information har det nuværende regeringsgrundlag fået en nær bibelsk status. Ministre skal sværge det troskab.Værgo’ sværg! Det blev ordren til SF’s nye formand, Annette Vilhelmsen. Hun var i sit partis valgkamp kommet for skade at sige, at hun ville »udfordre« regeringsgrundlaget. Det møde, Vilhelmsen efter sit valg blev indkaldt til på statsministerens Marienborg, var imidlertid ikke nogen forhandling om grundlaget. Tværtimod. Det var en belæring fra Helle Thorning-Schmidt (S), finansminister Corydon (S) og sidenhen økonomi- og indenrigsminister Margrethe Vestager (R) om, hvad regeringsgrundlaget indebærer. Herefter havde Vilhelmsen ikke mod på at udfordre. Hun sank hen til noget så tamt som at ville »udfolde« programmet.Ligesom i middelalderen er det rigets mægtigste, der dikterer håndfæstningen. De mægtigste er for tiden de radikale. Derfor endte regeringsforhandlingerne i Ørestadens tårn med noget, der ligner et radikalt program. De radikale var tilmed opsat på at give deres nye regeringspartnere en lærestreg. S og SF havde i perioden forud for valget brygget fælles programmer, som de radikale i tilfælde af et nyt flertal kunne få lov til at stemme for, men ikke ændre i. Som nuværende S-gruppeformand Sass Larsen sagde i 2009: »De radikale må vænne sig til, at arbejdsbetingelserne i dansk politik er ændret.«Men ha ha, det var de slet ikke, da stemmerne blev gjort op i 2011. De radikale sad på magten. Og hvis ikke S fik R med i en regering, ville den leve livet farligt. De radikale havde nogle andre at danne flertal med. Det havde S og SF ikke.De løftebrudsanklager, der har kunnet rettes mod S og SF, skyldes, at de forud for valget havde ligget under for ønsketænkning om valgets udfald.Regeringsgrundlaget er nu den håndfæstning, de radikale har på S og SF. Og efterhånden som S-ledelsen har nærmet sig R ud fra den sørgmodige erkendelse, at intet kan lykkes for S uden R, ja, så er regeringsgrundlaget blevet den håndfæstning, som S-ledelsen har på egne rastløse og på SF.Interessant nok var regeringsgrundlaget også en radikalt pålagt håndfæstning, da de radikale i 1993 gav Poul Nyrup (S) lov til at danne regering, efter at Poul Schlüter (K) var væltet på Tamilsagen. I de forudgående ti år havde de radikale holdt Schlüter oppe, så han kunne sanere efter Anker Jørgensen-regeringernes finansielle forsømmelser. Nu skulle SF og Svend Auken (S) afskæres fra at trække Nyrup i uføre. Som den daværende radikale leder, Marianne Jelved, i gårsdagens Information forklarede om formålet med det udførlige 1993-grundlag:»Vi skulle kunne forklare vores bagland, at der ville blive ført en ansvarlig økonomisk politik.«I Fogh-årene afspejlede regeringsgrundlagene, at landets mægtigste var statsministeren selv. Grundlagene var Foghs håndfæstning på sine egne og på de konservative. Og de var hans signal til Dansk Folkeparti om, hvad der var rammerne for forhandling. Det var Fogh, der styrede – med regeringsgrundlaget i hånd. Sådan er det ikke med Helle Thorning-Schmidt. Grundlaget er ikke hendes vilje, men hendes nødvendige tilpasning.Underdanigheden over for det nuværende regeringsprogram afspejler en realpolitisk virkelighed. Men den bliver latterlig, når politikere pålægger sig tavshed og lammelse om påtrængende emner, blot under henvisning til, at de er uomtalt i grundlaget. Den almindelige demokratiske diskussion kan ikke sættes i stå.Som grundlagsophavskvinde Marianne Jelved sagde i gårsdagens avis om regeringsgrundlaget:»Det er ikke andet end et almindeligt aftalepapir ... Det er ikke en trylleformular.« dr
