Jeg tør, fordi jeg skal
Når lærerne ikke er syge, så brokker de sig. Det er i hvert fald det billede, der tegnes i medierne. For os, der hver dag står i velfærdssamfundets frontlinje, ser verden noget anderledes ud. Vi kæmper fra hus til hus for at gøre børnenes hverdag bedre. Også selv om det ofte er ubehageligt


 Du kender det sikkert godt. Du ser nyhederne, og de har et indslag om et omsorgssvigtet barn. Indslaget fortæller levende om alt det, der er gået skævt i barnets liv. Hvorfor tog barnets lærere og pædagoger ikke fat, da det begyndte at gå skævt? Hvorfor vender de bare ryggen til? Er det professionelle Omsorgsdanmark for konfliktsky, spørger journalister og politikere. Næste dag føjer aviserne endnu et par uskønne detaljer til billedet af velfærdsstatens frontarbejdere. Lærerne brokker sig, og sygefraværet er tårnhøjt. Jeg kan ikke bebrejde dig, hvis du sidder tilbage med en opfattelse af, at lærerne er mere eller mindre u-duelige. Men for os, der hver dag befinder os i velfærdsstatens frontlinje, ser virkeligheden noget anderledes ud.
Jeg er en helt almindelig folkeskolelærer. Jeg har ingen specialuddannelser, der gør mig i stand til at gøre mere eller mindre end alle mine lærerkolleger. Jeg har et fantastisk job og nogle fantastiske kolleger, og sammen arbejder vi for, at alle børnene trives. Det betyder, at jeg tager stilling til ubehagelige situationer og handler på dem til børnenes bedste. Som mange andre lærere står jeg op og tager tæskene for børnene. Jeg tør. For jeg skal. Det er en del af mit arbejde.
Sofies far drikker
For nogle år siden havde jeg en dygtig og lidt stille pige, Sofie, i min 4. klasse. En dag fortalte hun mig om sin far. Han drak for meget. Når hun og lillesøsteren kom hjem fra skole, lå deres far på sofaen og sov rusen ud, eller han var for træt – og måske for fuld – til at hjælpe dem med lektierne eller hygge sig sammen med dem.
Det kom helt bag på mig. Jeg anede det ikke. Det var en enorm stor tillid, hun viste mig ved at fortælle sin historie. Min klasselærermakker og jeg talte med skolens ledelse. Vi blev enige om at kontakte Sofies mor. Den var god nok, kunne hun bekræfte. Faderen havde et problem, men han ville ikke erkende det. I familien havde de forsøgt at konfrontere ham med det, men uden held.
For mig var det ikke et valg at handle. Men en selvfølge og en pligt. Mit job er at være med til at sikre, at Sofie har det bedst mulige liv – også selv om mit primære fokus i dagligdagen er, at børnene lærer noget.
Sammen med skolepsykologen indkaldte vi forældrene til et møde, hvor vi ville informere om, at Sofie havde fortalt sin historie, og dermed konfrontere faderen med hans misbrug.
Det var mig, der skulle fortælle Sofies historie til mødet. Min makker og skolepsykologen kiggede på mig:
»Kan du klare det?« spurgte de.
»Nej,« havde jeg lyst til at svare. Men jeg nikkede. Jeg forestillede mig alle mulige scenarier for, hvordan faderen ville reagere. Ingen tvivl om, at vi ville sætte ham i en presset situation. Ville han blive vred, give sig til at græde, indrømme eller benægte situationen? Ville han måske gå fra mødet? Og hvordan ville jeg selv reagere? Være nervøs? Helt sikkert. Ville jeg kunne kontrollere min stemme? Ville den knække? Ville jeg blive vred eller begynde at græde? Og hvad nu hvis han blev vred og vendte sin vrede mod mig eller min kollega? Hvordan ville jeg tackle det?
Mødet begynder i god ro og orden. Alle giver hånd. Min er lidt fugtig. Vi smiler nervøst til hinanden og begynder. Jeg fortæller, at vi har bedt dem komme til møde på skolen, fordi deres datter har fortalt, at faderen drikker. Moderen nikker. Faderen benægter. Han drikker ikke. Snakken fortsætter. Skolepsykologen og vi to lærere fortæller, at vi vil Sofies bedste, og at vi er nødt til at handle, når hun fortæller sin historie. Det forstår de godt. Moderen er tydelig berørt. Hun har våde øjne og en rystende stemme. Faderen holder sig til korte sætninger. Og han holder igennem hele mødet på sit. Han har ikke noget problem!
Mange kampe at kæmpe
På et tidspunkt under mødet bliver han vred. Han begynder at angribe verbalt, og vi må stå fast på, at vi bliver ved med at spørge til hans misbrug for hans datters skyld. Han bliver så vred, at jeg bliver nødt til at blive 100 procent Lærermette, der kæmper Sofies sag, og 0 procent Privatpersonmette, der er ved at tisse i bukserne af skræk over den far, der pludselig tordner, at han ikke har noget problem, at vi ikke skal blande os, og at skolepsykologen i hvert fald ikke er hans personlige terapeut!
Da forældrene går fra mødet sidder vi tre tilbage, min klasselærermakker, skolepsykologen og mig, og de private følelser kommer igen op til overfladen. Mine hænder ryster en smule, og jeg har røde pletter på halsen. Jeg er træt. Måske også lidt nervøs for, hvad vi har sat i gang i familien. Men vi er enige om, at vi har gjort det rigtige og kæmpet Sofies sag.
I tiden efter mødet havde jeg mange snakke med moderen og Sofie. Moderen, Sofie og lillesøsteren flyttede i en periode fra faderen. Der blev arbejdet intenst i hjemmet og fra kommunens side for at få faderen til at erkende sit problem og arbejde med det. Det lykkedes, og de flyttede hjem igen. Jeg er stolt over, at jeg turde tage konfrontationen og hjælpe Sofie og hendes familie frem mod en bedre hverdag. Jeg er stolt over at være lærer.
Mit håb er, at du, næste gang du ser et indslag om et omsorgssvigtet barn eller læser om de ’uduelige’ lærere, også tænker på alle os lærere, der hver dag stiller os i skudlinjen for børnene, både de omsorgssvigtede, dem med diagnoser og de andre ca. 560.000 børn i folkeskolen. For der er mange kampe at kæmpe. Og vi kæmper, også selv om vi er ved at tisse i bukserne af skræk. For vi skal. Det er en del af vores profession. Og vi er stolte af det. At være lærer er meget andet end PISA-test og debatter om forberedelsestid.
Sofie er et opdigtet navn
Mette Bak Tang er lærer

