Mellem teori og praksis
Det borgerlige Danmark troede, at de endelig havde fundet den hellige gral: skattelettelser, som betaler sig selv. Endnu en gang blev de skuffet


 Sommerens vigtigste politiske historie«. Sådan lød det for to uger siden fra den konservative skatteordfører, Brian Mikkelsen, efter at Børsen kunne berette, at det vil være gratis at sænke eller helt fjerne topskatten. Fjerner man topskatten nedbringes marginalskatten fra 56 til 42 procent – lavere end i Storbritannien og Tyskland og på niveau med USA.
Eller det var vismændene Hans Jørgen Whitta-Jacobsen og Claus Thustrup Kreiner samt Jakob Roland Munch fra Københavns Universitet i hvert fald kommet frem til.
Hans Jørgen Whitta-Jacobsen m.fl. havde regnet sig frem til, at folk ikke bare ville arbejde mere – de såkaldte dynamiske effekter – ved skattelettelsen og dermed betale mere i skat (hvilket er årsagen til, at Finansministeriet sænker regningen fra 10,6 til 6,8 milliarder kroner). De tre økonomer indregnede også, at en lavere marginalskat får folk til at skifte til et bedre betalt job med en højere produktivitet.
Begejstringen var stor i det borgerlige Danmark.
Lige indtil afdelingschef i Finansministeriet, Lars Haagen Pedersen, tidligere på ugen i en kronik i samme avis påpegede, at de tre økonomer havde glemt en ting: En højere produktivitet forøger både de offentlige indtægter og udgifter. En højere produktivitet fører ganske vist til en højere løn, en større skattepligtig indkomst og dermed flere penge i statskassen. Men de offentlige lønninger følger nu engang de private, ligesom overførselsindkomster også følger med.
»Samlet betyder det, at en øget produktivitet er omtrent neutral over for overskuddet på den offentlige saldo,« konstaterede afdelingschefen.
Lars Haagen Pedersen hen- viste til, at dette regneprincip for øvrigt fremgik af hjemmesiden www.fm.dk.
Kronikken fik Socialdemokraternes skatteordfører, Thomas Jensen, til at tale om et »kollektivt oplysningskollaps,« mens Hans Jørgen Whitta-Jacobsen forklarede fejltagelsen med henvisning til, at »der er en vis afstand mellem det akademiske og det praktiske i økonomisk politik«. Hvilket er overraskende al den stund, at teorien om de dynamiske effekter netop bygger på antagelsen om, at vi i praksis vil arbejde mere, hvis vi får mere for det. Mange vil givetvis gøre det, mens andre vil arbejde færre timer, og altså vælge at holde mere fri, når de får råd til det (effekten er logisk nok størst for folk uden for arbejdsmarkedet).
Hvor mange – og altså hvor stor effekten bliver – har været stridspunktet, siden den konservative bølge rullede ind over os i slutningen af 1970’erne. Skatterne er blevet så høje, at effekten bliver stor, var rationalet bag den berømte/berygtede Laffer-kurve, opkaldt efter daværende præsident Ronald Reagans økonomiske rådgiver, Arthur Laffer. Hvis statskassen kun får sine indtægter fra indkomstskatten, kommer der hverken penge ind med 0 eller 100 procent i beskatning. I sidstnævnte tilfælde gider de færreste arbejde, når de ikke får noget ud af det. Derfor øges indtægterne til en vis grænse, hvorefter højere skatter får folk til at arbejde mindre, så statskassens indtægter falder. Arthur Laffer mente, at mange vestlige lande har passeret denne grænse, så de kan ende med at få mere i statskassen ved at sænke skatterne.
Ronald Reagan havde til hensigt både at sænke skatterne og de offentlige udgifter. Men han fandt snart ud, at det første var lettere end det andet. Det var populært at sænke skatterne, upopulært at sænke de offentlige udgifter. Og da Arthur Laffers teori viste sig ikke at holde i praksis, blev statsgælden tredoblet i perioden.
Herhjemme lover de borgerlige partier (minus Dansk Folkeparti) også enten minus eller nulvækst i den offentlige sektor samt skattelettelser, vel vidende, at det sidste løfte bliver lettere at holde end det første.
Derfor er jagten gået ind på den hellige gral i skattepolitikken: skattelettelser som betaler sig selv. Mens de leder videre, bistået af Hans Jørgen Whitta-Jacobsen m.fl., bør de huske, hvad netop Ronald Reagan sagde om økonomer: Økonomer er de eneste eksperter, som ser noget fungere i praksis og kommer til at tænke på, om det også vil fungere i teorien.
Kim Kristensen er politisk reporter.

