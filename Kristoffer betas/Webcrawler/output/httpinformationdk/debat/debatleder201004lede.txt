LEDER: Fem år med Thorning



 I dag har Helle Thorning-Schmidt været socialdemokratisk formand i fem år. En periode, hvor den socialdemokratiske kurs har svinget voldsomt frem og tilbage mellem kompromis-vilje og hård opposition, indtil partiet fandt noget, der ligner et politisk projekt for snart to år siden - en historisk tæt alliance med SF, som indtil videre har bragt Helle Thorning-Schmidt tættere på Statsministeriet end nogensinde.
For fem år siden stod hun som vinderen, da stemmerne var talt op efter den første urafstemning om formandsposten i partiets historie. Resultatet blev kundgjort for venner og fjender i Vega på Vesterbro i København. Hun slog Frank Jensen, som i dag er overborgmester i samme by, på et budskab om at ville arbejde regeringen ud af kontorerne og med de efterhånden berømte ord: »Jeg kan slå Anders Fogh.«
Et parti, der tørstede efter fornyelse, efter at genvinde magten og efter at slippe ud af de rodfæstede gamle fløjkrige, var villig til at give magten til en kvinde med meget lille politisk erfaring og med kun få uger i Folketinget. Slå Anders Fogh Rasmussen kunne hun ikke i 2007, og med hensyn til at forhandle og bide sig fast i bordkanten har det også været småt. Med undtagelse af et velfærdsforlig, som blandt andet satte begrænsninger på efterlønnen, så er Socialdemokraterne blevet holdt uden for den økonomiske politik, finansloven og store reformer.
Som ny uerfaren formand, et stempel på ryggen, hvor der stod Gucci-Helle, og et medieprædikat som »stjerne for en aften« havde Thorning-Schmidt brug for at bevise, at hun kunne levere resultater. Men det blev på VKO's præmisser, og hån og ydmygelse af S-formanden blev en borgerlig folkesport. De første måneders succes i meningsmålingerne blev afløst af en alvorlig nedtur. Den socialdemokratiske formand gik nærmest i skjul, rygter svirrede om, at hun var ved at smide håndklædet i ringen i kølvandet på den Muhammedkrise, der endnu en gang fik indre fløjkampe til at blusse op, og som fik Socialdemokraterne til at dykke til hidtil usete lavpunkter i meningsmålingerne. Marianne Jelved stillede ultimative krav og brød samarbejdet med Socialdemokraterne for at stå frit i opgøret mod »den farlige mand« Anders Fogh Rasmussen.
Ved valget i 2007lykkedes det S og R at klinke nogle af skårene, ikke mindst fordi de radikale måtte se deres strategi fejle helt og aldeles. Marianne Jelved gik af som politisk leder, partiet blev splittet og var nærmere spærregrænsen end nogensinde, mens Naser Khader og Ny Alliance fremstod som den nye komet. Set i det lys var valget en succes for oppositionen. Kun et enkelt mandat sikrede VKO-flertallet overlevelse, og Helle Thorning Schmidt viste evner til at føre valgkampagne og til at spille lige op i dueller med statsministeren.
Hvad der ikke lykkedes, var at løfte Socialdemokraterne fra det historisk katastrofale valg i 2005. Selv om Thorning forsøgte at udlægge det som en sejr, blev 2007 en manifestation af, at Socialdemokraterne, som engang havde tag i hver tredje dansker, nu ikke appellerer til mere end hver fjerde.
Helle Thorning har skabt ro i partiet, gjort fløjkampene til fortid, og de gamle Auken-støtter forlod partiet en efter en, indtil der kun var den gamle nestor selv tilbage, som sidste år måtte give op over for kræften. Den unge socialdemokratiske folketingsgruppe står i dag tilbage stort set uden ministererfaring og den tyngde, som kræves af et regeringsbærende parti. Men hvad ville Thorning med Socialdemokraterne efter nederlaget i 2007?
Magten fik hun ikke, at kopiere Fogh og tro på vælgernes trang til et nyt hold alene var slået fejl, kun når regeringen havde brug for at legitimere sin politik eksempelvis i forhold til fagbevægelsen, blev der kaldt på Socialdemokraterne. Men et vendepunkt kom i sommeren 2008.
SF's Villy Søvndalred på en bølge af medgang, og hans mål var at få ministerposter. En længere periode med tætte kontakter førte til, at S og SF lancerede et samlet udspil på det følsomme udlændingeområde. Det svækkede og modløse Socialdemokrati og et SF med ledelsesmæssig styrke til at flytte sig politisk viste sig at passe bedre til hinanden, end nogen havde forudset.
Med ét hug var de radikale sendt ud på et sidespor - det her gennemfører vi, hvis vi får regeringsmagten, hverken mere eller mindre, lød det fra det selvbevidste S-SF. De radikale kunne godt skælde ud, men i realiteten ikke stille så meget op. Året efter præsenterede de to partier et fælles skatteudspil - Fair Forandring - efter samme fremgangsmåde. Slut med skattestoppet og slut med at tage hensyn til radikale krav om reformer, der gør ondt. Nu var det Villy og Helle.
Fem år med Helle Thorning-Schmidt har været turbulent for Socialdemokraterne, en søgen efter identitet. Til gengæld er der i dag for første gang en optimistisk tro på, at oppositionen kan vinde regeringsmagten, og den knytter sig ikke kun til Lars Løkke Rasmussens uheldige sager og manglende lederskab. Men til at de to partier S og SF gensidigt styrker og beriger hinanden. 

