Modet til at vente med gevinsten
LEDER


Jublende råbte Helle Thorning-Schmidt på valgaftenen i september 2011: &raquo;Vi gjorde det!&laquo; Og jo, centrum-venstrepartierne havde fået flere stemmer end de borgerlige. Helle Thorning-Schmidt kunne danne regering. Men hvad har den regering gjort siden da?Som fortalt i mandagens Information har centrum-venstre-tænketanken Cevea i et notat set på udviklingen i en række danske nøgletal over de seneste tre år. Konklusionen lyder: &raquo;Nøgletallene tyder på en vis positiv udvikling, især i forhold til arbejdsmarkedet. Men det er ikke en overbevisende positiv udvikling, og for en række nøgletal er vi tættere på stagnation.&laquo;Positivt søger Ceveas analysechef, Jens Jonatan Steen, at udlægge undersøgelsen således: &raquo;Regeringen overtog nærmest et konkursbo, som de har været i stand til at istandsætte og bygge videre på. Der er væsentlige succeser gennem de seneste tre år. Især at regeringen har været i stand til at få flere i arbejde og færre arbejdsløse. Ud fra hvad regeringen overtog fra Venstre og Konservative, er de på lange strækninger lykkedes med at vende nedturen. Pilen peger ikke længere nedad. Nu peger det ligeud, og på enkelte områder er det sågar begyndt at gå fremad.&laquo;Økonomiprofessor ved Aarhus Universitet Bo Sandemann Rasmussen nikker til Ceveas tal og forklarer, at regeringens fokus er at bringe den offentlige sektor i balance mellem indtægter og udgifter på længere sigt: &raquo;Vækst på den korte bane har ikke været øverst på regeringens agenda. Det har handlet mere om 2020-planer.&laquo;Og se, det er jo modigt af regeringen. Den har afstået fra at indkassere kortsigtede gevinster. Det indebærer til gengæld en risiko. Nemlig, at gevinsterne tilfalder en opposition, der kommer til efter næste valg. Økonomiprofessor Sandemann fremhæver: &raquo;Der har regeringen måske forregnet sig, fordi man måske har håbet på, at der ville komme et opsving af sig selv, men så har det vist sig, at det europæiske opsving har været mere skrøbeligt, end man turde frygte.&laquo;Regeringspartierne korser sig ved udsigten til, at gevinsten falder i de forkerte hænder. Socialdemokraternes finanslovordfører, Jesper Petersen, sværger: &raquo;Det vil simpelthen være så træls, hvis Løkke skal have lov til at komme tilbage og formøble det hele, uden at det kommer fællesskabet til gode. Det skal blive løgn.&laquo; Med samme kampgejst erklærer de radikales Camilla Hersom: &raquo;Vi har ikke tænkt os at tabe næste valg.&laquo;Så meget står fast, at der er byttet om på, hvilke partier der i det lange perspektiv står som samlere og spredere. I tidligere årtier har borgerlige politikere udtrykt forbitrelse over, at deres regeringer måtte tage de upopulære beslutninger om at stramme og spare, hvorpå Socialdemokraterne kom og soldede det hele op. Rigtigt er det, at den konservative Poul Schlüters regeringer i første halvdel af 1980&rsquo;erne bragte landet på ret kurs efter Anker Jørgensens socialdemokratiske dalretid. Men Schlüter kom til sidst til at stramme for meget. Det banede vej for, at Poul Nyrup, Mogens Lykketoft og Marianne Jelveds SR-ledede regeringer i 1990&rsquo;erne satte gang i Danmark. Deres succes blev imidlertid sat over styr af Anders Foghs VKO-flertal efter 2001. Danmark blev boblernes land, og det blev smerteligt, da de brast.De Radikale lukkede Socialdemokraternes og SF&rsquo;s valgkampgavebod allerede under regeringsforhandlingerne i 2011, og Helle Thorning-Schmidt og hendes ledende socialdemokratiske ministerkolleger har accepteret den lukning som et vilkår for at være med i en regering.Man kan drøfte: Har lukningen været for hårdhændet? Men ikke, at den har været konsekvent. Man kan mene, at regeringen har gjort sig til embedsmænd mere end politikere &ndash; og man kan deri se en sammenhæng med, at Thorning, Corydon og Vestager alle tre indledte deres karrierer som embedsmænd (som henholdsvis sekretariatsleder i Europa-Parlamentet, i det socialdemokratiske sekretariat på Christiansborg og i Økonomistyrelsen).Men alt det ændrer intet ved, at antagelsen om, at politikere kun ser så langt som deres næsetip og næste valgdag, er grundigt afkræftet af den nuværende regering. På dens egen risiko.
