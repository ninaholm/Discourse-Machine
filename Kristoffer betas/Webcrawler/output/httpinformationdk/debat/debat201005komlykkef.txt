Kom nu Lykke, find dine egne penge
Lad være med at hive dem op af Søren Pinds kasse, som i forvejen holder for, når der skal finansiere
Klima- og energiminister Lykke Friis (V) skal ikke hive penge op af Søren Pinds kasse, når klimapakken skal finansieres, mener Trine Pertou Mach.


 Regeringen har netop fremlagt en dansk klimapakke på 1,2 mia. kr. Ifølge de to minstre, klimaminister Lykke Friis og udviklingsminister Søren Pind, sætter Danmark »dermed ... som et af de første lande i verden handling bag Københavnsaftalen fra klimatopmødet«.
Godt forsøgt spin. Men det turde være velkendt, at ifølge COP15-aftalen (og såmænd før den) indvilgede blandt andre Danmark i at bruge »nye og additionelle« midler til klimakampen. 'Nye og additionelle' betyder netop: Nye og additionelle. Altså ekstra penge oveni. Regeringen henter imidlertid de 1,2 mia. kroner til klimapakken i den udviklingsbistand, man allerede uddeler - og lever derfor præcis ikke op til aftalen. Og det selv om den danske regering både før og under COP15 selv udtrykte, at den arbejdede for, at der skulle findes nye og yderligere klimamidler.
Trods fine ord om puljer og midler er det stadig Danmarks udviklingsbistand, som står tilbage med regningen. Og dermed altså verdens fattige, der skal betale til verdens fattige for at håndtere og tilpasse sig de klimaforandringer, som verdens rige lande har det altovervejende ansvar for.
Ikke fra Pinds kasse
Det er jo ellers ikke særlig svært at forstå: 'Forureneren betaler' er et velkendt princip i miljøpolitikken. Sagen er, at det er os i de rige lande, der har skabt klimaproblemerne. Udviklingslandene mærker nu konsekvenserne af klimaforandringerne og skal tilpasse sig dem. Det koster - det er med andre ord noget, vi skal betale, og derfor står vi med en gæld, der skal betales. Fra egne lommer naturligvis. Og derfor er det fuldstændig uforståeligt, at de penge, der var afsat til at afhjælpe fattigdom - udviklingsbistanden - nu får en anden overskrift, nemlig klimapulje, og skal bruges til at rydde op efter vores CO2-svineri.
Som ikke mindst finanskrisen burde have lært os, så kan man ikke bruge penge to gange. Og Lykke Friis' klimapulje er et forsøg på at sælge Søren Pinds penge som 'vi giver endnu en omgang' til udviklingslandene. MS stiller gerne spørgsmålene igen: Hvem skal betale for omdirigeringen af pengene? Hvor er det, der ikke skal laves fattigdomsbekæmpende indsatser nu? Er det børns skolegang? Indsatser for sundhed, uddannelse eller fremme af menneskerettigheder?
I forvejen er udviklingsbistanden under udhuling. Der bruges en stigende del af den danske bistand på sikkerhedsspørgsmål, på flygtninge og nu til klimaindsats. Udviklingslandene er ellers mere end hårdt nok ramt af det sammenfald af kriser, vores verden døjer med I disse år: Fødevarekrise, fattigdomskrise, finanskrise, klimakrise.
Så kom nu, Lykke Friis, find dine egne penge. Lad være med at hive dem op af Søren Pinds kasse, som i forvejen holder for, når der skal finansieres.
Trine Pertou Mach er forkvinde for Mellemfolkeligt Samvirke

