Mens F-16 debat raser: F-16-fly kaster 14 bomber i Irak
Danske F-16-fly har fløjet 12 missioner og kastet 14 bomber siden sidste tirsdag.


 Mens danske politikere diskuterer, om de danske F-16-fly overhovedet bør være på vingerne i Irak, har danske F-16-fly fløjet ikke mindre en 12 missioner og kastet 14 bomber i landet siden sidste tirsdag.
Det oplyser Forsvaret i sin ugentlige mission update.
F-16-flyene er en del af den indsats, som kæmper mod den ekstremistiske gruppe Islamisk Stat. Kampene har været i gang siden oktober 2014.
Missionerne, som de danske fly har deltaget i den sidste uge, har primært været i provinserne Ninawa og Anbar.
Her har flyene både været luftstøtte til styrker på landjorden og være sendt ud for at bombe specifikke mål.
Det danske F-16 bidrag til "Operation Inherent Resolve" består af syv fly, hvoraf tre af dem er i logistisk reserve, og op mod 140 mand. Lige nu er omkring 90 mand udsendt.
Den sidste uges tid er de danske fly kommet i mediernes søgelys, fordi flymekanikere har udtrykt deres modstand mod en forlængelse af missionen i Irak, når det skal besluttes til oktober.
Ifølge mekanikerne er F-16 flyene slidt, og da det samtidig ikke er muligt at få nye kvalificerede mekanikere til at overtage for de udstationerede mekanikere, mener de ikke, det er forsvarligt at forlænge missionen.
Mekanikernes frustrationer har fået Venstre og Dansk Folkeparti til at åbne op for en ny type deltagelse i kampen mod IS, så Danmark ikke nødvendigvis bidrager med kampfly.
Ud over F-16-flyene bidrager Danmark lige nu også med 120 mand fra hæren, der skal vejlede og uddanne de irakiske sikkerhedsstyrker i blandt andet skydning, førstehjælp, føring og stabsarbejde.
Siden første mission 16. oktober 2014, har det danske bidrag i alt fløjet 452 missioner og anvendt 397 bomber.
