Lad ikke elbiler i stikken



Dieselbilernes udslip af skadelige kvælstofoxider er i praksis meget større, end de er godkendt til, og partikelfiltrene kan tære igennem, uden at det afsløres ved periodisk syn.Benzinbilers katalysatorer har en dårlig effekt på de mange korte ture, og nye benzinbiler med direkte indsprøjtning kan have et markant øget partikeludslip. Desuden fjerner hverken katalysatorer eller filtre CO2. Resultatet anno 2015 er, at forurening fra vejtransport fortsat slår 500-1.000 danskere ihjel hvert eneste år, og at titusinde mennesker bliver alvorligt syge.Det er særligt de meget fine sodpartikler, andre fine partikler og støj, der er årsag til sygdom og dødsfald. EU&rsquo;s grænseværdi for kvælstofdioxid har været overskredet i København hvert eneste år, siden den trådte i kraft i 2010. I de store byer er 30-50 procent af boligmassen støjforurenet over EU&rsquo;s vejledende støjgrænseværdi. Og transportens CO2-udslip er steget siden år 1990 i samme takt, som andre sektorer har reduceret klimabelastningen markant. Transportsektoren står i dag for en tredjedel af landets CO2-udslip.Selvfølgelig er der også lyspunkter. Takket være krav fra EU er forureningen faldet, men sundhedsskaderne løber fortsat op i en årlig milliardudgift. Dertil kommer et gigantisk milliardtab på boligmassen, hvor værdien er direkte afhængig af støjniveauet. Men til forskel fra de sidste 30 år er der rent faktisk biler i dag, der én gang for alle kan minimere vejtransportens forurening: nemlig elbilerne.Elbiler støjer mindre end benzin- og dieselbiler og udleder ingen luftforurening. Elbiler er godt tre gange så energieffektive som benzin- og dieselbiler.Da vedvarende energi hurtigt indfases i elforsyningen, så vil en ny elbil udlede fire gange mindre CO2 i løbet af sin levetid, og fra år 2035 kan den køre på 100 procent vedvarende energi. Elbiler kan dække over 95 procent af danskernes daglige transport, og både opladningsmulighederne og rækkevidden bliver hele tiden bedre, samtidig med at elbilerne bliver forsat billigere.Derfor er det trist, at Venstre vil skylle barnet ud med badevandet og stoppe fritagelsen af elbiler fra registreringsafgift.Det glæder os derfor, at Konservative foreslår, at fritagelsen skal fortsætte et par år endnu, så der kan ske en gennemtænkt indfasning af miljørigtige elbiler i afgiftssystemet.Kåre Press-Kristensen, seniorrådgiver, Det Økologiske Råd
