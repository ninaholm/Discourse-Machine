Lyden af DR - igen igen
En gåde hvorfor stadig flere af radioens optrædende taler som om de henvender sig til debile spædbørn
Sprog er styret af moden og den herskende æstetiske og politiske norm. Lige nu går denne ud på at signalere glad kommerciel veloplagthed og forbrødrende intimitet, hvilket desværre også præger sproget i DR-s radioprogrammer


 At optræde med sin egen person som indsats i elektroniske medier rejser flere spørgsmål. Det første retter sig mod den sproglige grundform. Hvem taler medarbejderen til og hvorfor, hvad er sigtet med det sagte? I overensstemmelse med det Kant'ske princip lyder det næste: ville man selv bryde sig om at blive tiltalt på samme måde? 
I den gamle Statsradiofoni henvendte speakerne sig til deres publikum åndeligt med slips på. Således beskrev professor Jørn Lund engang præcist den mundtlige formalisme, man dengang opfattede som en uafviselig forudsætning for radiofonisk kontakt til offentligheden. 
Men også den anden vej. I klummistens fjerne barndom flimrer et erindringsbillede af en ældre onkel i knækflip, direktør for Frederiksberg Svømmehal i øvrigt - kommunal pamper kan man roligt sige og konservativ så det gjorde noget - som ikke kunne drømme om at åbne for sit radioapparat, stort som et mindre klædeskab, i skjorteærmer, og som til transmissionerne af torsdagskoncerten med de dengang store navne: Fritz Busch, Nikolai Malko og Raphael Kubelik iførte sig jaket og nu og da drak champagne til. 
Radioavisen eller før da: Pressens Radioavis, med den navnkundige Niels Grunnet som chefredaktør i mere end en menneskealder fra 1930'ernes midte, var også formidlingsmæssigt en uniform sag, hvor den sproglige bevaringsvilje herskede uindskrænket. 
Nye udtryk fandt ikke vej til mikrofonen, det lå simpelthen ikke for: Hr. Grunnet, som alle kaldte chefen - selv af den konservative skole - tillod ej heller udskejelser, især ikke københavnske eller århusianske lavdialekter. I oceaner af år heller ikke kvinder ved mikrofonen, ikke til andet end at oplæse børs- og fiskerinoteringer og til nød skibspositioner, hvis Gunnar Nu Hansen var ude og rejse.
Sproget var arkaisk rigsdansk med distinkte konsonanter og klare vokaler. Henvendt til klummisten som ny oplæser, der vel at mærke var blevet udpeget som følge af dennes udviste pligtfølelse over for Radioavisen ved at have ladet sig føde i et dannet rigsdansk embedsmandshjem på Frederiksberg, bemærkede hr. Grunnet let bebrejdende: Hvorfor siger De Danmark, når det hedder Darnmark? Så sagde man jo herefter Darnmark.
Lige til den dag en ny tone og nye muligheder så småt lod sig høre i den gamle institution, og naturligheden fik sko at gå i. 
Stablede sproget ned
Den sproglige udvikling skyldtes flere gode folk, men også en ny og større og mere magtfuld generation der i 1960'erne kom til skelsår og alder. Børne- og Ungdomsafdelingen med folk som Poul Nesgaard, Nulle og nu smerteligt afdøde Thomas Vinding i spidsen åbnede disse nye muligheder og afkrukkede og stablede sproget ned. Dertil kom indsatsen i mange sammenhænge af professionelle sprogkonsulenter og lærere. 
Man kan ikke tale om en skole blandt disse gode folk og andre der medvirkede til den sprogpædagogiske udvikling, men en eller anden forestilling om at ligetilhed i sproget måtte være en slags ideal. Så lidt opstyltet og med så få manerer som muligt, så naturlig frasering og betoning i sætningerne som gørligt, hvilket i sig selv er ganske vanskeligt opfyldelige mål. 
At tale i mikrofon uanset alle besværgende forestillinger og skåltaler om DR's ansvar for det danske sprog er på en måde som at kigge på sig selv i spejlet. Man ser i virkeligheden ikke sådan ud, som når man bevidst tager sig ud: maven er trukket for meget ind, overlæben en kende for stram, det ene øjenbryn klædeligt hævet, osv. - lige så længe som man glor på sig selv. 
Enhver skuespiller ved at hvor kravet om naturlighed begynder, tårner problemerne sig op. Det er nemmere at tilegne sig manerer, nogle formler, en jargon og så i øvrigt sige og gøre som de plejer. 
Det personlige udtryk kræver ikke så lidt slid og slæb og et forstandigt resultat kan nemt komme i konflikt med en programpolitik formuleret af mere eller mindre - oftest mere -ukyndige chefer uden faglige forudsætninger for at kunne anvende sproget som redskab for kritik. 
Sprog er styret af moden og den herskende æstetiske og politiske norm. Lige nu går denne ud på at signalere glad kommerciel veloplagthed og forbrødrende intimitet, hvilket sproget præges af. I flere udsendelsestyper anlægges en stil som i forne tiders programmer for de mindste, hvor medarbejderne lød som børnelokkere. Nu også for voksne. Denne særlige altså ret beset gammeldags jargon dominerer krydret kraftigt med vilde betoninger og fraseringer, så man skulle tro DR-byen er ved at kæntre. (Hvilket den i øvrigt er pt. som følge af uheldig fundering). 
Øjenhøjde er parolen
Som hovedregel lægger medarbejderne et væld af såkaldte dynamiske tryk i sætningerne; utvivlsomt for at få det til at lyde livligt, nærværende og forståeligt. Men det er noget de tror, for der sker det modsatte. En overdreven betoning eller fejlbetoning er lige så forkert som egentlige sprogfejl. Prøv at efterligne en radioavisoplæsning i eget sprog og prøv så at sige det samme, som de siger det i radioen, og se hvor vildt det er i forhold til naturligheden i sproget.
I programpræsentationen skal medarbejderne sælge institutionens produkter, det skal lyde, som om intet er undværligt, hvilket det jo er. 
Dagen igennem gentages disse reklamer til hudløshed; alle kan her studere den stil, der med ledelsens velsignelse og på dens krav uafladeligt lanceres. Øjenhøjde er parolen. Den mest vamle servilitet driver ud af højttalerne, den skal understrege DR's ambition om at være en del af det elektroniske kommercielle marked, og kontrasterer samtidig det nuværende højst mangelfulde danske servicesamfund. Sker det at en medarbejder i butiksfaget ligefrem hilser eller smiler, bliver man rørt og føler sig hensat til syd for grænsen eller til Sverige, hvor venlighed og høflighed er reglen snarere end undtagelsen. 
Hvorfor der skal overkompenseres i DR's radio for dette særligt danske fænomen - en af værdierne må man gå ud fra - af bøvet ligeglad lettere uforskammethed over for kunden som en indtrængende uvedkommende, er en hidtil uløst gåde. 
Det gælder om at finde balancen mellem det udadvendte og eftertanken, og det gælder som i al anden optræden om ikke at bralre det hele ud. Som Shakespeare lader Hamlet sige til skuespillerne, kan det overdrevne udtryk, det overflødige udbrud, den groteske gestus eller betoning nok få parterretorsken til at juble, men overdrivelsen gør kun den forstandige ked af det, og det må vel være den rette ambition at sigte lidt højere end torskene. Eller hvad?
Kreativ bogføring
Hvad radioens stil og tvs med røber mere end andet, er at institutionen ikke præsterer saglig og ordentlig sproglig efterkritik. Dette gøres ikke ved at fange et fremmedord i ny og næ og erstatte dette med noget der matcher de overfladiske kritikeres forestillinger om danskhed og sprog. Også her skriger DR's programvirksomhed på faglig dygtighed, hvor den sproglige pleje ikke blot er nogle temmelig uforpligtende og for den indsigtsfulde afslørende udtalelser af chefer i periodisk national gejst. 
Desværre tyder det på at fænomenet kreativ bogføring også har inficeret de sproglige initiativer. Det skal bare tage sig ud; man skal kunne sige til den nationalhysteriske del af bestyrelsen at skeen er i rette hånd. Og så sker der ikke meget mere med det vigtigste, thi de ved i virkeligheden ikke hvad de har med at gøre. 


