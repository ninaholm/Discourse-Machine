Coca-Colas Rorschach-test
En Super Bowl-reklame siger mere end 1.000 ord. Også når det gælder den nødvendige integration af illegale indvandrere i USA, som hele tiden støder på konservativ modstand


 
	Da præsident Barack Obama holdt sin årlige tale til nationen, State of the Union, i sidste måned, fremsatte han et konkret forslag:

	»Lad os få immigrationsreformen vedtaget. Det er på tide.«

	Efterfølgende lød det fra anerkendende fra den republikanske formand for Repræsentanternes Hus, John Boehner:

	»Vi har haft disse problemer i 15 år, så det er på tide at få gjort noget ved det.«

	Halleluja, sang de politiske kommentatorer alle til hobe, for det er svært at overse det åbenlyse: Amerika huser 11 millioner illegale indvandrere (mindst), som arbejder, lever, bor, bliver syge, får børn, der går i skole ... (fortsæt selv listen) i USA, men som ikke betaler skat og ikke findes i de officielle statistikker. Det er en uholdbar situation.

	Herudover er den kyniske realitet, at en fortsat boykot af udlændingespørgsmålet kan koste republikanerne stemmer både ved midtvejsvalget senere i år og ved præsidentvalget i 2016, hvor partiet har brug for en større procentdel af de spansktalende stemmer, end de sølle 17 procent, de har nu.

	Dermed skulle man tro, at sagen var klar: Den store udlændingereform, der igen og igen er strandet på konservativ modstand, er på vej.

	Men nej, sådan kommer det sandsynligvis ikke til at gå. Og hvis man undrer sig over, hvorfor, kan man med fordel se nærmere på en af de mere omtalte tv-reklamer fra det nyligt overståede Super Bowl.

	Som mange læsere vil vide, bliver der lagt betydelig energi i disse reklamer, hvoraf nogle opnår kultagtig status. De korte film har deres eget liv uden for den sportslige kontekst og deles igen og igen på sociale medier, særligt YouTube.

	En af de mest sete i år var produceret af Coca-Cola. Den viste afsyngelsen af den skattede America the Beautiful – en af den tidligere præsidentkandidat Mitt Romneys yndlingssange – på syv forskellige sprog og dermed i syv forskellige kulturelle settings.

	Reklamen blev hurtigt – som kommentator ved Washington Post, Michael Gerson, formulerede det – en national Rorschach-test, der delte amerikanerne. Den umiddelbare reaktion hos mange (også overtegnede) var den fra Coca-Cola tilsigtede: Man blev rørt over at se de klassiske idealer om broderskab, fædrelandskærlighed og offervillighed gennem forskellige kulturelle briller. Man blev mindet om, at der findes universelle idealer, som alle kan stræbe efter. Tro, håb og frihed er ikke forbeholdt et bestemt land.

	Men den anden halvdel af amerikanerne hørte imidlertid et helt andet budskab – det stod helt klart, hvis man bevægede sig ind på f.eks. Twitter eller de populære konservative talk radiostationer. To af de mest kendte værter, Glenn Beck og Rush Limbaugh, anklagede Coca-Cola for »aggressiv og opsplittende multikulturalisme,« og Beck tilkendegav, at han var helt enig med de mange røster på især Twitter, som følte sig »stemplede som racister, hvis man ikke var enig med Coca-Colas politisk korrekte prædiken.« Amerikanske sange skal synges på engelsk, lød budskabet. På konservative Fox News Radio udnævnte programvært, Todd Sarnes, Coca-Cola til »den officielle drink for dem, der illegalt krydser vore grænser.«

	Og det er problemet i en nøddeskal. Den video, som den ene halvdel af befolkningen opfatter som en bekræftelse af amerikanske, universelle idealer, opfatter den anden halvdel som en krænkelse af og en trussel mod sammenhængskraften i samfundet, in casu det engelske sprog.

	Parallellen til immigrationsreformen er åbenlys: Amerikas latinoer ved godt, at rigtig mange konservativt sindede republikanere ser de spansktalende som en trussel mod USA’s (hvide) engelsktalende majoritet; ikke som potentielle bidragydere til den amerikanske økonomi og kultur. Og så længe disse røster har betydelig styrke i det republikanske parti, som tilfældet er i dag, er der ikke en kinamands chance for, at Kongressen vedtager en immigrationsreform.

	Det kommer republikanerne til at betale prisen for. The Grand Old Party er i fare for at ende som en parodi på en stadig mindre gruppe ældre, hvide mænd og kvinder med medlemskab til den stedlige country club. Uendelig langt fra det vibrerende, mobile og ja, multikulturelle, USA, som år efter år tiltrækker så mange indvandrere udefra. Og som vi er mange, der sætter stor pris på.

	 

Annegrethe Rasmussen er korrespondent i Washington D.C.

