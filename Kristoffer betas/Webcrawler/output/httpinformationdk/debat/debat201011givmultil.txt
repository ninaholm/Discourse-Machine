Giv os multilateralismen tilbage
G20-mødet i Seoul førte os ikke nærmere et opgør med de globale øko-nomiske ubalancer. Tværtimod manifesterede G20 sig som et illegitimt og ineffektivt forum. Det er på tide at etablere et globalt økonomisk råd med respekt for multilateralismen
G20-topmødet i Seoul understregede at det ikke er fra de riges klub, man skal håbe på globalt lederskab.

'Ineffektivt og illegitimt'. Sådan lyder dommen over G20-samarbejdet fra en af verdens førende politiske kommentatorer Gideon Rachman fra Financial Times. De hårde ord faldt inden det nylige topmøde i Seoul overhovedet gik i gang, men da sluterklæringen lå klar, stod det klart, at de holdt stik. G20-landene var ikke kommet et skridt nærmere en løsning på ubalancerne i den globale økonomi. Faktisk er G20 i det store og hele en fiasko, når det kommer til at vise globalt økonomisk lederskab. Desværre.Ambitionerne fejler ellers ikke noget i den oprindelige G20-erklæring fra topmødet i november 2008. »We will implement reforms that will strengthen financial markets and regulatory regimes so as to avoid future crises«, står der sort på hvidt.Kernen i det arbejde skulle være en ny standard for international bankregulering, den såkaldte Basel III-aftale. Problemet er bare, at den er så ineffektiv, at universiteternes førende finansøkonomer, der ellers aldrig blander sig i en politisk debat, har taget bladet fra munden. I den forgangne uge indrykkede 17 af verdens førende professorer på området et fælles opråb i Financial Times. Under overskriftenHealthy banking system is the goal, not profitable banksgør de G20-lederne opmærksomme på, at Basel III-aftalen er en fiasko. Formålet med aftalen burde være at skabe et sundt og sikkert banksystem, snarere end blot at sikre bankernes profitabilitet, lyder det fra professorerne.Og reguleringen af finanssektoren er ikke det eneste område, G20 har svigtet. Verdensbanken og verdens fattige har heller ikke fået mange hjælpende hænder fra de riges klub.I 2008-erklæringen lød ambitionen ellers: »We will ensure that the World Bank has sufficient resources to continue playing its role in overcoming the crisis«.Siden har G20 under store fanfarer givet IMF hele 750 milliarder dollar, men de er overvejende gået til de kriseramte europæiske økonomier i krise. Verdensbanken har man ignoreret.Da banken endelig fik en kapitaltilførsel, var det ikke på G20's foranledning. Og kapitaltilførslen var helt utilstrækkelig. Status er, at Verdensbanken fra 2012 må skære sin långivning ned til en tredjedel af 2010-niveauet, hvilket bomber banken tilbage til 1980'erne målt i udlånsvolumen. Bemærk at det sker til trods for højtidelige erklæringer fra G20-landene om at ville gøre alt for at afbøde finanskrisens effekter på verdens fattigste, som jo intet ansvar havde for den.Behov for nytænkningTilbage står, at G20 på ingen måde er et effektivt forum for globalt økonomisk lederskab. Der er hårdt brug for en ny måde at gribe tingene an på. Nogle mener, at løsningen er at gøre G20-samarbejdet juridisk bindende. Men problemet er, at den løsningsmodel formodentlig - og med god grund - ville føre til alvorlige protester blandt de 172 lande, der er permanent udelukket fra G20-samarbejdet.Allerede i dag er G20-samarbejdet en alvorlig underminering af den verdensorden, det har taget mere end 60 år at etablere; nemlig det multilaterale samarbejde, baseret på størst mulig inklusion og repræsentation af verdens lande i organisationer som Verdensbanken, Valutafonden (IMF), WTO og FN-systemet. Nogle hævder ganske vist, at G20 er et stort fremskridt i forhold til G8. Men de glemmer, at G8 aldrig har foregivet at have global repræsentativ legitimitet og aldrig har udnævnt sig selv til styringskomite for den globale økonomi', sådan som G20 gør.Globalt økonomisk rådI den nuværende krisesituation har vi ikke brug for flere uforpligtende erklæringer fra et illegitimt forum af statsledere. Der er behov for bindende aftaler og et forpligtende, legitimt samarbejde om verdensøkonomien. I stedet for G20 skal vi have et globalt økonomisk råd. Her kunne et tilsvarende antal statsledere sidde som repræsentanter for hver deres landegruppe. Det er det system, vi kender fra IMF og Verdensbanken. I begge institutioner har de nordisk-baltiske lande således et fælles medlem i bestyrelsen, som repræsenterer deres synspunkter. Et vigtigt element i denne konstruktion er princippet om rotation: Pladsen ved forhandlingsbordet går på skift mellem landene i landegruppen.Men hvorfor skulle sådan et globalt økonomisk råd kunne gøre det bedre end G20? vil skeptikerne utvivlsomt spørge. Jeg vil vende spørgsmålet om: Hvad har G20, som et globalt økonomisk råd ikke ville have? G20-tilhængernes svar ville sikkert være, at kun med G20 kan vi få et effektivt globalt lederskab, mens et globalt økonomisk råd ville føre til FN-lignende tilstande, hvor små lande kan blokere for beslutningerne.Sandheden er imidlertid, at G20 i sine to første leveår som statslederforum har udvist alt andet end effektivt globalt lederskab. Et globalt økonomisk råd bestående af 25 statsledere - forpligtet på forudgående konsultation med deres respektive landegrupper - vil ikke føre til FN-lignende tilstande. De 25 statsledere ville skulle forhandle med udgangspunkt i deres landegruppes stemmevægt, baseret på deres samlede vægt i verdensøkonomien målt i BNP, præcis som det er tilfældet i IMF og Verdensbanken.På mange måder ville det faktisk blive nemmere at skabe fremdrift. I et globalt økonomisk råd ville et kvalificeret flertal af alle verdens lande kunne træffe en beslutning, der ville være bindende for alle lande. G20 kan derimod blot producere erklæringer, der definerer den begrænsede klubs laveste fællesnævner.Etableringen af et globalt økonomisk råd ville være en helt naturlig måde at tilpasse vores multilaterale samarbejde til en ny tid, hvor stort set alle de væsentligste politiske udfordringer er globale udfordringer.G20 har stjålet dialogen. Det er på tide, vi kræver at få den igen. Giv os multilateralismen tilbage!Jakob Vestergaard er seniorforsker i global økonomi, regulering og udvikling ved Dansk Institut for Internationale Studier
