Obamas iranske kalkule
LEDER


 Blot en enkel historisk anekdote er tilstrækkelig til at illustrere, hvor epokegørende gårsdagens atomaftale mellem seks stormagter og Iran kan blive: Det er kun føje år siden, at Iran blev grupperet som en del af »Ondskabens Akse«, og USA åbent truede landet med et militært angreb. Efter 11. september kunne USA’s strid med Iran koges ned til to spørgsmål – dels skulle Teheran være sponsor og ophavsmand til international terrorisme, dels udviklede det teokratiske regime atomvåben, der kunne true Israel og andre lande i regionen samt i sidste instans Europa og USA.
Nu seks år efter et præsidentskifte i Washington er fundamentet lagt til at imødegå den ene af de to trusler, der skulle udgå fra Iran. Modsat Benjamin Netanyahus opfattelse er atomaftalen ikke et diplomatisk makværk, der forvandler Iran til en »terroristisk atomsupermagt«. Den er tværtimod et mesterstykke lavet af snedige håndværkere i et maratonløb, hvor ingen faldgrube synes at have undgået deres opmærksomhed. Gennemførelsen af aftalen kræver betydelig politisk vilje på begge sider; meget kan gå galt i den indledende fase, hvor sanktionerne vil blive ophævet efter Irans tilfredsstillende afrapportering om udestående spørgsmål vedrørende dets flere årtier gamle atomprogram. Men bortset fra republikanernes og den proisraelske lobbys modstand i USA samt misnøje i Irans Revolutionsgarde er det svært at få øje på uoverstigelige hurdler. Obama-regeringen, næsten alle demokrater, EU, Rusland, Kina, ayatollah Ali Khamenei, den iranske regering og befolkning – alle ønsker denne aftale god vind.
Læs også: Irans atomaftale er et historisk nyt kapitel
De svage punkter har været kendt siden forhandlingerne blev indledt. Efter 10 år vil Iran have mulighed for at genstarte sit atomkraftprogram og genopbygge kapacitet til at lave kernevåben. Men det vil ikke – som det var tilfældet i 1990’erne – kunne ske uden stormagternes viden. Irans tilslutning til tillægsprotokollen i Traktaten om Ikkespredning af Kernevåben betyder, at Det Internationale Atomenergiagentur, IAEA, får ubegrænset adgang til alle kendte atomanlæg over ubestemt tid. Det springende punkt er en sindrigt udtænkt mekanisme i aftalen, der genudløser sanktioner, hvis Iran skulle nægte IAEA’s inspektører adgang til revolutionsgardens baser. Kritikere vil utvivlsomt harcelere med, hvad der skal ske, når denne mekanisme falder bort i 2025. Hvordan stoppe et hemmeligt atomprogram?
Det er her præsident Barack Obamas kalkule og strategiskift træder til. Først strategien. Diplomati må altid gå forud for våbenanvendelse, mener han. Man kan faktisk i denne atomaftales tilblivelse se et fodaftryk fra præsidentvalgkampen i 2008, hvor senatorer Hillary Clinton og John McCain hånligt gjorde grin af Obamas (naive) tilsagn om at ville tale med selv diktatorer – og det inkluderede Iran – hvis der var udsigt til resultater fremfor instinktivt at trykke på aftrækkeren, som George W. Bush gjorde. USA’s åbning mod først Myanmar og senere Cuba eksemplificerer denne tilgang. Iran er imidlertid en langt større mundfuld at gabe over.
Skiftet i USA’s udenrigspolitik tilbage til ’diplomati først’ – dog bakket op af truslen om militær indgriben – virker kun, dersom det iranske styre ændrer karakter og politik. Sagt mere præcist: Løsningen af den ene trussel – altså, en nedtrapning af atomprogrammet mod ophævelsen af sanktioner – risikerer at forværre den anden trussel, altså terrorismen. Hvordan vil Irans regering forvalte ekstra indtægter på flere hundrede mia. dollar fra indehavender, der har været indefrosset i udenlandske banker, samt fra salg af olie og eksportvarer på verdensmarkedet?
I vestlig retorik dækker iransk terrorisme over et bredt spektrum af aktiviteter, hvoraf støtte til eller planlægning af terrorattentater mod civile kun udgør en lille ubetydelig del. I realiteten er Irans terrorisme stort set ensbetydende med en udenrigspolitik, der enten strider mod Vestens og Israels interesser eller mod international lov og ret. Obama og hans vestlige partnere kalkulerer med, at integration af Iran i den globale økonomi vil neutralisere revolutionsgarden og de iranske nationalkonservative. Det er en antagelse, der før har vist sig at være et luftkastel, nemlig i Kina. Men den risiko er stadig værd at løbe. Alternativet ville have været uspiseligt.

