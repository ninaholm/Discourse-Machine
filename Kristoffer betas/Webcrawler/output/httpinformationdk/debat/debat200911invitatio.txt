Invitation af Ahmadinejad er en krænkelse

Ethvert samvittighedsfuldt menneske burde kunne se, at det var forkert at invitere den iranske diktator Ahmadinejad til klimatopmødet i København.


 Når en person begår et mord eller blot medvirker i det, bliver han/hun sendt til en domstol og bliver straffet for sin gerning. Men hvor mange mord og forbrydelser skal en statsleder begå for at mærke konsekvenserne af sine gerninger?
Den danske statsminister har inviteret Ahmadinejad til Danmark for at deltage i klimatopmødet i december. Ahmadinejad er statsleder for et regime, som har tusindvis af menneskers blod på hænderne. Han skal komme til topmødet og repræsenterer et regime, som er kendt for sine massehenrettelser, tortur af politiske fanger, stening, kønsapartheid mod kvinder og henrettelse af børn og homoseksuelle.
Han er inviteret til Danmark i kølvandet af massedemonstrationerne mod det islamiske regime i Iran og for øjnene af de mennesker, som er blevet tortureret i fængslerne eller har mistet et eller flere familiemedlemmer i kampen for frihed. Det sker, imens mindst 11 mennesker sidder i Ahmadinejads fængsler og venter på at blive stenet ihjel. Det sker, imens 180 iranske børn venter på at blive henrettet.
De politiske fanger - alt fra kvindesagsforkæmpere og menneskerettighedsaktivister til de unge piger og drenge, som er blevet udsat for voldtægt i fængsler, blot fordi de har deltaget i protestdemonstrationerne i de seneste måneder - skal være vidne til deres bødlers manøvrering på den politiske scene og se, hvordan han smiler til verdenspressen og spiser middag med andre statsledere, som om intet er sket!
Det iranske regimes forbrydelser mod sin befolkning er ikke mindre end Saddam Husseins regimes forbrydelser mod irakere. I kampen mod diktatorer og for demokrati var bl.a. den danske regering parat til at deltage i krig og ødelæggelserne af Irak og dets civilsamfund. Den samme regering har intet problem med at invitere en statsleder af et af verdens mest diktatoriske regimer og endda spise middag med dets præsident! Saddam var lige så meget 'statsleder' som Ahmadinejad er. Man ville gerne fjerne Saddam, lige meget hvor mange millioner af menneskeliv der var på spil, men Ahmadinejad må ikke en gang afvises fra topmødet fordi han er 'statsleder'!
De millioner borgere i Iran og Irak kan med god ret spørge, hvordan den danske regering kan tillade sig at underkende og svække den folkelige bevægelse mod diktatorer ved at invitere  repræsentanten for den iranske forbryderstat til topmøde og samtidigt føre krig mod et andet land, hvor tusindvis af børn og civile blev slået ihjel i forsøget på at bekæmpe diktatorer? Hvordan vil den danske regering bortforklare dette hykleri? Handler det egentlig om diktatorer, befolkningen og menneskerettigheder eller handler det om de økonomiske og politiske interesser?
Invitationen af Ahmadinejad er en krænkelse - ikke alene af den iranske befolkning, men af ethvert samvittighedsfuldt menneske i hele verden.
Nahid Riazi er dansk iranskfødt kvindesagsforkæmper, samfundsdebattører og foredragsholder

