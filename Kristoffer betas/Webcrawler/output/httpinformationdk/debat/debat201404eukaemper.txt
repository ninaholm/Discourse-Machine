EU kæmper for arbejderen
1. maj er det vigtigt at minde om, at EU spiller en central rolle i sikringen af rimelige arbejdsvilkår. Flere nye initiativer taler deres tydelige sprog


 
	De seneste års finans- og økonomiske krise har haft en negativ effekt på arbejdsmarkederne og arbejdsvilkårene i Europa. Ikke alene har ledigheden været urimelig høj, men kvaliteten af beskæftigelsen er også blevet ringere.

	Arbejde i det 21. århundrede burde være synonymt med kreativitet, aktiv deltagelse, sikkerhed og respekt for arbejdstagerne.I stedet betyder arbejde for mange, herunder også dem, der i disse tider har formået at vende tilbage til arbejdsmarkedet, i dag usikkerhed, pressede lønninger og et kapløb mod bunden.

	Nu da opsvinget er begyndt, og ledigheden er begyndt at falde i Europa, bør vi fokusere mere på arbejdsvilkårene og på, hvordan de kan forbedres. Væksten vil kun blive mere solid og vedvarende, hvis det lykkes os at fremme investeringer ikke kun i fysisk infrastruktur og kompetencer, men også i arbejdsvilkår.

	Selv om bekymring og utilfredshed har været voksende på de europæiske arbejdsmarkeder og arbejdspladser, så bør det også understreges, at EU’s medlemsstater også er nogle af de bedste eksempler i verden, når det kommer til stærke sociale partnerskaber, virksomheders sociale ansvar og en god balance mellem arbejde og privatliv.

	EU’s mest produktive og konkurrencedygtige økonomier er dem, der kombinerer social investering og jobbeskyttelse på højt niveau med fleksibilitet, produktivitet og dynamisk social dialog.

	Hjælp til arbejdstagere

	Der er nogle, der stadig undervurderer vigtigheden af EU’s arbejdsmarkedslovgivning på dette område, eller som sætter spørgsmålstegn ved dens relevans for fremtiden. EU spiller dog en central rolle i sikringen af rimelige arbejdsvilkår af både økonomiske og samfundsmæssige årsager.

	Det er EU-lovgivning, der garanterer arbejdstagernes ret til et mindste antal betalte feriedage, ugentlig grænser for arbejdstid og retten til at blive hørt og informeret om de af arbejdsgivernes beslutninger, der påvirker dem. EU-lovgivning beskytter også arbejdstagerne i tilfælde af deres arbejdsgivers insolvens, mod misbrug af flere på hinanden følgende tidsbegrænsede ansættelser og mod forskelsbehandling. Flere nyere EU-initiativer har fokuseret på at forbedre arbejdsvilkårene ved at beskytte de mere udsatte arbejdstagere. De yngste udsatte arbejdstagere er praktikanter, som ofte har været ofre for uacceptabel udnyttelse. For bedre at kunne beskytte dem har Kommissionen foreslået en ny kvalitetsramme for praktikophold, som blev vedtaget af medlemsstaterne i marts, for at sikre, at disse yngste medarbejdere kan opnå værdifuld erhvervserfaring under trygge forhold. Arbejdstagere bliver også mere udsatte, når virksomhederne omstrukturerer. Disse situationer vil aldrig være lette. Bedste praksis i EU viser dog, at det er muligt at komme forandring i møde, at håndtere den ved at minimere dens samfundsmæssige og menneskelige omkostninger, at forberede medarbejderne på de teknologiske fremskridt og at hjælpe overflødiggjorte arbejdstagere med at finde ny beskæftigelse. Kommissionen har derfor foreslået en kvalitetsramme for at fremme en sådan god praksis.

	Langvarig tradition

	Sort arbejde udgør en anden trussel mod rimelige arbejdsvilkår, da det frarøver arbejdstagerne beskyttelse. For bedre at kunne slå ned på dette problem og erstatte sort arbejde med lovlig beskæftigelse har Kommissionen foreslået oprettelsen af en ny EU-platform, der vil hjælpe medlemsstaternes forskellige håndhævelsesorganer med at arbejde mere effektivt sammen.

	Kommissionen er også ved at forberede en ny strategisk ramme for sikkerhed og sundhed på arbejdspladsen for 2014-2020. EU-regler og europæiske strategier har allerede bidraget til at forebygge ulykker og arbejdsrelaterede sygdomme, hvilket har ført til sundere, sikrere, mere produktive og mere motiverede arbejdstagere og mindre fravær.

	Virksomheder vinder ikke kun ved den højere produktivitet, men også ved at kunne konkurrere på samme niveau i hele EU’s indre marked uden at skulle stå over for 28 forskellige regelsæt og urimelig konkurrence fra virksomheder, der udsætter deres ansatte for usikre arbejdsvilkår. Europa-Kommissionen støtter også arbejdstagerrettigheder og anstændigt arbejde uden for EU’s grænser og opfordrer til ratificering og reel gennemførelse af ILO-konventionerne om grundlæggende arbejdsstandarder. ILO-standarderne giver inspiration til EU’s arbejdsmarkedslovgivning, som har en solid baggrund i europæisk lovgivning på området og den langvarige tradition med overenskomstforhandlinger, som findes i flere medlemsstater. Arbejdernes internationale kampdag er en påmindelse om denne vigtige arv, som vi bør lade gå videre til kommende generationer.

László Andor er økonom og europakommissær for beskæftigelse, sociale spørgsmål og inklusion

