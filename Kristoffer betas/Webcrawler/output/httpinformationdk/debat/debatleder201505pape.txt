Pape: Til højre for anstændigheden
LEDER


 Harske ord lød om Det Konservative Folkeparti i weekendens udgave af denne avis. Tilmed fra partiets egne. Mads Holger, der er opstillet som konservativ folketingskandidat i Københavns Omegns Storkreds, udtrykker i et interview bekymring over partiets »manglende dannelse, manglende fællesskab, manglende identitet«. Mads Holger sukker:
»Det Konservative Folkeparti risikerer at blive et småborgerligt parti.«
Hertil svarer juraprofessor Ditlev Tamm i samme avis: »Det er et småborgerligt parti. Risikoen er nu, at partiet forsvinder. Det er på en vis måde allerede forsvundet. Det er kun navnet, der er tilbage.«
Det er en nådesløs konstatering fra Ditlev Tamm, der står de konservative nær og har skrevet bogen Det høje C om partiet og dets historie.
Ingen appel til mennesker med dannelse. Også den kritik af de konservative er Mads Holger og Ditlev Tamm enige om. Folketingskandidat Mads Holger i den forsigtige form, at socialt ansvarlige »klassisk dannede konservative mennesker ... begynder at se med skepsis på partiet«.
Juraprofessor Tamm siger det brutalt: »De har forladt partiet for længst.«
Ditlev Tamm forklarer de konservatives nedtur med, at den sociale ansvarlighed, der er en bærende del af ægte konservativ politik »er trådt i baggrunden til fordel for tanker, der er mere liberale end sociale«.
Denne konstatering kommer, efter at de konservatives formand Søren Pape Poulsen for nyligt til Berlingske erklærede:
»Vi er et parti, der ligger til højre for Venstre både på økonomi og værdipolitikken.«
For at ingen skulle være i tvivl om højrehoppet, forklarede formand Pape: »Det er et opgør med at se Det Konservative Folkeparti som det her bredt favnende centrum-højre-parti, som vi var under Schlüter.«
Til højre for Venstre? Jamen, dér ligger jo i den økonomiske politik Liberal Alliance og i værdipolitikken Dansk Folkeparti. Begge så tæt klinet til Venstre, at der ikke er plads til, at de konservative kan kile sig ind. Skal de konservative højre om, skal de meget langt ud. Tænkeligt helt ud, hvor der ikke længere er fast vælgergrund under fødderne. Bevægelsen ud i den blå luft bekræftes af, at Søren Pape for to uger siden i Politiken beskrev de konservative under hans ledelse således: »Vi er det eneste parti ... hvor Gud, konge og fædreland stadig spiller en afgørende rolle.«
Jamen, du almægtige! Allerede for to årtier siden sagde de konservatives nu afdøde, socialt sindede finansminister Palle Simonsen til Information:
»Gud, konge og fædreland? Det kan man ikke troværdigt tilbyde nutidens mennesker.«
Palle Simonsen sagde også: »Det velfærdssamfund, der er en af de værdier, vi skal værne om, kan vi nu bevare gennem stærke, internationale alliancer ... Vejen fremad går over EU. Vi styrker det særligt danske gennem EU.«
Hvor er den europæiske vision hos Det Konservative Folkeparti under Søren Papes ledelse? Ingen steder. Tværtom er partiet krøbet ned i lorne og vrantne tilkendegivelser om EU. F.eks. er de konservative sjokket efter Dansk Folkepartis og Venstres kampagne mod ’overimplementering’ af EU-regler. Kampagnen har til formål at friholde det forurenende landbrug for EU’s miljøkrav.
Den fjendtlighed over for lovgivning om natur- og miljøbeskyttelse og planlægning, som de konservative i det hele taget udtrykker, afspejler formand Papes frustrationer over, at nogle af hans kække gerninger som Viborg borgmester viste sig lovstridige. Fjendtligheden bidrager til indtrykket af et højreplat populistisk parti – et parti, der udstiller sin grovkornethed ved sin igangværende ’Stop for ...’ kampagne mod stort og småt, herunder »nazi-islamisme.«
I sine bedste stunder har Det Konservative Folkeparti været samlingsstedet for den borgerlige anstændighed.
Det sted er partiet nu hoppet til højre for. Langt til højre. En betydelig gruppe vælgere skal nu søge andre steder hen.

