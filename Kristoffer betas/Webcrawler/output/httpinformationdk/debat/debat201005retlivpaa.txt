Ret til liv på fødegangene i Afrika?
Hvert minut mister en kvinde livet i forbindelse med graviditet eller fødsel på det afrikanske kontinent eller i andre fattige hjørner af verden
Fødslen er for en kvinde i Malawi den farligste begivenhed i hendes liv. Her ses en heldig mor med barn i Chimangwh landsby i det sydlige Malawi.

Grace Gama ankommer højgravid til fødegangen på Bwaila Hospital i Lilongwe, Malawis hovedstad. Hendes tilstand er kritisk, hun er i dyb smerte og bliver hjulpet af sin søster, da hun ryster over hele kroppen og har svært ved selv at gå. To gange kalder hendes søster på sygeplejersken, der er på vagt, men hun er enten alt for overbebyrdet - i det ildelugtende rum med 14 senge, hvor kvinder føder på en plasticpose eller det stykke tøj, de selv har medbragt - eller simpelthen uvillig til  at vise dem omsorg.Sygeplejersken nægter at tilse Game, som nu har meget stærke veer - selv da hovedet på den lille baby begynder at vise sig, er sygeplejersken ikke at få øje på. Gama ender med at føde med søsterens hjælp, og sygeplejersken ankommer kun for at lægge den nyfødte i kuvøse, fordi den lille lider af svære fødsels- komplikationer. Gamas baby dør dagen efter.Historier som denne illustrerer den brutale virkelighed, gravide kvinder i dagens Malawi - et af verdens fattigste lande - ofte udsættes for. Faktisk dør 16 kvinder dagligt på grund af komplikationer under graviditeten eller fødslen. I sammenligning med Danmark, hvor fødslen er en lykkelig og glædesfyldt begivenhed, er fødslen i Malawi fyldt med uro og frygt for, om mor og barn overlever. Fødslen er for en kvinde i Malawi den farligste begivenhed i hendes liv.Statistisk set kan kløften mellem verdens top og bund optegnes således: I Danmark dør tre kvinder ved 100.000 fødsler, og i Malawi er tallet 807. Yderligere dør 'kun' fire nyfødte børn ud af 1.000 levende fødte i Danmark, hvor 88 nyfødte i Malawi lider samme skæbne som Grace Gamas baby.Men hvorfor risikerer Malawis gravide kvinder helt grotesk livet ved en begivenhed så livsbekræftende som at bringe liv til verden?Forklaringen har flere ansigter og varierer selvfølgelig fra kvinde til kvinde, men der er en række helt konkrete årsager som fastholder den høje mødre- og børnedødelighed i Malawi: sundhedssektoren står blandt andet overfor en kritisk mangel på uddannede læger, jordmødre og sygeplejersker, og derudover er sundhedsfaciliteterne nedslidte og hæmmet af akut mangel på relevant udstyr og medicin. Visse kulturelle ritualer og normer har oven i det vist sig at hæmme en sund fødsel, f.eks. at overbevisningen om at det bringer uheld at føde sin første- fødte på en offentlig sundhedsklinik.Desuden føder kun 54  procent af Malawis kvinder på landets sundhedsfaciliteter ved uddannet personale. Dette kan ofte skyldes forsinkelser på grund af manglende penge til transport, manglende køretøj, ringe infrastruktur, store afstande til nærmeste hospital og klinik, eller overbebyrdet personale. Ude på landettransporteres fødende kvinder af sted i en motorcykel-ambulance, en vogn med et par okser foran, bag på en cykel, båret frem af et familiemedlem - eller til fods.Det lyder helt uacceptabelt - og det er det også. Det er dog stadig den ubekvemme virkelighed, Malawis gravide kvinder står i hver eneste dag.Fattigdom er kvindersHvert minut mister en kvinde livet på verdensplan i forbindelse med gravitet eller fødsel; i Malawi, på det afrikanske kontinent eller i andre fattige hjørner af verdenen.I det lille afrikanske land med dets unge, demokratiske styre, en befolkning på 13,1 millioner, hvoraf 52 procent lever under fattigdomsgrænsen for under en dollar om dagen, 12 procent lever med HIV/AIDS, 65 procent af befolkningen bor på landet, og malaria til stadighed udgør den største dødsårsag, er der i udbredt grad tale om en feminisering af fattigdommen.Ud over den høje risiko for komplikationer og død ved graviditet og fødsel har Malawis kvinder få muligheder for at eje land og tage banklån. Kun 59 procent af kvinderne kan læse og skrive, kun 22 procent i parlamentet er kvinder, hustruvold er ekstremt udbredt, unge piger dropper oftere ud af grundskoleuddannelsen i forhold til drenge, hvilket ofte skyldes tidlig graviditet, tidligt ægteskab eller behov for dem i hjemmet; flere kvinder end mænd lever med hiv/aids i Malawi - og endelig får en kvinde i Malawi i gennemsnit seks børn.Kvinderne bliver ofre for det mandsdominerede samfund, hvilket viser sig i de manglende prioriteringer af og investeringer i kvinders sundhed; specielt deres reproduktive sundhed. I denne forbindelse konstaterer vicepræsident Joyce Banda jordnært, at »situationen ville have set anderledes ud, hvis mænd også kunne føde børn«.Fornyet politisk viljeMødre - og børnedødeligheden bør og skal i langt højere grad indgå i menneskerettighedsdebatten, fordi der er tale om krænkelser af de magtesløse og fattige kvinders - og deres nyfødtes - ret til liv. Netop ved at indse at de unødvendige tab af liv på fødselsgangen handler om rettigheder kan medvirke til at skubbe vigtigheden af kvinders sundhed højere op på den nationale og internationale dagsorden.I juni sidste år røg verdens gravide kvinder helt til tops på den internationale dagsorden, da FN's medlemsstater på en Human Rights Council Session anerkendte, at »den uacceptable høje globale mødredødelighed er en udfordring inden for både sundheds-, udviklings- and menneskerettighedsområdet«. Det er en yderst positiv udvikling, og forhåbentlig vil løfterne om øget politisk vilje og økonomisk og teknisk forpligtelse aflagt i samme anledning omsættes til meningsfulde handlinger i Afrika.Malawi kender receptenPolitisk vilje, nationalt og internationalt, er hovedingrediensen i opskriften på, hvordan de unødvendige dødsfald forhindres i Malawi og resten af Afrika. For der er ikke behov for at opfinde den dybe tallerken. I Malawi kendes recepten, vurderer den gennemslagskraftige og dedikerede vicepræsident Joyce Banda, som netop er afgået som landets Goodwill Ambassador forSafe Motherhood.Men ressourcerne mangler, og det er dette hul, som akut skal dækkes. Med tilstrækkelige ressourcer til rådighed, skal der sættes bredt og holistisk ind på følgende områder:Kvinder og mænd i den reproduktive alder skal have adgang til uddannelse før, under og efter fødslen i emner som reproduktiv sundhed, seksualoplysning, prævention, familie- planlægning, faren ved teenage-graviditet samt vigtigheden af at nå frem til den lokale klinik i tide - i denne forbindelse har tæt involvering af Malawis mænd vist positive resultater.Det er helt centralt at inddrage befolkningen og de lokale autoriteter for at tilvejebringe en bæredygtig forandring inden for reproduktiv sundhed ikke mindst for at komme de belastende uhensigtsmæssige kulturelle ritualer og normer til livs som vejer så tungt i de fattige landsbyer.Kvinder i den reproduktive alder skal styrkes økonomisk gennem mikrolån ogentrepreneurship-udvikling, fordi erfaringen viser, at en kvinde med penge på lommen vinder fornyet selvkontrol og medbestemmelse, hvilket ofte betyder, at hun vælger at få færre børn. Bonus er, at hun oftere vover at sige fra over for sin mand f.eks. i forhold til den udbredte hustruvold.Altafgørende er det, at der  sættes ind over for den akutte mangel på læger, jordmødre og sygeplejersker gennem uddannelse, kapacitetsudvikling hos de eksisterende sundhedsmedarbejdere, strategisk karrierevejledning i skolerne, international overførsel af viden og ekspertise og offentlige lønforhøjelser for at forebygge risikoen forbrain drain.Det er på høje tid, at Malawis - Afrikas - gravide kvinder, deres rettigheder og livsvilkår bringes i det danske og internationale rampelys. Det ville klæde Danmark at gå forrest i slaget for Afrikas gravide kvinder og forvandle de globale løfter til handling. De dyrebare minutter tikker, og der kan vel ikke herske tvivl om, at kvinderne på Afrikas fødegange også har ret til liv?Helene Christensen er bosat i Malawi siden juni 2008. I denne periode har hun arbejdet for både FN og Folkekirkens Nødhjaelp inden for ligestilling og styrkelse af kvinders rettigheder og livsvilkår. For øjeblikket arbejder hun som freelance-fotograf og journalist med fokus på mødresundhed og kvinders rettigheder
