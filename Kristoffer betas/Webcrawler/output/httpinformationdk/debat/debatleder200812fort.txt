Fortrøstning: Famlende forsøg
Udspillet kan ses som et første, famlende forsøg på nytænkning af transport i forhold til, hvad miljøet kan bære. Og som sådant fortjener det da optimistisk applaus


 FLOSKLER FØG, da regeringen i går fremlagde sit bud på en dansk transportpolitik frem til år 2020. Transportminister Lars Barfoed (K) jublede: "En historisk plan", "et historisk løft", "i verdensklasse". Venstres trafikordfører Kristian Pihl Lorentzen heppede:
"Regeringens trafikudspil er ambitiøst, visionært og grønt."
Har man hørt mage? Desværre, ja. Skinger salgstale svækker tillid til varen. Bedre bliver det ikke af, at tallene flyver. For en investeringsperiode på 12 år kan beløb nemt stilles drabeligt op. I udspillet svirrer det med "150 milliarder til infrastrukturen" og "Oprettelse af en dynamisk infrastrukturfond på 90 milliarder kroner".
SKRÆLLER MAN de projekter fra, der allerede er vedtaget, rummer udspillet løfter om ægte nye trafikinvesteringer på 60 milliarder. Er det meget - som samlet tal for en 12-årig tidsramme?
Nej, svarer DTU-professor Oli B.G. Madsen, der var medlem af regeringens Infrastrukturkommission. Han siger til Ritzau:
"Jeg synes, at 60 milliarder er meget, meget lidt. Det er ikke imponerende. Jeg havde frygtet, at det havde været endnu mindre, men jeg synes ikke, det er det, man kalder en virkelig investering i fremtidens transportsystem."
Professor Oli B.G. Madsen tilføjer, at beløbet skulle have været det dobbelte, hvis det skulle batte.
Her er et eksempel: Udspillet lover: "Bedre vilkår for cykler". Checken, der skrives ud, lyder på 500 millioner frem til 2014, og den forudsætter, at kommunerne hoster op med mindst et tilsvarende beløb. Er mindre end 100 millioner statskroner om året et 'ambitiøst' bidrag til noget, der udråbes til en betydningsfuld trafikal opgave?
IGEN, TALLENES tørre tale: Udspillet roser sig af, at regeringen frem til 2020 vil bruge 22 milliarder kr på at udskifte danske jernbaners signalsystemer. Det skal sammenholdes med, at finansminister Lars Løkke Rasmussen (V) i en fælles kronik med transportminister Barfoed i gårsdagens Jyllands-Posten minder om, at signalerne har været udsat for årtierlang forsømmelse. De to ministre skriver: "Hvis vi ikke inden 2020 får udskiftet de nuværende signalanlæg, stopper togdriften ganske enkelt i Danmark."
Aha! Kan man kalde det 'et historisk løft' at sikre, at jernbanedriften ikke holder op af sig selv?
To transportformer, der slet intet løft får, er busser og lokalbaner. I udspillet dækker regeringen sig bag ordvalget: 
"Det er kommunernes og regionernes ansvar at beslutte service og kvalitet i bustrafikken og på lokalbanerne."
Jotak, men er denne ansvarsplacering fornuftig? Driften af busser og lokalbaner har været et af kommunalreformens ofre. Førhen stod amterne - med deres selvstændige skatteudskrivningsret - for denne opgave. Nu er den overladt til afmagrede regioner og overforpligtede kommuner. Resultatet er mindre betjening og højere priser. I strid med alle regeringsudspillets overordnede målsætninger. Det må udløse statslig handlepligt.
FAGFOLK FINDER fortrøstning i, at udspillet kan ses som et første, famlende forsøg på nytænkning af transport i forhold til, hvad miljøet kan bære. Og som sådant fortjener det da optimistisk applaus. Men optimismen må støtte sig på forhåbning om, at forhandlinger blandt Folketingets partier kan føre nytænkningen endnu videre og fjerne grimme pletter af fordums tankegang, f.eks.:- Udspillet holder liv i planerne om en 26 km lang Ballerup-Frederikssund-motorvej, der vil ramme 36 naturområder, hvoraf flere har international status som uvurderlige og uerstattelige, heriblandt Værebro ådal. Den motorvej burde stryges under henvisning til udspillets egen formulering: "Nogle projekter må vælges fra - selv om de kunne have en positiv effekt på mobiliteten - hvis omkostningerne for naturen er for store."- Ærgerligt er det, at skattestops-forblindelse får udspillet til at koble en fremtidig vejafgift med en "en reduktion på mindst 50 procent af det samlede provenu fra registreringsafgiften". Det er i sig selv en miljømæssigt uønskelig tilskyndelse til flere biler. Ærgerligt også, at fokuseringen på en fremtidig teknik til road pricing lukker for her-og-nu gennemførlige løsninger som bompenge.- Højst besynderligt, at udspillet afstår fra at sætte konkrete tal som mål for nedbringelse af transportens CO2-udslip. Efter de overordnede EU-mål burde det være mindst 20 procent. Der anes fidus.
VANETÆNKNING kommer til orde som fanfare i udspillets forord: 
"Trafikken i Danmark er steget med mere end 50 procent de seneste 20 år, og stigningen ventes at fortsætte de kommende år. Det er en nødvendig og positiv udvikling."
Den lader vi lige stå et øjeblik. Mens vi tænker over, hvad det er for et Danmark, vi ønsker os. 

