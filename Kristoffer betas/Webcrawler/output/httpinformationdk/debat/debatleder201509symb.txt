Symbolet Aylan
LEDER


 En lille dreng ligger med ansigtet i sandet under et reklameskilt fra McDonalds. »To børnemenuer for en’s pris,« siger skiltet. »Så tæt på målet ...« står der over drengen. Der er ingen tvivl om, at drengen er Aylan Kurdi, den 3-årige syriske dreng, der druknede i Middelhavet. Stregen – og modet til at sætte den på arbejde midt i den aktuelle krise – levner heller ikke meget tvivl om sit ophav: Charlie Hebdo er tilbage. Nogen vil sige i topform som et satiriske spredhaglsgevær, der spotter alle autoriteter. Andre vil mene tilbage som en ufølsom provokatør med skytset rettet primært mod muslimer.
Uanset hvad, står en ting klart: Charlie Hebdo er, efter en naturlig tænkepause ovenpå det bestialske angreb i Paris for otte måneder siden, tilbage som den publikation i Europa, der kan sætte sindene allermest i kog.
Tegningen er lavet af Laurent ’Riss’ Sourisseau, der overlevede angrebet i januar. Han er også manden bag en anden tegning, der forestiller en Jesus-lignende figur, der kommer gående på havet forbi et sæt børneben, der stikker op af vandet. »Beviset på, at Europa er kristent: Kristne går på vandet, muslimske børn synker,« lyder teksten. De to tegninger har affødt omfattende kritik i blandt andet tyrkiske, marokkanske og egyptiske aviser, der mener, at Charlie Hebdo latterliggør den afdøde dreng og muslimer i bredere forstand. Men også i USA hvor Peter Herbert, leder af the Society of Black Lawyers, truer med at sagsøge satireavisen. »Charlie Hebdo er en rendyrket racistisk, xenofobisk og ideologisk fallitbo af en publikation,« lyder begrundelsen på Twitter.
Den mest nærliggende tolkning af tegningerne er, at den første laver grin med Europas overfladiske overforbrug, mens den humanitære krise foregår lige for vores fødder. Den anden, en harsk kommentar til den europæiske højrefløjs ønske om at holde Europa kulturelt homogent – samt en smertefuld stikpille til ham ’lad børnene komme til mig’-Jesus, der i denne situation går lige forbi et døende barn uden at handle. Men at den første tegning kan læses som en kommentar til »migranternes« iver efter at komme til et land med billig fastfood, og den anden som et udsagn om, at kristne bare kan lidt mere, styrker dem kun som karikaturer.
Man kan naturligvis mene, at det er ufølsomt at bruge Aylan i en vittighedstegning af de samme grunde, som man kunne mene, at de traditionelle aviser skulle have undladt at bringe billederne fra stranden. Men Aylan Kurdi er ikke længere en lille dreng med en forfærdelig skæbne: Han er blevet symbolet på alle krisens børn og derfor ultimativt symbolet på verdenssamfundets svigt. Man kan ikke både hylde den ’gamechanger’, som billedet vitterligt blev i den europæiske flygtningedebat og samtidig afvise, at symbolet viderebehandles – bl.a. i Hebdos spalter. 
For satire er ikke hygge i fredstid. Tror man på, at den politiske satire er en kvalificering af den offentlige debat, er det netop i det ekstraordinære, at der er brug for den. Det er, når grøfterne er dybest, og det derfor er så svært at se, hvad man ser på den anden side, at et satirisk blik for alvor kan noget. For debatten viser med al tydelighed, at vi tolker symbolerne hårdnakket ind på plads i vores eksisterende forestillinger om verden.
Der er dem, der mener, at mobiltelefoner beviser, at menneskerne ved vores grænser ikke er i nød. (Der findes dem, der minder om, at de er på flugt fra krig, ikke på besøg fra det 18. århundrede.) Der er dem, der tolker billederne af de mange unge mænd ved den ungarske grænse som et bevis på, at kvinder og børn må have det udmærket i nærområderne. Der er dem, der ser det som et bevis på, at Fort Europa har haft succes med at holde de svageste ude. Krisen er fuld af billeder, der tolkes. Det skal Charlie Hebdo gøre, med mindre publikationen skal nedlægge sig selv. Og sker det, har vi en fattigere debat.
At der er folk, der holder fast i, at avisen er racistisk, selv når hovedpersonen er en selvtilstrækkelig Jesus, er ikke overraskende. Men lad dem springe op og falde ned igen. Det eneste vi ikke har brug for lige nu er, at det udvikler sig til endnu en skyttegravskrig om ... ytringsfrihed. Tegningerne af lille Aylan og Jesus Kristus Den Selvfede viser, at den trives i allerbedste velgående. Og heldigvis for det.

