Hold op - hvor det glimter!
Julen nærmer sig virkeligt og i kalenderen. Hele Danmark dingler hjem i en brandert og vågner med tømmermænd og tager en lille pille. Det flyder med griseknogler i hovedgaden


 Nå, hvordan går det, kære læser, kære abonnent?
Hvad er der sket siden sidst? Kan De trække vejret? Nej? Kan De næsten ikke få luft? Får De parabener nok, eller er De måske blevet multiresistent? Hænger De med røven i vandskorpen? Er De dags dato en smule skidtmads?
Det er blevet rigtig koldt, synes De ikke?
Og så er julen på vej. Nu nærmer den sig virkelig, ikke kun som oppustede markedshysteriske angstguirlander. Julen nærmer sig virkeligt og i kalenderen. Hele Danmark dingler hjem i en brandert og vågner med tømmermænd og tager en lille pille. Det flyder med griseknogler i hovedgaden.
Hvordan det går mig? Det er sødt af Dem at spørge.
Her går det så nogenlunde godt.
Men, nu og da må man lægge sit liv om, ikke sandt? Anskaffe sig en ny dagsorden, ikke sandt? Lade sig skrive op til nye vaner. Gamle afhængigheder skiftes ud med nye.
Nye fordomme falder til ro, hvor de gamle fordomme plejede at ligge så hyggeligt i kurven ved den levende ild. Nyt snavs børstes bort, nye sårskorper skrabes af under bruseren. Nye pletter lægges i blød.
Jeg har fået nyt arbejde
Et menneske, der ikke er mig, pynter op til jul i de små værelser, vi bebor. En familieforøgelse forberedes, reden fores. Og jeg leder efter flere værelser. Kender De måske til en billig 3-4-værelses lejlighed i København?
Nej? Ak.
Men jeg gik forbi Nordhavn forleden og forbi Carlsberg-grunden. De bygger som vanvittige. Så der burde vel være lejligheder nok derude. Med bopælspligt og centralsug og affaldssug og parkering i kælderen?
Jeg har ikke kørekort.
De bygger i højden. Uanset vejret og det forestående kollaps i Golfstrømmen – som ikke har noget med olie og Den Persiske Golf eller Den Arabiske Bugt at gøre. Ikke direkte.
Golfstrømmen er den store varme eller i det mindste lunkne strøm ude i Atlanterhavet, der er så styrende for vores vejr heroppe i Nordeuropa. Den holder os lunkne – trækker lunt vand op til os fra Caribien. Den får klematissen til at blomstre i Bergen!
Men den er truet. Visse forskere forudser, at Golfstrømmen kan blive svækket eller måske helt gå i stå, hvis temperaturen stiger to grader. Eller fem grader.
En stigning på mellem to og fem grader kan bremse strømmen – og så får vi det meget koldt heroppe i Danmark. Præcis hvor koldt det bliver, det kan forskerne ikke sige – men betydeligt koldere.
Det er ikke tomme trusler. Det skete allerede i november 2004.
I 10 dage stod Golfstrømmen næsten stille.
Det lagde de ikke mærke til, siger De? Nej, det gjorde jeg ved den søde grød heller ikke. Men den slags kan man åbenbart måle.
Og hvad rager det også os nu. Nu har hele verdens ledere m/k taget affære. Nu har de reddet os og lagt en plan for fremtiden. I Paris har verdens ledere taget skeen i den anden hånd og lagt låg på varmeudviklingen. Vi er reddet.
Der er få ting, der som frivillighed og en principerklæring potentielt, muligvis, eventuelt kan ændre udviklingen til det bedre. Jeg er optimist!
Og jeg er sikker på, de idealistiske, de ambitiøse klimamål, de er nået frem til i Paris, vil inspirere alle os andre. Til for eksempel at skrue ned for varmen, tage bussen og holde igen med julefrådseriet!
Det tror De ikke? Den må jeg længere ud i randzonerne og op i en havmøllepark med – dén røde kål vil De ikke sætte penge på?
Og ellers? Ikke så meget. Jeg har afkalket elkedlen Den trængte til det – det er bedre at få det gjort, inden det er for sent, det er det, jeg mener.
Det var ikke engang på et hængende hår, som man siger. Spiste et økologisk æble plus en økologisk appelsin.
En bog, jeg læste forleden, inspirerede mig til at tænke nogle tanker om det private, ensomhed, livet ude i samfundet og de sociale spil, vi spiller.
Det bliver en meget anderledes jul i år.
De følger traditionen, siger De? Det, synes jeg, er meget nobelt.
Lars Frost er forfatter. 
Klummen er udtryk for skribentens egen holdning

