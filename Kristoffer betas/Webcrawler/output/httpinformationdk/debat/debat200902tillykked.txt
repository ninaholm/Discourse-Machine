Tillykke til Dansk Folkeparti
Til min dødsdag vil jeg forsvare, at folketingsmedlemmer kan bære religiøse symboler, men ikke dommere


 Tillykke til Dansk Folkeparti. Den 1. maj 2008 søsatte partiet en nu ganske berømt og berygtet annoncekampagne med dommere iført burka under det - fra sangerinden Natasja - tyvstjålne slogan "Vi vil ha' Danmark tilbage". Dele af oppositionen og store dele af landets førende jurister hoppede på limpinden. Diskussionen om danske dommere fremover skulle have lov til at bære religiøse symboler endte i et verbalt slagsmål for eller imod Dansk Folkepartis kampagne i stedet for en indholdsdiskussion.
Helt grundlæggende bør en domstolshandling både være neutral og fremstå neutral. Det er hele pointen i den europæiske menneskerettighedskonventions artikel seks. Udgangspunktet må nemlig være borgeren, den, der er under anklage og skal møde i retten. Det er ham eller hende, der har ret til og krav på en neutral retssag og en retssag, der fremstår neutral.
Den 24. april 2008 skrev Advokatrådets daværende formand, Sys Rovsing, at vi skal huske at have fokus på rettens brugere. Det var før den ophidsede diskussion var gået i gang, men det bliver det ikke mindre rigtigt af.
Den afgørende forskel
Lad mig derfor også straks afvise enhver mistanke om, at dette skulle handle om at være for eller imod tørklæder. Personligt vil jeg til min dødsdag forsvare, at folketingsmedlemmer kan bære religiøse symboler, men ikke dommere. Der er den helt afgørende forskel, at folketingsmedlemmer er valgt for at være partiske, mens dommere er udpeget for at være upartiske. Man kan vælge sig en anden folketingsmand, men man kan ikke vælge en anden dommer.
At dommere skal fremstå neutrale er støttet både af formanden for den europæiske dommerforening og formanden for den internationale dommerforening. Den 12. april, mindre end tre uger før Dansk Folkeparti lancerede sin berygtede annoncekampagne, udtalte den daværende formand for Advokatrådets strafferetsudvalg, Lars Lindhardt, til Jyllands-Posten:
"Spørgsmålet er af så principiel betydning for det danske retsvæsen og for domstolenes rolle i samfundet, at sagen bør drøftes og afgøres af den lovgivende forsamling. Det bør være en opgave Folketinget."
En skarp prioritering
Mere præcist kan det ikke siges. Eller rettere kunne det ikke siges. For efter DF-kampagnen har tonen fået en anden lyd. Nu er der røster fremme om, at der skulle være problemer i forhold til magtens tredeling, at Folketing skulle blande sig i noget, der ikke vedkommer Folketinget. Hertil kan alene siges, at der ikke er styr på begreberne. Domstolenes uafhængighed handler alene om, at hverken regering eller Folketing kan blande sig i domstolenes afgørelser. Rammerne for domstolenes arbejde gives selvfølgelig af Folketinget, sådan som det er slået fast i grundlovens paragraf 64. 
I øvrigt har Folketinget de seneste år besluttet at mindske antallet af byretter, indføre fælles votering mellem dommere og nævninge, indføre specielle ventelokaler for vidner og lave en skarp prioritering mellem de forskellige sager. Dertil kommer, at retsplejeloven, der er hele grundlaget for domstolene, selvfølgelig er vedtaget af Folketinget. 
En sejr
Det fremgår i øvrigt af Udenrigsministeriets notat over regler fra andre lande, at der er lovgivet om dommernes påklædning i Belgien, Luxembourg og i flere länder i Tyskland. Og der er i flere andre lande udstedt regler om samme af regeringen, og heri er der intet problem. I hvert fald ikke i forhold til magtens tredeling.
Det mærkelige ved denne debat har været, at det har været Det Radikale Venstre, SF og Enhedslisten, der har været mest indædt imod. Partier, der om nogle skulle være det sekulære samfunds forsvarere. 
Men man har taget de humanistiske grundprincipper og bøjet og drejet dem i en sådan grad, at de ikke længere er til at kende igen. Nu er det dommerens ret til at gøre som han eller hun vil, der står i centrum. Det er dommerens ret til at gøre sig til synlig repræsentant for en bestemt religion. Mon det også gælder med hensyn til politisk overbevisning eller er de frafaldne blevet så stærke i troen, at der skal tages særhensyn til det religiøse?
Mit udgangspunkt er det liberale og det humanistiske. Fra det udgangspunkt er det en sejr, at dommere ikke kan bære synlige religiøse symboler. Alligevel står vi i en medievirkelighed, hvor Dansk Folkeparti fremstår som sejrherre. Det kan de takke dem, der har forvekslet humanisme med politisk korrekthed, for. Tillykke, til Dansk Folkeparti - men også til os, der tager menneskerettighederne alvorligt!
Simon Emil Ammitzbøll er MF, partiformand for Borgerligt Centrum og medlem af Folketingets retsudvalg

