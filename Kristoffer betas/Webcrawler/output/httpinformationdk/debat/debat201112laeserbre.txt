Læserbreve
Debat fra dagens avis


 Sundt for alle
Jonas Dahl, og Jesper Petersen, MF’ er (SF)
Venstre er Danmarks nye brokkeparti. De er imod afgifter på usunde varer og imod, at private sundhedsforsikringer ikke længere skal finansieres af statskassen. I stedet vil Venstre give skattelettelser og genindføre fradrag på private sundhedsforsikringer. Men hvordan skal det finansieres?
Løkke sørgede egenhændigt for, at privathospitalerne blev betalt i vel rigelige summer — og han indførte en rigid behandlingsgaranti, så de havde nok at lave. SF mener, at patienterne med de mest alvorlige sygdomme skal først til — uanset om man har en sygeforsikring eller ej.
Derfor fjerner regeringen skattefradraget på private sundhedsforsikringer og indfører en behandlingsgaranti, der rent faktisk virker. Ressourcerne er knappe, og vi bliver nødt til at prioritere. Det er det eneste ansvarlige.
Men vi skal ikke kun se på behandling. Forebyggelse er et nøgleord i at opnå bedre folkesundhed. Ved at øge afgifterne på bl.a. cigaretter og usunde fødevarer, forbedrer vi folkesundheden og forebygger sygdomme. På lang sigt giver det mindre belastning på sundhedsvæsnet.
Sundhedsvæsnet skal være anerkendt for den frie og lige adgang for alle borgere — uanset størrelsen på pengepungen.
En grøn hånd
Pernille Vigsø Bagge, Gruppeformand, (SF)
I Danmark har vi haltet bagefter med at beskytte vores smukke natur i alt for lang tid. Den forrige regering har ikke levet op til EU’s naturbeskyttelsesdirektiver, og de har ikke sikret, at fremtidige generationer også kommer til at opleve Danmarks smukkeste naturområder.
Regeringens fremlagte naturplan er i høj grad et bevis for, at man vil stoppe den tilbagegang i naturen, som vi har været vidne til de sidste mange år. Det nytter at investere i genopretningen af naturen, så den ikke udtørrer eller gror til.
Det sikrer et mangfoldigt dyreliv og planteliv ikke bare nu, men også til fremtidige generationer af naturelskere. Med naturplanen sikres de særligt værdifulde naturområder, og der gøres en indsats for at holde de danske landskaber grønne, våde og åbne.
Lille Vildmose i Nordjylland en af Danmarks naturperler, der nu sikres. Højmosen er Nordeuropas største højmose og den eneste i Danmark, der er så stor og forholdsvis uforstyrret, at den rummer karakteristiske højmosestrukturer.
Men store områder af Lille Vildmose ligger stadig under for fortidens dræning og udgravning af den tørv, der giver højmosen sine særlige egenskaber. Naturplanen for Lille Vildmose lægger rammerne for en kommende indsats, der skal få den naturlige vandbalance tilbage til højmosen.
Jeg glæder mig meget til, at både naturen i Nordjylland og resten af Danmark forbedres, så landskabet kan forblive unikt langt ind i fremtiden.
Skønmaler brændeovne
Solveig C. Dupont, Formand for Landsforeningen til Oplysning om Brænderøgsforurening
Olav Scheunemann skyder med spredehagl 14. december mod både Concito, Det Økologiske Råd og Dansk Fjernvarme mfl. i sin iver efter at skønmale brændeovne.
Han glemmer, at der efterhånden er fremkommet solid dokumentation for negative helbredseffekter fra brændeovne. Jeg tænker bl.a. på Miljøstyrelsens Miljøprojekt nr. 1357: Helbredseffekter af danske brænderøgspartikler belyst eksperimentelt fra april 2011.
EU forrest
Anton Thorell Steinø, gymansieelev, Gefion Gymnasium
Det ærgrer mig, at COP17 blev en fiasko. For det gjorde det, det må vi se i øjnene. Hvad var resultatet? Et intetsigende kompromis, som man forsøgte at forklæde som en sejr.
Udviklingslandene ville ikke begrænses i deres vækst, de saudiske oliesheiker ville ikke miste indtjening, samtidig med at de klimaglade vestlige lande skulle vise resultater hjemme. Resultatet blev storslået. Alle lande skrev under på, at de ville sætte sig til forhandlingsbordet igen om fir år. Skuffende.
Det er ærgerligt, at der er sådanne interesser i verden, der blokerer for at gøre noget ved det største problem for menneskeheden: Klimaforandringer.
Der er ting vi kunne gøre nu og her udenom COP’erne. Halvdelen af EU’s landbrugsstøtte burde målrettes økologiske landbrug, ligesom et tilsvarende beløb burde bruges på at støtte klimateknologi, både forskning og opsætning af bæredygtige energikilder. EU burde også indføre skrappe krav for udledning fra fly og skibe. Alle fly og skibe, der lægger til eller lander i EU, og som ikke overholder disse krav skal så betale ekstra 50 procent i told på deres varer.
EU kunne også lave sin egen klimaaftale og indføre sanktioner over for lande, der ikke holder sig inden for rammerne af den, også uden for EU.
Ingen bånd binder os
Thomas Færgeman, direktør i Danmarks grønne tænketank CONCITO
Landsforeningen Økologisk Byggeri (LØB) anklager i Information 14. december CONCITO for at være i lommen på Dansk Energi, DONG og Dansk Fjernvarme, fordi vi betragter brændeovne som et væsentligt miljøproblem, der med fordel kan pålægges en afgift.
I den forbindelse vil vi henlede opmærksomheden på, at partikler fra brændeovne ifølge Miljøstyrelsen hvert år er årsag til ca. 200 for tidlige dødsfald, ca. 160 ekstra hospitalsindlæggelser, ca. 60 ekstra tilfælde af kronisk bronkitis, flere sygedage og et øget forbrug af medicin.
Brændeovnenes negative effekter på folkesundheden er imidlertid ikke den eneste årsag til, at vi mener, de bør pålægges en afgift.
En anden vigtig årsag er, at varme fra brændeovne som den eneste opvarmningsform ikke er pålagt energiafgifter. De stigende energiafgifter på andre varmeformer er således en væsentlig årsag til den kraftigt øgede brug af brændeovne, som er med til at udhule samfundets indtægter fra energiafgifterne.
Endelig kan vi blankt afvise LØB’s påstand om, at CONCITO’s anbefalinger er styrede af kommercielle interesser. 85 procent af vores indtægter kommer fra almennyttige fonde, mens mindre end en halv procent af indtægterne kommer fra Dansk Energi, DONG og Dansk Fjernvarme.
Lad os købe danske varer
Ellinor Palm Pedersen, København
I Danmark er vi som bekendt i stand til at brødføde fem millioner borgere. Vi har frugt, grøntsager og kød, smør, ost m.m.
Jeg finder det derfor dybt uforsvarligt og en hån mod danske firmaer og landbrug, at supermarkederne køber mange af disse varer i udlandet, og sender grise ud til slagtning i udlandet.
Jeg har forsøgt at købe en dansk agurk og tomater m.m. i supermarkederne, men uden resultat. Jeg kan kun købe en agurk fra Italien til fem kroner stykket og andre produkter fra. Spanien og Belgien.
Køb af varer fra udlandet, som vi selv kan producere i Danmark, medfører lukning af danske producenter og i landbruget samt en stigende arbejdsløshed.
Køb af de nævnte varer fra udlandet handler om at opnå mere profit, når det er billigere at købe varer fra de lande som har den billigste arbejdskraft, på samme måde som byggefirmaer ansætter billig arbejdskraft fra østlandene. Danskerne bør råbe op om, at vi ønsker at købe danske varer i supermarkederne.

