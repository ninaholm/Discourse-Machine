Udviklingsbistand skal styrke viden og den demokratiske debat
Man kan få mest for udviklingsbistanden ved at bruge den til at opbygge og formidle viden om udvikling, klimatilpasninger, fattigdomsreduktion og dermed styrke den demokratiske proces ud af fattigdommen
Ulla Tørnæs kaldte i sommer de afrikanske medlemmer af Afrikakommissionen for 'de rigtige eksperter' som argument mod den kritik, der er rejst fra de danske eksperter. Udviklings- og bistandsdebatten er blevet så politiseret, at kritik ikke er velkommen i Danida eller i den nuværende regering - og konsekvensen er, at kritiske stemmer forstummer.


 Sommeren er ved at være ovre, og glemt er måske den debat, som i maj-juni måned fik sat en interessant kritik af Danidas forvaltning af udviklingsbistandsmidlerne i fokus. Den kom som et resultat af, at regeringens Afrikakommission udkom med sin endelige rapport, som entydigt pegede på, at Afrikas udviklingsproblemer skulle løses gennem en yderligere satsning på støtte til den private sektor. Det var jo ikke nogen overraskelse med den nuværende regerings ideologiske grundlag. Socialdemokratiske regeringer har også været med til at støtte bistand til faglige organisationer og arbejdsretslige institutioner, og bistandsminister Ulla Tørnæs (V) meldte da også klart ud, at bistand handler om holdninger. Bare man da ville sige det rent ud at Regeringen ønsker at give bistandspenge til dansk erhvervsliv, på trods af, at evaluering efter evaluering har vist, at denne støtte ikke fremmer målsætningen med bistanden - at afhjælpe fattigdommen. Så havde befolkningen da på demokratisk vis mulighed for at tage stilling til hvert fjerde år, om det er det man vil med udviklingsbistanden. Det ville også leve op til mantraet om 'god regeringsførelse' som Danida har meget travlt med at fremme - når det gælder dem derude i u-landene.
Udenrigsredaktør Lotte Folke Kaarsholm opsummerede en del af debatten på udmærket vis i denne avis i slutningen af juni. Desværre havde hun bare ikke haft mulighed for at sætte sig tilstrækkeligt ind i hele dette komplicerede problemfelt, som udvikling og bistand udgør, når hun hævder, at budgetstøtte er den bistandstype, der virker bedst, ud fra en overbevisning om, at netop denne form for bistand skaber ejerskab og udvikling. Budgetstøtte er den nye bistandsform, som med Paris-erklæringen fra 2005 bliver mere og mere fremherskende og kanaliserer en større og større del af bistandsmidlerne fra donorerne til modtagerlandenes finansministerier. Det er her, det centrale spørgsmål om ejerskab kommer ind, men det vender jeg tilbage til.
For bistandsminister Ulla Tørnæs havde jo på snedig vis forsøgt at lukke munden på os, der har arbejdet fagligt, teoretisk og praktisk med bistand i mange år ved gennem Afrikakommissionen at få en lang række afrikanske eksperter til at udtale sig om den private sektors rolle i Afrikas udvikling. Da opdraget for Afrikakommisionen var snævert at se på den private sektors rolle i udviklingen, kan det ikke undre, at også de afrikanske medlemmer peger på, hvilke roller den private sektor kan have, men det var uden for kommissoriet at se på statens og civilsamfundets rolle. Med den forhenværende statsminister som hårdtslående formand, som ønskede sit ideologiske budskab igennem, var konklusionerne ikke overraskende. Men når så udviklingsministeren efterfølgende kalder de afrikanske medlemmer for 'de rigtige eksperter' som argument mod den kritik, der er rejst fra den danske ressourcebase, så har hun jo lavet en - for hende - nyttig cirkelslutning, som sommeren så kærkomment fik sat en stopper for en yderligere debat om.
Penge er ikke nok
Nu har de danske 'eksperter' jo aldrig benægtet, at den private sektor spiller en rolle i udviklingen, men det gør den kun i samspil med det politiske niveau, regeringen og civilsamfundet. Langt den største private sektor i Afrika, nemlig småbønderne, kommer ikke ud af fattigdommen, ved at man blot giver penge til private forarbejdende industrier. Kun ved at se sammenhængen mellem regeringernes økonomiske makropolitikker, de specifikke landbrugspolitikker, kreditgivning, landbrugsrådgivning, kvinder og de unges rolle i den bredere egnsudvikling på landet, markedskanaler osv. er der en mulighed for, at fattigdommen kan begrænses. Den erkendelse er også Verdensbanken for nyligt nået frem til, men hvad gør Danida? De lukker det ene landbrugssektorprogram efter det andet.
Politiseret debat
Det er jo godt at den danske befolkning er utrolig robust i sin støtte til at hjælpe u-landene ud af fattigdommen også selv om de ved, at bistanden ikke nytter. Det er godt fordi verden, på trods af en stadigt stigende produktion og produktivitet, som kunne udrydde fattigdommen, hvis vi ville, bliver stadigt mere ulige. Den nuværende globale finanskrise har tillige øget antallet af de absolut fattigste, der dagligt ikke får tilstrækkeligt mad, fra 800 millioner til ca. en milliard. De igangværende klimaændringer vil gøre situationen endnu mere truende og sårbar for millioner og millioner af mennesker. Derfor må vi forsøge at udligne forskellene - også gennem bistanden. Men det er skidt, at befolkningen stadig bakker op om bistanden  - også selv om den ikke virker. Her må de på demokratisk vis stille politikerne og administrationen til ansvar.
Det er her, fagligheden kommer ind som et værn om den demokratiske beslutningsproces. Og det er her, at også u-landsjournalister er helt uundværlige til at bringe debatten ud til befolkningen. Men desværre er udviklings- og bistandsdebatten blevet så politiseret, at kritik ikke er velkommen i Danida eller i den nuværende regering - og konsekvensen er, at kritiske toner forstummer.
Ansatte skal rette ind
Debatten - før sommeren standsede den - viste jo bl.a. eksempler på, hvordan kritiske evalueringer, specielt af privatsektorprogrammerne, blev forsøgt undertrykt af Danida, og en tidligere evaluator af Danidas Business to Business-program udtrykte bramfrit, at livet er for kort til at blive til grin for en organisation, der ikke vil lære af sine erfaringer. Evalueringer skal passe ind i Danidas forudfattede meninger om programmerne, så de passer til politikken på Asiatisk Plads - uanset hvordan den virkelige verden ser ud. Tidligere Danida-ansatte bekræfter, at hvis man ikke lader sig underlægge denne skabelon, så bliver man ikke brugt af Danida igen. Det er her, Lotte Folke Kaarsholms forsimplede forslag til blot at give bistanden som budgetstøtte bliver farligt. Hendes argument er, at så er det u-landene der har ejerskabet og ansvaret, og de ved bedst selv, hvad der gavner. Budgetstøtte går til modtagerlandenes finansministerier, hvor pengenes anvendelse er helt underlagt regeringen og det centrale embedsværk. Man skal ikke have været i mange u-lande for at vide, hvor langt der er mellem befolkningernes behov og så den måde, staten forvalter sine penge på. Men det er klart et dilemma, at den hidtidige bistand, der er langt mere afhængig af donorerne, nemt kommer til at mangle lokal forankring og sikring af nytteværdi. Derfor er viden, åbenhed og en styrkelse af de demokratiske institutioner og den demokratiske debat - både i giverlande og i modtagerlande - afgørende for en bistand, der virker.
Dråbe i havet
Hvis regeringen med Afrikakommissionens anbefalinger vil kanalisere endnu mere bistand til danske og andre private virksomheder, så kald en spade for en spade og lad det komme til demokratisk debat. Problemet består i, at man med den hidtidige praksis har fastholdt, at støtten er gået til fattigdomsreduktion. Når så de danske eksperter gennem deres analyser af programmerne kommer frem til, at det gør de ikke, så prøver man at få ændret eller fortiet konklusionerne. I stedet er der brug for nuancerede analyser af den private sektors rolle i samspil med staternes regulative funktioner og civilsamfundene, som lægger op til en fordomsfri og demokratisk debat om holdninger.
De 15 milliarder kr., Danmark giver i udviklingsbistand om året, er en dråbe i havet i forhold til, hvad der gives i støtte til EU's landmænd. Det skaber ulige konkurrenceforhold og forhindrer u-landenes landbrug i at tjene mange flere penge end bistandsmidlerne, hvis de havde lige konkurrencevilkår. Udviklingsbistanden er en dråbe i havet i forhold til behovet for at skabe udvikling i u-landene og yderligere en dråbe i forhold til at imødegå konsekvenserne af klimaforandringerne. Den måde, man kunne få mest for pengene, var at bruge dem til at opbygge og formidle viden om udvikling, klimatilpasninger og fattigdomsreduktion, først og fremmest i u-landene for at styrke deres demokratiske proces ud af fattigdommen. Men det gælder i høj grad også i donorlandene for at styrke den demokratiske debat om, hvordan vi reelt hjælper til at reducere fattigdommen og gøre verden til et bedre og tryggere sted at leve - for hele verden.
Mogens Buch-Hansen er lektor på Internationale Udviklingsstudier ved Institut for Samfund og Globalisering, RUC og har beskæftiget sig med udviklingsproblematikken, både teoretisk og praktisk i mere end 30 år, med arbejdserfaringer fra både Asien og Afrika

