Anne Vang: Her er mit bud på ret og pligt i folkeskolen
Ret og pligt. Det er nøgleord for et samfund, der fungerer. For skoler, hospitaler og jobcentre, der fungerer. Det kan de fleste danskere være enige om. Især når beskrivelsen er overordnet og floskuløs. For hvad er det egentlig, du har ret til i folkeskolen? Og hvordan gør du din pligt?


 Jeg tror, vi er nødt til at blive konkrete og præcise. Alt for mange vælger folkeskolen fra. De skriver sig op til privatskole allerede, mens børnene er små. Hvorfor er det et problem? Fordi folkeskolen som Folkets Skole har en værdi. Den skaber sammenhængskraft, fordi børn møder hinanden på tværs af sociale skel og lærer hinanden at kende. Ligesom den skaber bedre faglige resultater, fordi ressourcestærke børn trækker deres mindre heldigt stillede kammerater med op – vel at mærke uden at det går ud over deres egne resultater. Når de bedst stillede valfarter mod privatskolen, skrider folkeskolens fundament.
Jeg forstår godt, at forældre træffer beslutning om deres børns skolegang med stor omhu. For hvad kan de forvente af skolen? Hvilke krav stiller skolen til dem? De ting kommer til at definere deres børns liv mange år ud i fremtiden. Og her er privatskoler ofte bedre til at være præcise. Det skal folkeskolen lære af. Vi skal væk fra floskler om ret og pligt og over i en konkretisering. Her er et bud.
Blandet skole, differentieret undervisning og trygge fællesskaber
Som elev i den danske folkeskole skal du have tre overordnede rettigheder:
1) Du skal have ret til den blandede skole. Det er et politisk ansvar at sikre. Det kræver en bevidst boligpolitik. Skoledistrikter tegnet med stor omhu, så der bor børn med forskellige sociale baggrunde i dem. En hurtig og målrettet ledelsesindsats, hvis en skole oplever at blive fravalgt af børn i skoledistriktet. Og i de fleste større og socialt opdelte byer en model for hvordan der kan reserveres pladser til børn med et svagt sprog på velstillede skoler. Sidst men ikke mindst kræver det en effektiv kommunikationsindsats, så forældrene føler sig trygge.
2) Du skal have ret til en undervisning, der rammer dig der, hvor du er, og gør dig dygtig. Børn lærer forskelligt. Nogle børn lærer gennem at læse og lytte. Andre børn lærer gennem at røre, gøre og bevæge sig. Derfor skal folkeskolen kunne håndtere forskellige læringsstile og niveauer i en klasse. Det er svært. Det kræver stærk ledelse. Udvikling af lærernes kompetencer. Fysiske og formelle rammer, der giver plads til både klasseundervisning, praktisk/kreativ værkstedsundervisning og bevægelse. Alt sammen ting, hvor folkeskolen skal blive bedre. Mon ikke de fleste forældre kender til at få et barn hjem, der enten har kedet sig hele dagen, eller synes at alting var for svært?
3) Du skal have ret til at være en del af gode, trygge børnefællesskaber. Det kommer ikke af sig selv. Det kræver lærere med stærke kompetencer udi konflikthåndtering, klasseledelse og forældresamarbejde. Det kræver også samarbejde mellem lærere og pædagogerne ovre på fritidshjemmet – og det kræver et system, der er i stand til at spotte, hvis der er noget galt derhjemme hos et barn.
Unødige pligter
Og netop det med hjemmefronten leder os til pligtdimensionen. Efter min mening har vi været alt for gode til at kræve af forældrene, at de skulle tage sig af alt muligt, som dybest set er unødvendigt.
I den ideelle verden ville der for mig at se for eksempel være skolemad på alle folkeskoler. Jeg har svært ved at se, at verden bliver et bedre sted af, at forældre skal bruge tid på at tumle med rugklappere og ostestænger. Til gengæld bliver verden et dårligere sted, når nogle børn må undvære frokosten, hvorefter de er ukoncentrerede og hænger i gardinerne til skade for både dem selv og resten af klassen.
Jeg er også af den overbevisning, at alle lektier i den ideelle verden bliver læst på selve skolen. I dag skal læreren hver dag beslutte, om hun vil lave en undervisning, der tager udgangspunkt i, at børnene har læst – med risiko for, at nogen falder fra. Eller om hun vil lave en undervisning, der tager udgangspunkt i, at børnene ikke har læst – og derfor forårsage, at alle dem, der har, keder sig. Det er ikke hensigtsmæssigt. Ligesom det ikke er hensigtsmæssigt at overlade et kæmpe ansvar for blækregninger og engelske stile til forældre, når vi ønsker, at alle børn skal have en chance – uanset deres forældres baggrund. Til gengæld er det hensigtsmæssigt at øve sig, hvis man vil være god til noget. Derfor bør lektielæsningen foregå på skolen, hvor kvalificerede lærere kan hjælpe. Det bør ikke være forældrenes pligt.
Respekt, opdragelse og opbakning til fællesskabet
Pligterne for forældrene skal ikke handle om de ting, som lige så godt – og ofte bedre – kan foregå på skolen. Pligterne for forældrene skal handle om at støtte op om skolen og deres børns skolegang. Jeg ser tre overordnede pligter.
1) Du skal som forælder have respekt for dit barns skolelærere. Børn lærer hurtigt. De lærer også hurtigt at kopiere forældrenes adfærd, hvis forældrene ikke støtter op om skolen eller mangler respekt for lærerne. Og det er ødelæggende. Derfor er pligten til respekt den vigtigste pligt, du har som forælder. Det gælder også, når læreren stiller krav til dit barn, som barnet synes er urimelige.
2) Du skal som forælder sørge for, at dit barns hverdag passer til det at gå i skole hver morgen. Det holder ikke at lade dit barn spille computer til klokken et om natten, når det skal møde i skole dagen efter. Det holder heller ikke at lade det komme for sent hver morgen. Opdragelse og veloplagte skolebørn er ikke lærerens eneansvar.
3) Du skal som forælder hjælpe til med at skabe børnefællesskaber, der fungerer. Det er vigtigt, at børn får lov til at deltage i lejrtur og børnefødselsdag. Det er vigtigt, at børn lærer om respekt, omsorg for hinanden og tolerance derhjemme. Når et barn, der er lidt særligt, skal blive en del af fællesskabet, kræver det en forældregruppe, der tager et aktivt ansvar og laver aftaler med hinanden om, hvad der skal til for at få tingene til at fungere.
Den stærke folkeskole kræver folk, der støtter op. Ligesom den kræver stærk ledelse både lokalt og politisk. Jeg er fortrøstningsfuld.
Følg vores serie på journalen ‘En folkeskole for alle?‘

