Er MGK overhovedet en uddannelse?



 Hvorfor skal unge musiktalenter behandles anderledes end almindelige gymnasie-elever?
MGK (Musikalsk Grundkursus) er en ungdomsuddannelse, der bygger på forberedelsen til konservatoriet for alle unge mellem 15 og 24 år. Det er muligt at tage MGK parallelt med gymnasiet, eller blot tage det som separat uddannelse efter gymnasiet, men det kræver dog en optagelsesprøve, ikke mange består. Man kan vel kort sagt sige, at MGK er musikkens gymnasium. 95pct. af alle konservatoriestuderende har nemlig gået på MGK.
Gymnasiet er, lige som MGK, en ungdomsuddannelse. Da gymnasiet er en fultidsuddannelse på mere end 20 timer om ugen, kan du modtage SU (Statens Uddannelsesstøtte) hver måned, efter du er fyldt 18. Ligeså kan du få tilskud til transport, det gør, at du for 10,25 kroner kan rejse til og fra gymnasiet uanset pris og zoner. Min veninde, der går på Sankt Annæ gymnasium og bor i Holbæk, har en rejseomkostning på to gange 120 kroner om dagen. Hun sparer derfor 229,75 kroner om dagen ved at abonnere på uddannelseskort. Men tager du MGK, kan du hverken modtage SU eller abonnere på uddannelseskort. 
Øvetiden forkortes
Jeg er 16 år og går på Aurehøj Gymnasium i Gentofte, kun halvanden kilometer fra mit hjem i Gentofte. Derfor har jeg hverken brug for støtte til transport til gymnasiet, da jeg cykler, eller SU, da jeg ikke er fyldt 18 år endnu. Men to til tre gange om ugen må jeg lette mit korpus til Ishøj, hvor jeg tager mit MGK-studie parallelt med gymnasiet. Det betyder, at jeg skal tage A-toget fra Vangede station for at komme til undervisning. Toget går igennem otte af DSB's zoner under turen til Ishøj, så det bliver rundt regnet ca. 100 kroner for transport pr. gang. Ganget op med de to til tre gange bliver det gennemsnitligt 250 kroner om ugen, altså 1.086 kroner om måneden og 10.000 kroner om året. Hvis jeg som MGK-studerende, kunne abonnere på uddannelseskort, ville det kun blive til 2.050 kroner på et helt år, dvs. at jeg sparer 80 pct. Altså må jeg selv betale transporten til og hjem fra MGK. 
De penge kommer jo ikke helt af sig selv, de må tjenes. Hvis jeg skal arbejde mig til 1.086 kroners transportpenge om måneden, skal jeg, hvis vi siger, jeg får en fin timeløn på 55 kroner, arbejde 20 timer om måneden. Når jeg spiller musik på højt niveau, er det vigtigt for mig at øve mig timer om dagen, det svarer til ca. 90 timer om måneden. Skal jeg lige pludselig til at arbejde 20 timer om måneden er det 22 pct. af min potentielle øvetid, der går med arbejde, og når jeg oven i det har lektier og huslige pligter, kan jeg allerhøjest øve én time om dagen. Det er absolut ikke nok i forhold til, hvad der forventes af en på MGK. Det svarer til, at jeg i gymnasiet kun får lavet en brøkdel af alle skriftlige afleveringer.
Ingen musik uden støtte
Her i Danmark gør vi meget ud af kultur: forfattere, skuespillere, dansere, og ikke mindst musikere. Derfor undrer jeg mig meget, at det ikke er muligt for unge talentfulde musikere at få tilskud til transport, da dette i sidste ende vil øge mulighederne for at gøre dem til store musikere og da også bidrage til den globale kultur. Hvert enkelt minut tæller, når man som musiker øver. Hvert et minut er guld værd for en musiker, men samtidigt er hvert spildt minut intet værd. Det er i hvert fald i mine øjne overflødigt, at jeg skal arbejde mere, end jeg i forvejen gør, når jeg oven i købet sparer tid ved at tage to uddannelser på samme tid. Og hvorfor skal andre unge kunne få tilskud til deres transport til gymnasiet, når vi MGK-studerende ikke kan? Selv om MGK ikke er en fuldtidsuddannelse på papiret, er det langt over, hvad en fuldtidsuddannelse er i forhold til andre uddannelser. På en uge har du 12,5 times undervisning fordelt på diverse musikfag. Ud over det, øver du to-fire timer om dagen, altså 27,5 timers ugentlig 'uddannelse'. Selv om du ikke får undervisning i de timer, du øver dig, er du din egen lærer; det handler om at udvikle sig som en selvstændig musiker, og ikke mindst at kunne udvikle sig med sine egne holdninger og fortolkninger af musikken. Du er altså mindst lige så meget på, som du er i gymnasiet, og udvikler selvkontrol, selvdisciplin og selvværd. Du tager dig en tidlig uddannelse, ikke mange får mulighed for at tage. Hvorfor skal det ødelægges af arbejde, der skal gøres for rent faktisk at kunne tage uddannelsen? Alt dette burde i mine øjne være rigelig argumentation for at MGK-studerende skal kunne modtage statslig støtte. Staten burde indse, at det ikke handler om den ugentlige varighed af uddannelsen, men om seriøsiteten og den egentlige selvdisciplin, der ligger bag. Ingen støtte - ingen musik!
Magnus Larsson er gymnasie- og MGK-elev

