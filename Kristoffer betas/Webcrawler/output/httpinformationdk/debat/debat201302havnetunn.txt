Havnetunnelens osende realiteter



 Ayfer Baykal, Teknik- og miljøborgmester (SF)
En række pensionskasser erklærer sig nu parate til at investere 27 milliarder kroner i en ’havnetunnel’ i København. Dermed kan det, der hidtil har været et luftkastel i udviklingen af hovedstadens infrastruktur, om bare få år blive osende virkelighed for indbyggerne i hovedstaden.
Det er bemærkelsesværdigt og dybt kritisabelt, at pensionskasserne allerede inden trængselskommissionen er færdig med deres arbejde og anbefalinger, og inden der har fundet en politisk prioritering af de foreslåede projekter sted, melder ud,at de ønsker at investere i en havnetunnel og ikke i metro og letbane. Endnu engang er kapitalkræfterne ved at sætte demokratiet ud af spil.
Grønne områder som det fredede Amager Fælled, et kolonihaveområde ved Kløvermarken og en lystbådehavn ved Refshaleøen bliver ødelagt af asfalt i form af til- og frakørsler. Fremover kan omegnskommunernes pendlere angribe København i bil fra alle sider. Beboelsesområder som Sydhavn, Østerbro og Amagervil få mange flere biler og opleve stigende problemer med støj og luftforurening, der i forvejen er de største miljøproblemer i København. Også CO2-udledningen vil stige, og dermed underminerer projektet Københavns ambition om at blive verdens første CO2-neutrale hovedstad i 2025.
En motorring gennem byen
Overborgmester Frank Jensen (S) lover, at han til gengæld for en havnetunnel vil give fodgængere, cyklister og buspassagerer bedre plads i byens gader. Men i dag kører der 25.000 biler dagligt gennem Torvegade på Christianshavn. Og det er ikke muligt at presse flere biler gennem gaden i myldretiden.
Tal fra Transportministeriet viser, at der vil køre næsten 35.000 biler i døgnet på Torvegade, når havnetunnelen kommer. Derfor er det ikke muligt at skaffe mere plads til fodgængere, cyklister og buspassagerer, som overborgmesteren hævder.
Den såkaldte ’havnetunnel’, der er blevet en motorring gennem byen, bør kastes tilbage i havet. Når det gælder havnetunnelen er SF i mindretal overfor bilpartierne på Københavns Rådhus. Jeg tror dog, at de borgere, der skal bo i bilosen, er enige med os, når vi siger: Nej til flere biler i København.
 

