Nødvendigt at spare på forsvar
Danmark er midt i en økonomisk krise, hvilket betyder at vi må prioritere vores indsatser — også inden for forsvaret


 Presset fra finanskrisen er støt stigende i Europa og i USA, og ligesom resten af den offentlige sektor er dagens forsvar underlagt disse hårde realiteter. Vores samfund er i en sparetid, og derfor må forsvaret selvfølgelig også spare.
Intet er dog så skidt, at det ikke er godt for noget; besparelserne bør nemlig give anledning til mere overordnede overvejelser om, hvad Danmarks forsvar skal indeholde, hvilke opgaver der skal løses, og hvordan kapaciteter skal prioriteres.
Den sparerunde på 3 milliarder kroner, som vi står overfor, kan ikke alene løses ved effektiviseringer. Hvis statens budgetter skal hænge sammen, må der heller ikke i forsvaret være hellige køer.
Det betyder, at der skal ses på traditionsbestemte elementer med friske øjne. Det gælder bl.a. områder som værnepligten, kasernerne og det Anders Fogh Rasmussen har kaldt smart defense. Værnepligten er et forældet og dyrt rekrutteringssystem, der stammer fra dengang, Danmark havde et behov for at forsvare nationen.
Det kan gøres billigere og mere tidssvarende. Forsvaret skal ikke længere værne om nationen Danmark, og forsvarets arbejde følger ikke længere af en pligt. Forsvaret skal i stedet kæmpe om rekrutteringen af de unge på lige vilkår med andre dele af den offentlige sektor ved at gøre uddannelsen og jobbet så attraktivt som muligt.
Smart defense
Desuden skal vi se på kasernerne. Her bør vi også arbejde os ud af de vante konstellationer, og undersøge, hvilke kaserner det giver mening at holde kørende, og hvor de gør størst gavn i forhold til arbejdspladser og beliggenhed.
Slutteligt skal Danmark udarbejde det såkaldte smart defense, hvor der laves en arbejdsdeling mellem de allierede NATO-lande. Vi har fortsat brug for en hær, et flyvevåben og et søværn, men vi skal i højere grad se på, hvilke spidskompetencer det danske forsvar råder over og prioritere disse områder.
Danmark er midt i en økonomisk krise, hvilket betyder at vi må prioritere vores indsatser — også inden for forsvaret. Det betyder dog ikke at vi ikke skal have et forsvar. Det skal vi. Men vi skal have et forsvar, hvor innovation og effektiv økonomistyring går hånd i hånd.

