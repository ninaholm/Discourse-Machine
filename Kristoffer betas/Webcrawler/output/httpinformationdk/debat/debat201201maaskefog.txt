Måske havde Fogh ret i 2005?
Tyrkiet har et vanskeligt forhold til ytrings- og pressefrihed


 Det kommer ikke som den store overraskelse, at kurdiske ROJ-TV anker byrettens dom til landsretten. Hvad skulle de ellers gøre?
Byrettens dom slog fast, at den kurdiske separatistbevægelse PKK er en terrorgruppe, og at ROJ-TV er finansieret af og udøver propaganda for PKK. Det er værd at bemærke, at stationen ikke er dømt for at opfordre til terror eller som det hedder i straffeloven »at opildne til had og vold«.
Derfor kan det også undre, som Information skrev på lederplads i går, at justitsminister Morten Bødskov (S) sammen med kulturminister Uffe Elbæk (R) har udsendt en pressemeddelelse om, at de vil sikre at lovgivningen giver adgang til at skride ind over for tv-stationer, som opfordrer til terrorisme.
Hvis ROJ-TV opfordrede til terrorisme ville de for længst været frataget deres sendetilladelse af Radio- og Tv-nævnet.
Nævnet, under ledelse af advokat Christian Scherfig har tre gange — i 2005, 2007 og 2008 — afvist, at kanalen i sine udsendelser opfordrer til had og terror. Nævnets konklusion har hver gang været, at udsendelserne hører begge parter i den tyrkisk/kurdiske konflikt, og at det sker uden tilskyndelse til had. »Akkurat magen til den saglige nyhedsformidling vi ser fra DR eller TV 2,« konkluderer nævnet. I modsætning til regeringskontrolleret presse af enhver art i Tyrkiet, kunne man tilføje.
Der er ingen steder, kurderne kan hente fri og ucensureret information. Ifølge Human Rights Watch sidder omkring 100 journalister fængslet i Tyrkiet. De fleste uden at have været stillet for en dommer. Beslaglæggelse af bøger og aviser samt forbud mod radio- og tv-udsendelser hører til dagens (u)orden.
Ikke mindst det kurdiske mindretal rammes af disse krænkelser af ytringsfriheden, som gang på gang fordømmes af Den Europæiske Menneskerettighedsdom-stol.
Erdogan udvandrede
Ifølge Christian Scherfig vil Radio- og tv-nævnets otte medlemmer på deres næste møde den 23. januar overveje, om de skal se på ROJ-TV’s sendetilladelse endnu en gang. Formanden understreger, at der ikke er automatik imellem bedømmelsen efter straffeloven og efter radio- og fjernsynsloven. Det skulle han måske understrege over for justits- og kulturministrene og de af Folketingets øvrige partier, der bakker op om deres ønske om ny lovgivning.
Den danske offentlighed blev første gang opmærksom på ROJ-TV, da den tyrkiske premierminister Erdogan i 2005 forlangte, at kanalens medarbejdere skulle bortvises fra et pressemøde, han holdt med daværende statsminister Anders Fogh Rasmussen. Fogh nægtede at bortvise ROJ-TV med henvisning til den — dengang — højt besungne ytringsfrihed og pressens uafhængighed, og Erdogan forlod mødet i vrede.
Fogh kunne lettere nedladende forklare den tilbageværende danske verdenspresse, at den slags kunne han sandelig ikke gøre noget ved. Underforstået — de der tyrkere har jo overhovedet ikke nogen forstand på pressefrihed, så det må vi belære dem om.
Der blev for et syns skyld sat en halvhjertet undersøgelse i gang af de tyrkiske og amerikanske beskyldninger om, at kanalen var talerør PKK, men det kom der i årevis ikke noget ud af. Ikke før den nervepirrende slutspurt der endte med, at Anders Fogh Rasmussen kunne forlade sin dødssyge statsministerpost i Danmark og starte sin glamourøse internationale karriere som generalsekretær for NATO.
Demokratisk rollemodel
Tyrkerne ville ikke have ham, og det var blandt andet tak for sidst for den nedladende behandling i 2005.
Men amerikanerne og andre magtfulde NATO-lande pressede Tyrkiet, der til gengæld fremtvang et løfte om, at ROJ-TV ville blive lukket. Det fremgår bl.a. af Wikileaks læk af den amerikanske ambassadør Laurie Fultons indberetninger til Washington. Wikileaks afsløringer afvises ganske vist som pure opspind fra dansk side, så der er sikkert tale om et rent tilfælde, når sagen — efter mange års afvisning af, at der var en sag — kom for retten i 2010 med byrettens dom forleden som foreløbig resultat.
Meget apropos har Tyrkiets oversætterforbund Cevbir netop udsendt et nødråb om Tyrkiets heksejagt på journalister, studerende og advokater og alle andre, der tillader sig at kritisere regeringen. Folk bliver som nævnt fængslet uden rettergang og får af ’sikkerhedsgrunde’ ikke engang at vide, hvad de er anklaget for. Og mord på kritikere af systemet bliver ikke efterforsket, selv om det ifølge oversætterforbundet er almindelig kendt, hvem morderne er.
Som det hedder i pressemeddelelsen fra Cevbir: Det her foregår ikke i et fascistisk militærdiktatur, men i det Tyrkiet, som ved Vestens hjælp fører sig frem som demokratisk rollemodel i Mellemøsten.
Måske skulle den nuværende regering i stedet for at tale Tyrkiet efter munden tage et blad fra Foghs (oprindelige) bog og lære tyrkerne lidt om ytrings- og pressefrihed. Det ville måske også i sidste ende føre til mindre terror fra PKK.
 
 

