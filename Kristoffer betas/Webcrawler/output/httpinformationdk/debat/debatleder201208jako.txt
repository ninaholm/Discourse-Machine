Jakobs historie



 Helle Thorning-Schmidt skal ikke bebrejdes, at hun ikke kender Jakob Ingeberg. Det gjorde ikke mange, før den arbejdsløse grafiske designer i går fortalte sin historie i Information.
Men undre må det, at vores statsminister tilsyneladende ikke kender det regnestykke, Jakob Ingeberg udgør sammen med de tusindvis af andre arbejdsduelige danskere, der fra 1. januar mister retten til dagpenge.
Helle Thorning-Schmidt har de seneste dage fastslået, at hun har »svært ved at se, at vi har penge til at ændre dagpengesystemet«. Men passer det overhovedet, at en halvering af dagpengeperioden til to år skæpper i statskassen?
Nej, statsministerens regnestykkebæres af én to afgørende forudsætninger: For det første skal der skabes job til de ledige, og foreløbig er alle enige om, at regeringens kickstart endnu ikke har virket. For det andet er det afgørende, at dagpengemodtagerne ikke blot begynder at hæve kontanthjælp. Hvorfor? Fordi staten bærer hele udgiften til kontanthjælp, hvor en del af dagpengene er egenbetaling.
Og det er her, Helle Thorning-Schmidt for alvor burde interessere sig for Jakob Ingeberg. Hans hustru tjener som socialrådgiver så meget, at Jakob Ingeberg ikke er berettiget til kontanthjælp. Hvad gør parret? De lader sig skille! Hvem vinder på det? Ingen!
Men hvorfor vil regeringen drive ægtefæller ud i tekniske skilsmisser for en tvivlsom besparelse?
Det giver kun mening, hvis regeringen har ret i, at dagpengemodtagere går og lopper den, indtil de får kniven for struben.
Men det billede passer ikke på de dagpengemodtagere, vi de seneste dage har givet stemme her i avisen. De kæmper med alt, hvad de har, for at komme i arbejde. Så noget tyder på, at statsministeren har mistet kontakten med den befolkning, hun svinger besparelserne over. Her på bladet bidrager vi gerne med at holde regeringen ajour med danskernes virkelighed. I de kommende måneder vil vi løbende give ordet til Jakob Ingeberg andre dagpengemodtagere. Spørgsmålet er, om regeringen lytter?

