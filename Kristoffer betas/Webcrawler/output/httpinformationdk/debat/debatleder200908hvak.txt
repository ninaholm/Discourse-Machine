Hva' ka'? Burka!



 ALTOPSUGENDE SOM en august-skypumpe hvirvler symbolpolitikken hen over landet. Naser Khader, som med sine hyppige partiskift er blevet selve symbolet på ubefæstetheden blandt yndestsøgende folkevalgte, spinner nu opmærksomhed med et forslag om at forbyde de muslimske kvindepåklædninger burka og niqab.
Dragtkriminaliseringen er en del af et integrationsudspil, som Khader markedsfører i sin nyeste egenskab af konservativ integrationsordfører.
Stillet over for indvendinger om, at det dog er lovligt at bære naziuniform her i landet, svarer Khader til Jyllands-Posten:
»Jeg gider ikke intellektualisere det spørgsmål. Burkaen skal forbydes. Den er kvindeundertrykkende, og den hører middelalderen til.«
At forslaget er symbolpolitik, vedgår Khader ved at erklære: »Vi sender i første omgang et signal ved at sige, at det skal være forbudt. Så må juristerne finde ud af, hvad sanktionen skal være.«
UD I DET BLÅ er det, Khaders signal sendes. Islamisk Trossamfund i Danmark påpeger, at kun to-tre kvinder her i landet bærer den totaltdækkende burka, som organisationen i øvrigt fraråder, og at højst 30-40 - mest somaliere og marokkanere - ifører sig niqab, der lader øjnene gå fri.
At målgruppen umiddelbart er beskeden, medgiver kommentator Ralf Pittelkow i Jyllands-Posten. Men - tilføjer han vellystigt: »Politisk set er det en bombe.« Tilmed en bombe, »der med et brag bringer værdipolitikken tilbage på regeringens dagsorden«. Og med Pittelkows forhåbning:
»Den konservative burka-bombe vil sætte oppositionens sammenhold på yderligere prøve.«
Bomben har imidlertid hurtigt vist sig at flænse andre steder end i oppositionen, hvor Socialdemokraternes ordfører Sass Larsen skynder sig at hoppe på Khaders sprængladning, mens hans partifælle Mette Gjerskov kalder det »hen i vejret«.
Også Khaders eget parti slår revner: Konservativ Ungdom mener, at »Khader allierer sig med de fremmedfjendske politikere i Dansk Folkeparti.«
RENT GRIN er det, når de unge konservative påpeger, at et forbud mod hovedtildækning også må omfatte »klovnemaling i cirkus og til fastelavn«.
Det konservative hovedbestyrelsesmedlem Peter Norsk har i en mail til Ritzau foreslået Khader at melde sig ind i Dansk Folkeparti:
»Selv om 99 procent af muslimske kvinder aldrig kunne finde på at gå i en burka, er forslaget med til at mistænkeliggøre dem og sende signalet: Vi stoler ikke på jer.«
Også Venstres udenrigsordfører Søren Pind og integrationsminister Birthe Rønn Hornbech lægger skarp afstand til Khaders forslag, som Dansk Folkeparti til gengæld frydefuldt lover at bringe frem i folketingssalen.
Så, jovist, burka ka'. Men hva' er det, burka ka'? Indtil videre er svaret: Give Khader selv da-da.

