Trine Mach: Lad os få en ligebehandlingsminister
Oppositionen bør prioritere oprettelse af et ligebehandlingsministerium, hvis den vinder valget, så Danmark igen kommer i front som et progressivt og moderne land


 Opgør med uligheden er en af venstrefløjens fremmeste opgaver. At det seneste tiår har skabt øget ulighed og marginalisering i Danmark, ligesom indsatsen over for verdens fattigste er blevet beskåret ganske drastisk, har længe været på den valgkampspolitiske dagsorden.
Men folketingsvalget handler også om den ulighed, der ikke blot vedrører fordeling af ressourcer og indsatser på finansloven. Nemlig en kamp for lighed, ligestilling og ligeværd, der vedrører selve kernen i fællesskabet; der vedrører, hvordan vi omgås hinanden med alle de forskelligheder, det indebærer.
De sidste ti år har skærpet problemet, fordi VKO har syltet kønsligestillingen, gjort en dyd ud af at diskriminere etniske minoriteter og nølet i forhold til seksuelle minoriteter. Men værst af alt: Den har dyrket at opdele borgere i kasser af 'mindre værd', frem for den helt grundlæggende demokratiske værdi, at vi alle er mennesker og bør være ligeværdige borgere.
Reelt rummeligt
I denne uge er der Copenhagen Pride. Med sloganet på årets armbånd »Wear it with Pride«, står ugen i retten til at være sig selv og i mangfoldighedens tegn. Priden vil igen skabe opmærksomhed om LGBT-personer, altså bøsser, lesbiske, biseksuelle og transpersoner.
Det er festligt og sjovt men også brændende alvor. Vi ved jo godt, at det stadig ikke er muligt for LGBT-personer at leve på lige vilkår og i fuld åbenhed: Man udsættes for hadforbrydelser, og problemet er stigende; man kan stadig ikke blive gift; der er stadig benspænd for regnbuefamilier.
Men lige rettigheder til seksuelle mindretal er jo en menneskeret. Derfor bør valget også bruges til at vælge de politikere, der tager ansvar for at gøre samfundet reelt rummeligt og inkluderende over for personer, der ikke deler det store flertals seksualitet.
Under VKO har Danmark været ramt af en hærgende værdipolitisk tsunami. En tsunami, der har skyllet de standarder væk, vi normalt måler os på FN-konventioner, ligestilling, respekten for det enkelte individ og privatlivets fred, menneskerettigheder og retsstatsprincipper.
Vi må sande, at Danmark har indrettet sig med statslegitimeret diskrimination og manglende aktiv indsats for at levere reel ligebehandling af borgerne.
Det er tid til et kursskifte, hvis det for alvor skal batte. Kampen for ligebehandling er et fælles anliggende. Det er ikke blot den enkeltes problem, men går hånd i hånd med et opgør med diskrimination på baggrund af køn, seksuel orientering, kønsidentitet, race og etnicitet, alder, handicap og religion, der alle fordrer beskyttelse.
Det stiller også krav til os i oppositionen, hvis vi vinder valget. En ny regering skal gå i brechen for det mangfoldige og åbne samfund. Vi bør oprette et ligebehandlingsministerium, hvis mandat omfatter alle beskyttelsesgrundene, og som kan sætte ikkediskrimination og ligebehandling på den politiske dagsorden. Både i forhold til ligestilling mellem kønnene, ligebehandling for etniske og seksuelle minoriteter såvel som for de øvrige beskyttelsesgrunde.
En forpligtelse
Vi bør sætte os for at gennemgå regler og love på området. Lad os dog indføre det kønsneutrale ægteskab som i bl.a. Sverige, Norge og Island. Gøre det nemmere at leve som regnbuefamilie. Få (obligatorisk) undervisning om seksuel orientering og kønsidentitet ind i uddannelsessystemet fra folkeskole og seminarier til sundhedsfaglige uddannelser. Sikre fokus på LGBT-rettigheder som en integreret del af menneskerettighedsindsatsen i u-landsbistanden.
Med Danmarks tilslutning til menneskerettighederne er vi faktisk forpligtede til at beskytte mod diskrimination, også gennem aktive indsatser, der sikrer reel lighed. Ligebehandling indebærer nemlig, at alle borgere skal have lige adgang til og mulighed for at deltage i alle samfundets anliggender og skal nyde lige beskyttelse, uafhængigt af de seks ovenfor nævnte grunde.
Et nyt ligebehandlingsministerium skal være garant for, at der gennemføres systematiske indsatser for ligestilling og ligebehandling over hele paletten frem for spredt fægtning, at den politiske og juridiske indsats mod diskrimination fremmes, at der udvikles redskaber til gavn for alle ministerier for at indtænke ligebehandlingsaspektet i lovgivningen, og for at der hele tiden holdes øje med, at Danmark lever op til de internationale konventioner, vi har forpligtet os til.
Derfor denne opfordring til mine oppositionskolleger: Sæt oprettelsen af et ligebehandlingsministerium på listen og bring atter Danmark i front som et progressivt og moderne land, der ser rummelighed, mangfoldighed og ligeværd som uomgængelige pejlemærker for et moderne samfund.
 
Trine Mach er spidskandidat for SF i København og medlem af partiets landsledelse

