Bagsiden: Debattør beklager opdatering mod Israel på Facebook
Formanden for Dansk- Palæstinensisk Forening, Fathi El-Abed, kritiseres for støtte til Hitlerhyldest på sin Facebook-side. Han kalder det en fejl med henvisning til, at han ikke vidste, hvad det var, han egentlig kommenterede
Fathi El-Abed.


 Historien begyndte som en opdatering af SF’s tidligere EU-kandidat, konsulent for Udenrigsministeriet og nuværende formand for Dansk-Palæstinensisk Venskabsforening Fathi El-Abeds Facebook-side. Siden rikochetterede den rundt blandt borgerlige bloggere og debattørers Facebook-sider samt netaviserne Den Korte Avis og 180grader. For nu at være endt som et folketingsspørgsmål fra Dansk Folkepartis udenrigsordfører, Søren Espersen, til udenrigsminister Villy Søvndal (SF):
»Hvordan agter udenrigsministeren at forholde sig til den holdning til jøder, som hans partifælle Fathi el-Abed – kandidat for SF til EU-valget – forleden gav udtryk for på sin Facebook-side, hvor han kommenterede et udsagn fra en af sine venner, Chafa Ibrahim, som havde anført, at »trist at Hitler ikke udryddede alle zionister, inden han begik selvmord«, idet bemeldte Chafa Ibrahim tilføjede, at »Ja, jeg hylder Hitler for hans folkemord. De fortjener mere end mord, når de myrder på samme måde«, hvortil udenrigsministerens partifælle svarede, at »Chafa … giv den/dem hele armen. Sådan som tingene er nu er det full scale-krig. Og krigen udkæmpes – demokratisk vel at mærke – også herhjemme. Den proisraelske lobby ved endnu ikke, hvad der rammer den«?
Dette begyndte alt sammen om aftenen den 14. november, hvor Fathi El-Abed sidder og debatterer på sin åbne Facebook-side. Samme dag har israelske fly ved et angreb i Gaza dræbt den militære chef for Hamas, Ahmed al-Jaabari, og nu strømmer det ind med kommentarer på Fathi El-Abeds Facebook-side.
Jeg har lært af det
»Så snart jeg poster en kommentar, er der i mellemtiden kommet 10-15 kommentarer,« forklarer Fathi El-Abedog fortsætter:
»En skriver en helvedes masse, og så skriver hun, altså Chafa Ibrahim, til mig, at hvis det er for meget, så må jeg smide hende ud. Så skriver jeg til hende: Nej, giv den hele armen, så længe det selvfølgelig er demokratisk. Og så bliver jeg først efterfølgende opmærksom på, hvad alle refererer til – nemlig det om Hitler og Holocaust«.
Efterfølgende har Fathi El-Abed da også fjernet de omstridte citater og skriver i stedet:»Jeg er ikke enig med Chafa i nogle af udtalelserne. Men det er jeg heller ikke med mange af zionisterne her og andre steder!«.
Fathi El-Abed var medstifter af Moderate Muslimer i 2006 og var foreningens talsmand, indtil han kom på kant med formanden Naser Khader, der kritiserede Fathi El-Abed for at være »for følelsesmæssigt engageret i Palæstina-konflikten«. Fathi El-Abed blev født i 1967 i den palæstinensiske flygtningelejr Burj al Barajneh i Beirut.
Senest har Naser Khader kaldt netop det omtalte udsagn på Fathi El-Abeds Facebook-side for et eksempel på, hvordan Palæstinas »venner« skader deres sag.
»Dansk-Palæstinensisk Venskabsforening gør ikke noget godt for konflikten – tværtimod undergraver de den folkelige opbakning til palæstinensernes sag ved ikke at tage afstand fra nogle af de ekstremt hadefulde kommentarer, man finder på Facebook fra Palæstinas venner,« skriver Naser Khader på sin blog på BT.
Et råd Fathi El-Abed vil følge.
»Jeg har lært af det her, at jeg skal holde lidt mere styr på min Facebook-side, hvad man må sige – og hvem der må poste noget på min væg. Det har jeg bare ikke overskud til lige nu«.

