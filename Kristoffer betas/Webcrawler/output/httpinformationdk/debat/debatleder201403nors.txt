Den norske model
LEDER


 
	Første og største udfordring for NATO’s nyslåede generalsekretær, Jens Stoltenberg, er den standende konflikt mellem Vesten og Rusland. Men er der grund til at tro, at den tidligere norske statsminister kan udrette andet end den tidligere danske statsminister Anders Fogh Rasmussen?

	Ja, det er der, og det håb bor i Norges historisk betingede tilgang til udenrigspolitik, som Jens Stoltenberg i sin regeringsperiode videreførte med bred politisk opbakning. Som eksempel støttede Norge USA’s krige i Irak og Afghanistan, men den norske regering insisterede samtidig på, at dialog og forhandlinger var den eneste mulige vej til fred.

	I Danmark trak forhenværende statsminister Anders Fogh Rasmussen valget anderledes hårdt op: Vi kunne gå med USA i krig i Irak og Afghanistan, eller også kunne vi passe os selv. Det var aktivistisk udenrigspolitik med krudt og kugler, eller også var det ingenting.

	Vi gik som bekendt hele vejen med amerikanerne, og ifølge den herskende danske udlægning var den betingelsesløse krigsstøtte direkte årsag til, at Anders Fogh Rasmussen først blev inviteret til præsidentiel morgenmad i Det Hvide Hus og siden blev fundet kapabel til posten som NATO-generalsekretær. Med udnævnelsen af Jens Stoltenberg står denne årsags- og argumentationsrække flosset tilbage.

	Norges hævdvundne udenrigspolitiske position som fredsforhandlernation giver næring til håbet om, at Jens Stoltenberg kan føre en både åben og kritisk dialog med Ruslands præsident, Vladimir Putin. At Norge ikke har ført en ensidig og følgagtig aktivistisk udenrigspolitik, gør det vanskeligere for Putin at afvise NATO’s nye generalsekretær, end det ville være at afvise den forhenværende.

	Om det ligefrem kan ændre den militaristiske retorik og logik, der i øjeblikket er herskende i forholdet mellem Vesten og Rusland, er endnu for tidligt at gisne om. Men at dialog er forudsætningen for skabe en dynamik, der har fred og ikke krig som resultat, er hævet over enhver tvivl.

