Fornøjelsen er på bankernes side
Hvem har glæde af, at der skabes penge til boligspekulation? Det har bankerne, som med stor begejstring finansierer det vanvittige kapløb mellem boligkøbere om at være forrest i den næste boble


 Når boligpriserne stiger, som det sker med de københavnske ejerlejligheder for tiden, er det så tegn på, at vi er på vej ud af krisen? Eller er det et krisetegn i sig selv? Det får vi aldrig noget klart svar på fra økonomerne.
De forklarer heller ikke, hvor alle pengene til de stadig dyrere bolighandler kommer fra. Boliger tredobledes i pris fra 1992 til 2007. Lad os sige, at der blev solgt en rund million boliger de år, og hver kostede en million mere, end sidst den blev handlet. Det er en billion kroner. Hvem lånte vi dem af? Vi kan ikke importere danske kroner, og vi har næppe heller fundet dem i madrasserne. Så hvor kommer pengene til boligbobler fra?
De fleste danske økonomer vil smile og ryste på hovedet og sige, at sådan kan man ikke spørge. Det har de i hvert fald ikke selv gjort, for så havde de måske kunnet forudsige krisen i 2008.
Men internationalt foregår der en debat blandt forskere og finanskritikere om, hvor samfundets penge egentlig kommer fra. Hvem skaber dem? Kontanter trykkes af centralbankerne, javel, men vi afdrager ikke på boliglån med kontanter. Det sker med kontopenge, via betalingsservice.
Danmarks Statistik oplyser, at for 20 år siden var der indeståender på alle husholdningers og virksomheders bankkonti for ca. 200 milliarder kroner. I dag er der ca. en billion kroner.
Mange af de penge er formentlig kommet til verden i forbindelse med boligkøb, men hvad er sammenhængen helt præcist mellem boligbobler og pengemængdens mangedobling?
Nye penge
Et muligt svar finder man i den nye bog Between Debt and the Devil skrevet af den tidligere direktør for det britiske finanstilsyn, Lord Adair Turner. Han siger, at vores indbyrdes konkurrence om stadig mere attraktive boliger forårsager udsving og rutsjebaneture, der nu ikke bare »er en del af historien om finansiel ustabilitet i moderne økonomier; de er selve kernen.«
Boliglån er helt centrale her. Turner forklarer, at når en bank yder et lån, skriver den blot det pågældende beløb ind to steder: som et aktiv i bankens regnskab og som et passiv på låntagers konto.
Dette passiv kender vi som penge på vores bankkonto. Banken har ikke overført midler noget andet sted fra; den opfører blot det ’udlånte’ beløb to gange, med et plus og et minus foran, så stemmer kassen.
Banken har hermed skabt nye penge på låntagers konto. Til gengæld har den modtaget et underskrevet lånedokument, hvoraf låntagers gæld til banken fremgår. Penge er skabt gennem udlån og gældsætning.
Låntager overfører nu beløbet til en anden persons konto som betaling, f.eks. for en bolig, og dermed er de nyskabte penge i omløb.
»Ved at skabe kredit og penge kan banker øge samfundets købekraft, og bankernes pengeskabelse spiller derfor en central rolle i at stimulere efterspørgslen,« skriver Turner. Bruges pengene til gammeldags investering i produktion og nye arbejdspladser, er alt for så vidt godt, klassisk betragtet. Sådan er lærebøgernes glade fortælling om bankerne: Vi tror, at banker tager de penge, som folk sparer op, og låner dem ud til iværksættere og investorer, som så skaber virksomheder og job.
Radikal islandsk løsning
Men den forklaring er komplet mytologisk. Dels låner banker ikke allerede eksisterende penge ud; de skaber nye penge fra bunden af, ud af ingenting, gennem det nævnte bogføringstrick. Og dels går langt størstedelen af en moderne banks udlån ikke til gammeldags investering i produktion, men til køb af fast ejendom, særligt boliger, og især boliger med attraktiv beliggenhed. Ganske som Informations Mette Rodgers i klummen den 16. oktober rapporterede fra London, hvor det galopperende boligmarked »røvrender« hendes store børn. De får sig nemlig aldrig en ejerbolig i en by, hvor gennemsnitsprisen nu er fem millioner kroner.
Måske tre fjerdedele af udlånet fra banker (i Danmark: inklusive deres realkreditinstitutter) nu om stunder går til køb af fast ejendom. Det er med den største fornøjelse, at banker finansierer det vanvittige kapløb mellem boligkøbere om at være forrest i den næste boligboble. Men det er de nytilkomne på markedet, der taber stort, for de kommer aldrig i gang med ejerboliger. Det ser vi også i Danmark, hvor en ung københavnsk familie nærmest skal flytte på landet for at få råd til en bolig.
Hvem har glæde af, at der skabes penge til boligspekulation? Ikke de borgere, der skal bruge en stadig større del af deres indkomst på boligen. Fornøjelsen er ganske på bankernes side, for de tjener den gode rente på udlånet.
Banker skaber penge – eller ’låner’ dem ud, som det eufemistisk kaldes. Det gør de også på de internationale pengemarkeder, som fhv. redaktør for The Observer Will Hutton beskrev i kronikken den 17. oktober. »Bankernes evne til at skabe penge ud af ingenting« er en hovedårsag til, at den økonomiske verdensorden er ved at kollapse.
I Island søger man en radikal løsning. Man vil fratage bankerne retten til at skabe kontopenge. Fem ud af seks partier i det islandske parlament kræver, at der nedsættes en kommission, der skal undersøge, hvordan den islandske centralbank kan overtage hele pengeskabelsen. Sådan at bankerne ikke, som overalt i verden, skaber nye penge gennem udlån, bl.a. til boligbobler, der til sidst springer og kaster samfundsøkonomien ud i krise.
Det er der god mening i.
Ib Ravn er lektor på Aarhus Universitet og bestyrelsesmedlem i Foreningen Gode Penge

