En foræring til højrepopulisterne
LEDER


 
	EU-tilhængere vil se det som en uomgængelig betingelse for det europæiske samarbejdes overlevelse. Kritikerne vil se Merkels planer om at koncentrere yderligere magt i hænderne på kommissionen som et anslag mod EU’s demokratiske legitimation og som et symptom på Bruxelles’ umættelighed, når det gælder evnen til at opsluge national selvbestemmelse.

	Når Merkel ifølge ugemagasinet Spiegel aktuelt presser på for en forandring af EU’s fundamentale konstruktion, er det en logisk konsekvens af den sparepolitiske linje, som Berlin har stået for i løbet af eurokrisen.

	Først og fremmest er Merkel optaget af at sikre valutafællesskabets fremtidige stabilitet ved at udbygge EU’s kontrol over de 28 medlemsstaters nationale budgetter. Bruxelles skal efter kanslerens planer udstyres med stærkere vetorettigheder og yderligere kontrolmekanismer, der skal forhindre ødsle medlemsstater i at gældsætte sig yderligere og dermed belaste euroen.

	Eksempelvis ønsker Merkel at give kommissionen ret til at indgå aftaler med enkelte lande om at forbedre konkurrenceevne, offentlige investeringer og budgetdisciplin. Samarbejdsvillige lande skal efter planen belønnes med midler fra et særligt EU-ekstrabudget, men der er tale om en kompliceret politisk manøvre, når Merkel dermed åbner for traktatændringer, der kan afstedkomme folkeafstemninger i eksempelvis Storbritannien.

	Hverken i Nord- eller Sydeuropa er der begejstring at spore for yderligere suverænitetsafgivelse til Bruxelles. Forud for næste års valg til Europa-Parlamentet er Europas højrepopulistiske partier i færd med at forene sig i fælles front mod Bruxelles.

	For Hollands Geert Wilders, det britiske UKIP-parti, det franske Front National, De Sande Finner og det østrigske Frihedsparti samt ikke mindst Dansk Folkeparti kan Merkels planer om et styrket EU med traktatændringer vise sig at være en foræring.

