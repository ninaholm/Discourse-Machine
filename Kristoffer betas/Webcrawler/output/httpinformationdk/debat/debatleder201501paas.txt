På støtten
LEDER


 Sagerne om ulovlig partistøtte handler om små beløb, men der er ganske store principper på spil. Eksemplerne er mange, og tilståelser er faldet: Ved det seneste folketingsvalg modtog ni politikere fra Venstre og Konservative i alt 225.000 kroner som generøs erkendtlighed fra Saxo Bank. Kun tre af politikerne fulgte reglerne og indberettede den støtte, de fik, til myndighederne.
I en anden sag har Venstre erkendt, at partiet ikke i regnskabet for 2012 opgav de 70.000 kroner, partiet har modtaget i støtte fra Kopenhagen Fur. Fælles for de to sager: Offentligheden kender til sagerne, men myndighederne har intet gjort.
Helt undtagelsesvist efterforsker politiet sagen om de 200.000 kroner, som Venstres trafikordfører, Kristian Pihl Lorentzen – uden at indberette det – modtog fra en erhvervsklub med klare politiske interesser. Den sag er fra den seneste valgkamp og blev for nylig afdækket af Berlingske.
Men ellers synes politikerne temmelig ligeglade med de love, de selv har vedtaget på dette område. I et svar til Folketinget omtalt her i avisen forleden oplyste justitsminister Mette Frederiksen (S), at der i det seneste tiår hverken er faldet domme endsige rejst tiltale for overtrædelse af hverken partistøtte- eller partiregnskabsloven.
Når Danmark regnes blandt de mindst korrupte lande i verden, skyldes det, at fusk og fifleri selv i det små betragtes som moralsk uacceptabelt. Derfor må vi spørge de politikere og partier, der modtager tvivlsom økonomisk støtte: Med hvilken moralsk ret kan I over for befolkningen fremhæve lovlydighed som noget, der er af afgørende betydning for vores retssamfund? Hvordan skal vi kunne opretholde troen på, at I alene orienterer jer efter politisk anskuelse og ikke økonomisk støtte, når I holder den skjult?
I sidste instans gambler politikere og partier med borgernes tillid til såvel den lovgivende som den udøvende magt. Tænk at partierne er rede til at risikere så dyre principper for så små beløb. cj

