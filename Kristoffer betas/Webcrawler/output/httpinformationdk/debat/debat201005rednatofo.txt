Red NATO -forhandl med Taleban nu
Afghanistan-krigens gru er vigtig at afdække - endnu vigtigere er at påvise dens udsigtsløshed
For få dage siden omfavnede præsident Barack Obama helhjertet Afghanistans dybt korrupte præsident Karzai under sidstnævntes besøg i Det Hvide Hus i Washington. Det skete efter, at der i en periode har været kurrer på tråden mellem Washington og Karzai, ikke mindst efter at Karzai i en offentlig tale i Kandahar for nogle måneder siden direkte erklærede, at han ville overveje at slutte sig til Taleban-oprørerne, hvis ikke USA/NATO-styrkerne ophørte med at dræbe civile afghanere med så stor skødesløshed.
 Konklusionen på hele situationen er, at Danmarks og NATO's Afghanistan-mission er udsigtsløs og en historisk fiasko.


 Det er glædeligt, at der i anledning af den nye, danske dokumentarfilm Armadillo i den kommende tid - måske - omsider vil blive rettet mere journalistisk og offentligt søgelys på danske soldaters deltagelse i krigens gru i .
Alt for længe er det lykkedes Forsvarets Mediecenter, med velvillig bistand fra alt for mange journalister og redaktører i den danske medieverden, at tegne et blankpoleret glansbillede af NATO/ISAF's krigsførelse i  i almindelighed og af de danske soldaters indsats i særdeleshed. »Diplomater i uniform«, som Helle Thorning-Schmidt for et par år siden i TV 2 - med en samtykkende Pia Kjærsgaard ved sin side - helt uimodsagt kaldte de danske kampsoldater i Afghanistan efter de to politikeres guidede tour med forsvaret til landet.
Dødstal stigende
Savner man dokumentation for ovenstående kritik af danske mediers Afghanistan-dækning, så er her det seneste, dugfriske eksempel:
Om morgenen den 14. maj skød og dræbte det afghanske politi mindst én demonstrant, efter at det kom til sammenstød med hundredvis af landbyboere i den nordøstlige, tætbefolkede provins Nangarhar. Demonstranterne protesterede imod et natligt NATO-angreb få timer forinden, som ifølge øjenvidner og de lokale afghanske myndigheder kostede mindst en halv snes civile afghanere livet. Der blev råbt slagord som »død over amerikanerne« og »længe leve Taleban«. NATO/ISAF's talsmand hævder, at kun Taleban-folk blev dræbt.
Denne episode blev rapporteret i DR's Radioavisen på P1 14. maj kl. 13. Scanninger på Infomedia viser, at bortset herfra har ingen danske medier, skrevne eller elektroniske, omtalt historien med ét ord. Til gengæld er der i disse dage brugt masser af spaltemillimeter og sendeminutter på det kølige og regnfulde danske maj-vejr. (The New York Times bragte den 14. maj en længere historie om episoden under overskriften 'Afghans Protest Deadly U.S. Raid').
Det er bestemt ikke første gang, danske medier enten helt eller så godt som helt har undladt at rapportere om episoder som ovenstående - det hører snarere til reglen. Heller ikke er det set rapporteret i danske medier (bortset fra en omtale i DR's Orientering på P1 14. maj), at antallet af civile, dræbte afghanere ved NATO/ISAF-angreb i de senere måneder er steget markant - og altså ikke faldet, således som det ellers tidligere har været rapporteret, og således som det er USA's og NATO's officielle, højtideligt erklærede bestræbelse.
Det er også så godt som forblevet urapporteret i danske medier, at en opinionsundersøgelse blandt befolkningen i den sydøstlige provins Kandahar, foretaget i december 2009 af et privat amerikansk bureau og betalt af den amerikanske hær, højst opsigtsvækkende viste, at hele 94 procent af befolkningen i den store afghanske provins (med en halv million indbyggere) var imod den bebudede, nært forestående storstilede NATO-militæroffensiv mod oprørsstyrkerne i Kandahar. Opinionsundersøgelsen blev foretaget i de dele af provinsen, som ikke er under Taleban-kontrol.
To tredjedele af de adspurgte svarede, at de af-ghanske militær- og politistyrkers checkpoints udgør hovedtruslen mod befolkningens sikkerhed, mens den sidste tredjedel mente, at Talebans checkpoints udgør hovedtruslen. 84 procent af de adspurgte mente, at Karzai-myndighedernes korruption er hovedårsagen til konflikten, mens 53 procent angav, at Taleban ikke lader sig korrumpere.
Marjah var en fiasko
Skulle man savne yderligere dokumentation for, hvor håbløs en opgave NATO/ISAF-koalitionsstyrken, herunder altså de danske soldater, er ude i, kan man se på følgende:
Gilles Dorronsoro, Afghanistan-ekspert ved den højt respekterede tænketank Carnegie Endowment for International Peace i Washington, D.C., er netop kommet hjem fra endnu et længere ophold i Afghanistan. Efter hjemkomsten erklærede han bl.a.:
»Den nuværende amerikanske strategi i Afghanistan har ikke været succesrig, og både den sikkerhedsmæssige og den politiske situation landet rundt bliver hele tiden værre. Det er ikke lykkedes Koalitionen at besejre Taleban, og der er simpelthen ingen eksempler på fremskridt. Situationen er slem overalt, og fornemmelsen i Afghanistan er, at de vestlige tropper er på vej ud, og at Taleban er på vej frem.« (her citeret efter Berlingske Tidende, 14. maj).
Dorronsoro udtalte desuden i et interview på Carnegie Endowment den 28.april om den aktuelle situation i Afghanistan:
»Krigen i Afghanistan er kørt fast. Den nylige koalitions-offensiv i Marjah (officielt af NATO og af danske tv-medier udråbt som en stor sejr, P.V.) har ikke været en succes, og afghansk Taleban har vist sig at være en formidabel modstander. (...) Det er usandsynligt, at den aktuelle militære offensiv ('surge') vil ændre dynamikken i magtbalancen. Marjah var en fiasko, Koalitionen er upopulær blandt afghanerne, og den afghanske regering og administation er korrupt. P.g.a. manglen på et formelt juridisk system bliver lokale retssager i stigende grad pådømt af Taleban-dommere i Kandahar By«.
Omgående forhandlinger
Dorronsoro pegede samtidig på som vejen ud, at USA omgående indleder forhandlinger med Taleban med udgangspunkt i et løfte om tilbagetrækning af NATO/ISAF-styrkerne:
»At love en tilbagetrækning af Koalitionsstyrkerne er formentlig nok til at bringe Taleban til forhandlingsbordet i betragtning af, at den pakistanske hær vil lægge stort pres på dem for at forhandle. (...) koalitionen må omgående begynde at forhandle med dem, mens der stadig er en vis styrkeposition.«
Dorronsoro understreger, at selv om forhandlinger muligvis kan slå fejl, er forhandlinger i betragtning af adskillige års militære fiaskoer for Koalitionen og den forværrede sikkerhedssituation ikke desto mindre aktuelt den bedste mulighed. Talebans organisation er en politisk bevægelse, pointerer Dorronsoro, som konkluderer:
»En regional tilgang, som fremmer forhandlinger i stedet for krig, støttes af de fleste europæiske medlemmer af Koalitionen som en måde at komme ud af den malstrøm af konflikter, som langsomt er ved at ødelægge NATO uden nogen rimelige udsigter til succes«.
Red NATO
Dorronsoros sidste pointe deles også af f.eks. Ulrich Ladurner, som er udlandsredaktør på den særdeles seriøse tyske avis Die Zeit. Han formulerer det på denne måde (1. maj):
»NATO vil overleve en tilbagetrækning fra Afghanistan. At blive i Afghanistan truer NATO mere end noget andet.«
Dén erkendelse kunne man ønske sig, at den danske regering og det politiske folketingsflertal også snart ville nå frem til. Frem for blot at klamre sig krampagtigt til ideerne om »civil-militær samtænkning« som »det nye værktøj i dansk udenrigspolitik« (indlæg i Politiken 12. maj af de tre ministre Lene Espersen, Gitte Lillelund Bech og Søren Pind). Dette 'samtænknings-værktøj' spiller også en vigtig rolle i det brede forsvarsforlig, som VKO-S-SF indgik for et år siden. Men værktøjets danske praktisering i Helmand-provinsen i Afghanistan ligger reelt i ruiner.
Det er måske alt sammen også ved at dæmre for de danske militære. Spørg blot oberst Henrik Sommer, chef for Operationsafdelingen i Hærens Operative Kommando og militær hovedansvarlig for de danske styrkers indsats i Afghanistan. Til Søndags-Politiken 16. maj udtaler han på spørgsmålet, om forholdene i Afghanistan i virkeligheden er mere indviklede, end den danske forsvarsledelse havde forestillet sig:
»Jeg kunne tale om problemet herfra og til jul. Det er nok kun afghanerne selv, der har fuldt indblik i det. Derfor er det også vejen frem, at de afghanske sikkerhedsstyrker overtager ansvaret.«
Det må vist være det nærmeste, en dansk top-officer nogensinde har været på offentligt at erkende, at Danmarks og NATO's Afghanistan-mission er udsigtsløs og en historisk fiasko.
Konklusionen er uundgåelig:
Forhandl straks en politisk løsning med Taleban og de andre oprørere som del af en regional løsning, som inddrager alle relevante parter og aktører i området.
Red NATO - træk NATO-styrkerne ud af Afghanistan.

Poul Villaume er dr.phil. og professor i samtidshistorie på Københavns Universitet
Den allerede forannoncerede kronik om 'Grøn skyld' vil blive bragt på et senere tidspunkt. (red.)

