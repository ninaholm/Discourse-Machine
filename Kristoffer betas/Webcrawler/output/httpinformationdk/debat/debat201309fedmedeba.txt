Fedmedebatten er forbeholdt de slanke
Debatten om overvægt bliver ført af en snæver gruppe af veluddannede meningsdannere. Resultatet kan nemt blive, at man marginaliserer de mennesker, der rent faktisk er overvægtige, mener sociolog
Nanna Mik-Meyer

Nanna Mik-Meyer, sociolog og professor (mso) ved Institut for Organisation på CBS, har forsket i spændingsfeltet mellem sundhed, sygdom og sociale problemer. Ifølge hende udspiller debatten om sundhed og overvægt sig blandt et lag af veluddannede debattører og politikere. De overvægtige selv er derimod sjældent en del af samtalen.»Det, der karakteriserer både meningsdannere, intellektuelle, forskere, journalister, politikere og så videre er, at de i stort omfang efterhånden er højtuddannede og har en rimelig god økonomi. Statistisk vil der være færre overvægtige i den gruppe. Samtidig kan man se, at jo mere overvægtig du er, des lavere uddannelse vil du statistisk set have og dermed også en dårligere økonomi. Så man kan konstatere, at den politiske problematisering af overvægt er en problematisering af en borgergruppe, som har en dårligere økonomi end gennemsnittet og har en lavere uddannelse end gennemsnittet,« siger Nanna Mik-Meyer og konkluderer, at man dermed utilsigtet kan være med til at øge stigmatiseringen af en gruppe, som i forvejen har større sandsynlighed for blive marginaliseret end de fleste.Diskussionen om folkesundhed tager ofte udgangspunkt i en forestilling om, at der vil være samfundsøkonomiske fordele forbundet med, at borgerne i et land fører en sund livsstil. Men den præmis vil Nanna Mik-Meyer gerne udfordre: »Ud fra en lægmandsbetragtning kan man jo godt antage, at overvægtige hyppigere får sygdomme qua deres usunde livsstil. De bliver indlagt på hospitaler og koster en masse penge, og man kan også regne på, hvad de faktisk koster. Men mange overvægtige bliver først for alvor syge og dermed en udgift for vores sundhedssystem, når de når pensionsalderen, og hvis de så rent faktisk dør tidligt på grund af deres dårlige livsstil, så er spørgsmålet, om de rent faktisk i sidste ende er dyrere for samfundet.«Hun indrømmer, at det er en meget kynisk betragtning, men slår fast, at der ikke nødvendigvis er en samfundsøkonomisk gevinst ved at få borgerne til at leve sundt.»Man kan argumentere for, at de får et bedre liv af at leve sundt. men så synes jeg hellere, man skal diskutere det som det moralprojekt, det rent faktisk er, frem for at gøre det til et økonomisk projekt.«&nbsp;
