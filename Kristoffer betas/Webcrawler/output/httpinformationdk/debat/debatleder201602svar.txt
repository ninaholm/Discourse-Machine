Svar udbedes



 Igen og igen blev Mette Frederiksen afbrudt af den evigt insisterende studievært Clement Kjærsgaard. Ifølge opgørelser på de sociale medier nåede antallet af afbrydelser i programmet Vi ses hos Clement søndag aften op på 78. Plus minus.
Clement Kjærsgaard er efterfølgende blevet kritiseret for at efterlade de sagesløse tv-seere i et hoved- og perspektivløst mundhuggeri med den socialdemokratiske formand. Deri har de bestemt en pointe. Det var ikke kønt hverken at se eller høre på. Men selv om Clement Kjærsgaard har en særlig – og til tider øretæveindbydende – evne til altid at gøre sig selv til hovedperson i sine programmer, så var det ikke hovedproblemet søndag aften. Tværtimod.
Undervejs i programmet ville Clement Kjærsgaard bare have svar på ét simpelt spørgsmål: Er Socialdemokraternes formand parat til yderligere stramninger af udlændingelovgivningen? Ja eller nej?
Det spørgsmål må enhver partileder i Folketinget kunne besvare, efter en uge hvor den netop vedtagne udlændingelov har plettet nationens omdømme kloden rundt. Men Mette Frederiksen nægtede at give et klart svar, hvilket jo i sig selv må tages som et svar.
Læs også: Hvor langt er Socialdemokraterne parat til at gå?
Selvfølgelig vil Socialdemokraterne ikke udelukke yderligere stramninger, men frygten for et reelt oprør i et stadig mere kritisk socialdemokratisk bagland fik tydeligvis Mette Frederiksen til at stikke hovedet i busken frem for at give et ærligt svar på det relevante spørgsmål.
For netop at imødekomme den tiltagende interne kritik leverede Mette Frederiksen ydermere en pudsig form for moralsk undsigelse af sin egen politik. Hun gentog sin fulde og hele støtte til Venstre-regeringens stramninger, der bl.a. betyder, at det for flygtninge kan tage op til tre år at opnå familiesammenføring. Men – tilføjede hun: »Jeg er ikke gået ind i politik for at gennemføre stramninger på familiesammenføring.«
Jo tak, det lyder som ærlig snak fra Mette Frederiksen, der samtidig fastslog, at der »ikke er noget sympatisk« i den politik. Den åbne erkendelse må imidlertid ikke lukke for det næste spørgsmål: Hvorfor stemmer Mette Frederiksen for en usympatisk politik, der går imod hendes oprindelige politiske idealer?
Mette Frederiksen – og Socialdemokraterne – kunne jo bare stemme imod.
Det spørgsmål savner vi – de mange afbrydelser til trods – fortsat svar på.
Læs også: Åbent brev fra Clement til Socialdemokraterne

