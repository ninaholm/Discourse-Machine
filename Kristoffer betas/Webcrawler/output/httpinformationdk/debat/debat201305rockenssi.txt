Rockens sidste humanist
Bruce Springsteens sangskrivning fortæller smalltown-amerikanerens historie og kæmper hans kamp. Det er den lille mand med et elementært krav om frihed og værdighed, der er oppe imod kræfter, der er større og stærkere end ham selv – men som alligevel ikke kan knække ham helt
 
	I over 40 år har Bruce Springsteen beskrevet og bekæmpet de paradokser og inkonsekvenser, der præger det moderne liv. Foto: Scanpix


 
	Bruce Springsteen er ikke Gud. Han går på to ben og er ikke særlig høj. Han hører ikke hjemme på nogen piedestal, selv om der for øjeblikket næppe er nogen, der sælger billetter hurtigere end han og selv her efter, at han har rundet de 63 fortsat spiller længere end langt de fleste og leverer rockshow på omkalfatrende rockshow worldwide, man ikke lige ryster af sig, når man først er blevet udsat for det.

	Bag rockperformeren sporer vi en kritisk sangskriver, der har forsvaret smalltown-amerikaneren i kampen for at sikre grundlaget for et værdigt liv. En kamp, der på den ene side kræver vedholdenhed og modstandskraft og på den anden intakte stærke idealer som troskab, kærlighed og fælleskab uden at gå kompromis med sine drømme, sit begær og længsel efter at blive mødt af det andet menneske. Det er sådanne demokratiske idealer, Springsteen har kæmpet for gennem hele karrieren.

	I over 40 år har Bruce Springsteen beskrevet og bekæmpet de paradokser og inkonsekvenser, der præger det moderne liv. Med en mangefacetteret sangskrivning og et flersidet traditionsbundet rockudtryk samt en dybt forankret bevidsthed om den amerikanske virkeligheds for- og bagsider har han sat de menneskelige værdier øverst på dagsordenen. Det være sig både som kapelmester og indpisker for The E. Street Band og som solist med akustisk guitar og mundharpe.

	Det er vigtigt at gøre sig klart, at han ikke bare er en rock’n’roller af den mest sejlivede og dynamiske slags samt en formidabel, karismatisk rockartist. For på sin egen sangskrivnings mere korfattede og koncise præmisser er han en bemærkelsesværdig forfatter, der trækker på indsigter fra såvel Walker Percy, Flannery O’Connor som John Steinbeck.

	Springsteens særlige evne som sangskriver har med fornemmelsen for tab, afsavn, ensomhed, indre splittelse og forstillelse at gøre, garneret med det, der udgør grundlaget for alt, hvad han skriver og synger: at nægte at være offer. Aldrig at bukke under, men kæmpe til sidste blodsdråbe med livet som indsats.

	Et spørgsmål om værdighed

	Nogle af de væsentligste dyder og temaer for Springsteen er kampen for værdighed, selvstændighed og frihed i så vid udstrækning som muligt.

	Tager man turen gennem hans tekster fra 1972 til i dag, oplever man en tiltagende kritik af de gældende samfundsforhold og de betingelser, der er styrende i og for de vestlige samfund. Værdigheden for det enkelte menneske er ikke blot truet, men for mange reelt ikkeeksisterende.

	Det giver Springsteens seneste album Wrecking Ball på det skarpeste udtryk for i sange som »We Take Care Of Our Own«, »Death To My Hometown« og »Shackled And Drawn«. Dagens samfund tager dag for dag stadig mere inhumane og økonomisk-materialistisk styrede drejninger, der undergraver eksistensgrundlaget for uhyre mange.

	Derfor var det ikke overraskende, at Springsteen under de seneste koncerter i Stockholm og herhjemme i Parken og i Herning adskillige gange – uden forstillelse – brændte sig igennem sit eget shows gøgl og fællessang med en bister alvor.

	Live-udgaven af de nævnte sange fremstod på én gang som eksistentielle opsange til og en respiritualisering af ’den enkelte’ i forhold til at holde fast – mod tvivlen og for selv at mobilisere alle kræfter som alternativ til den undertrykkende konsensus, der lever i bedste velgående forklædt som fælleskab.

	Live omsætter The E. Street Band Springsteens spirituelle rockhumanisme til en kraft, der toner sig ind gennem enhver med en sådan gennemslagskraft, at vi igen og igen tager del i en indgribende begivenhed på stedet i koncerternes virrende nu.

	Ikke mindst senest i Herning, hvor den transformative rockhøjsang »Land Of Hope And Dream«, fra slutningen af »Wrecking Ball«, bragede igennem og førte os alle med ind i håbets og drømmenes land.

	Netop dybden, bredden og spændvidden gør, at Springsteens humanisme ikke lader sig sætte på formel, for den er så fundamentalt knyttet til hans musikalsk sammensatte fremtoning, til indholdet i hans sange og til rocken som det ultimativt forløsende og frisættende udtryk.

	’This Hard Land’

	Det betyder ikke, at det er umuligt at udpege og præcisere de spor, der løber sammen og krydses i Springsteens sange. Tager vi signatursangen »This Hard Land«, der udsendtes på Greatest Hits (1995), men findes i en betragteligt bedre version på boksen Tracks (1998), er det kampen for de humanistiske værdiers overlevelse, der konstant er i fokus. Sangens fortæller, hans søster og vennen Frank er rodløse sjæle, kastet af sted fra by til by.

	»This Hard Land« accentuerer et vigtigt Springsteen-tema, nemlig forholdet mellem sted og identitet, via en perspektivrig nostalgisk iscenesættelse af den amerikanske virkelighed, som vi som europæere fascineres af, fordi den virker strømførende for vores egen drøm om frihed. »This Hard Land« knytter med fuldtonet mundharpe og folkrocket fremtoning musikalsk an til Woody Guthrie og Bob Dylan, og fremstår med Springsteens tekst og sang som inkarnationen af den arketypiske amerikanske drøm og en geografisk pejling af, hvad det overhovedet vil sige at holde sig i live med et selvværd og sine drømme om en fremtid i behold.

	De to cowboys, fortælleren og Frank, er på vej sydover mod Rio Grande for at opspore kvæget, de har mistet. Farmerne og kvægdriverne har usle kår. De gamle værdier, de er vokset op med, trues fra alle sider af mere rentable og effektive produktionsformer, der samtidig har overflødiggjort arbejdskraft og kastet store dele af det knoklende folk ud i arbejdsløshed. Fortælleren opfordrer til slut, på arketypisk forbrødrende springsteensk vis, Frank til at møde ham for at rejse sammen og realisere drømmen om frihed og det lovede land, vel vidende, at det kræver udholdenhed og offervilje: »Hey, Frank, won’t you pack your bags/ And meet me tonight down at Liberty Hall/ Just one kiss from you, my brother/ And we’ll ride untill we fall/ We’ll sleep out ind the fields/ We’ll sleep by the rivers/ And in the morning we’ll make a plan/ Well if you can’t make it stay hard, stay hungry, stay alive if you can/ And meet me in a dream of this hard land«.

	Med vedstået romantisk patos formulerer »This Hard land« en dybfølt længsel efter frihed, efter at blive hørt, mødt og forstået, som udgør selve kernen i Spring-steens humanistiske sangskrivning.

	En troende samfundsskeptiker

	Plade for plade har Springsteens anskuelser og praktisering af rockhåndværket ændret sig i retning af større eftertænksomhed og fordybelse i de forhold og vilkår, der styrer menneskers liv. Samtidig med at han er blevet gradvist mere religiøs i sin fremtoning. Fra først i halvfjerdserne at lægge ironisk-sarkastisk distance til sin egen katolske opvækst til på Darkness On The Edge Of Town (1978) at slå en gammeltestamentlig alvor an, ikke mindst vedrørende forholdet mellem far og søn. På Devils & Dust (2005) tog han for første gang fat i relationen mellem mor og søn, og forholdt sig langt mere afklaret til sine katolske rødder.

	På Wrecking Ball (2012) møder vi så en troende, samfundsskeptisk Springsteen, der med bibelsk metaforik, gungrende dommedagstrommer, lægger op til bøn, og alligevel slår til lyd for en forløsning – til lyden af religiøse over- og undertoner.

	Springsteens ideale fordring går ud på at højne moralen i samfundet og sætte alle kræfter ind på at holde det fælles håb om en bedre, mere human verden tændt til enhver tid.

	Det er ikke mindst dét, hans rockkoncerter er medium for aften efter aften, verden over.

	 

Neal Ashley Conrad Thing er ph.d.-stipendiat i litteraturvidenskab, forfatter konsulent og skrivelærer. Han skriver p.t. på en bog om Springsteen med titlen: ’Rockens sidste humanist’, som udkommer på Multivers efteråret 2014.

