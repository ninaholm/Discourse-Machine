Udenomssnak



"Dansk udlændingepolitik ligger fast."Statsminister Anders Fogh Rasmussen (V).Sommerens afdækning af, hvordan EU's regler om arbejdskraftens fri bevægelighed undergraver de danske udlændingeregler, har systematisk afmonteret de stramninger, som regeringen og Dansk Folkeparti har bygget op siden 2002, og som har været omdrejningspunkt for den politiske debat i mere end seks år: 24-års-regel, tilknytningskrav, forsørgelseskrav og så videre. Personer med ophold i Danmark, som ønsker at få deres ægtefælle hertil, kan få det uden de store problemer på den ene eller anden måde. Det kan Folketinget eller VKO-flertallet ikke stille noget op over for, fordi det er en rettighed der knytter til EU-regler, som Danmark for længst har accepteret og endda støttet varmt. Og ikke nok med det. Regeringen har vidst, at EU-reglerne ville gøre det nemmere at få familiesammenføring i Danmark ... Og her kunne man så sætte et punktum for denne leder. For resten - alt hvad integrationsminister Birthe Rønn Hornbech (V) og hendes chef, statsminister Anders Fogh Rasmussen (V), har forsøgt at skyde sig ind under denne sommer - er udenomssnak, det er spin og strategiske bortforklaringer. Glem alt om Metock-dommen og halvhjertede forsøg på at ændre EU-lovgivningen. Det er ikke det, sagen handler om. Det er udenomssnak.Integrationsministeren lancerede i går under et samråd i Folketingets Europaudvalg et helt nyt begreb i debatten nemlig det meget billedskabende udtryk: "Hvidvaskning af illegal indvandring." Hun og regeringen lader som om, at den seneste afgørelse fra EF-Domstolen - den såkaldte Metock-dom fra denne sommer - er hovedskurken, fordi den er med til at fremme en trafik, hvor illegale indvandrere uden lovligt ophold i EU kan blive lovlige gennem ægteskab. Med den argumentation vil regeringen forsøge at få de øvrige EU-lande og især dem, som kæmper med mange illegale indvandrere, med på at ændre de EU-regler, som ligger til grund for domstolens kendelse. Metock-dommen gav fire afrikanere herunder hr. Metock fra Cameroun ret til familiesammenføring og ophold i Irland ifølge EU's regler om arbejdskraft. Dommen er den seneste i en række af domme, der systematisk har tolket EU-reglerne til fordel for at udvide retten til frit at bevæge sig mellem landene og tage familien med. Anders Fogh Rasmussen hagede sig på samme måde fast i denne sidste dom og bebudede, at han nu vil tage kontakt til de andre EU-lande for at finde en løsning. En manøvre, som synes dømt til at mislykkes, og som mest af alt tjener til at aflede opmærksomheden fra det faktum, at regeringens udlændingestramninger er ramlet som et korthus.Sagen er kompliceret, men Metock-dommen omhandler kun et meget lille hjørne af den samlede indvandring, og for Danmark er den uden betydning, fordi vores naboland Sverige allerede har regler, der svarer til dem, som dommen fastlægger er gældende i alle EU-lande. Et kort ophold i Malmø giver ret til at flytte tilbage til Danmark, uanset om ægtefællen har lovligt eller ulovligt ophold i Sverige. Der er således ikke noget krav i svensk lovgivning om, at en udenlandsk ægtefælle skal have lovligt ophold i Sverige for at gifte sig med vandrende arbejdskraft fra Danmark. Ved at fokusere entydigt på Metock-dommen og en mikroskopisk mulighed for, at andre lande vil være med til at ændre EU-reglerne, undgår regeringen at tage stilling til hovedspørgsmålet: Hvad skal der ske med de omdiskuterede danske regler om familiesammenføring, som i dag kun har symbolsk betydning.Det interessante i sagen er naturligvis at få afdækket, hvor længe regeringen har vidst, at dens udlændingepolitik byggede på kviksand. Meget tyder på, at den i flere år har handlet ud fra devisen: Går den, så går den. Hvis ingen lægger mærke til det, og hvis myndighederne administrerer, som om EU-reglerne ikke er der, så går der nok en rum tid, inden det bliver til virkelighed. Om det EU-direktiv fra 2004, som det hele handler om, hed det i et notat til Folketingets Europaudvalg: "Direktivforslaget ventes i sin nuværende udformning at medføre en vis udvidelse af retten til familiesammenføring." Det lå altså for flere år siden klart, at regeringens stramme regler om familiesammenføring var ved at blive undergravet af et direktiv, som regeringen under det danske EU-formandsskab selv havde presset på for at få gennemført. Det fremgår af en længere gennemgang af sagen i Ugebrevet Mandag Morgen, som konkluderer, at erhvervsminister Bendt Bendtsen (K) og andre fra regeringspartierne spillede en aktiv rolle i bestræbelserne på at få vedtaget direktivet.Den stramme udlændingepolitik er selve det kit, der binder regeringen og Dansk Folkeparti sammen og har været der siden 2001. Når regeringen længe har vidst, at kittet var ved at opløse sig, uden at den har kunnet reagere, så har det naturligvis ikke været uden bekymring for soliditeten af det parlamentariske flertal. Så måske har regeringen ikke blot satset på at holde virkningen af EU-reglerne skjult for de ægtefæller, som gerne ville til Danmark, men også for støtterne i Dansk Folkeparti.bew
