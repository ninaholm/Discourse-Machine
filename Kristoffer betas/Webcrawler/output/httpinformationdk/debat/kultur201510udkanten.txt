Udkanten til litterær debat
Vi har kun tre debatemner til rådighed, når det drejer sig om samtidslitteraturen: Ét om forfatterskolen, ét andet, der efterlyser den store danske samtidsroman, og så endelig ét, der drejer sig om udkanten. Det bliver så småtskårent, mener litteraturprofessor Anne-Marie Mai
 Johannes Nørregaard Frandsen,litteraturprofessor ved SDU


 Tager samtidens forfattere provinsen på sig? Eller bliver udkanten nu også forsømt af litteraturen? De spørgsmål har for nylig været omdrejningspunkter i en litterær diskussion på debatsiderne i Information. »Hvis man vurderer Danmark alene efter, hvor de mest stilistisk bevidste forfattere vælger deres stof, så halter det såkaldte Udkantsdanmark på ingen måde bagefter,« lød det fra Søren Bo Aggerbeck Larsen, lektor ved Institut for Kunst og Kultur på Københavns Universitet. At samtidslitteraturen skulle bedrive en »intens udforskning af Udkantsdanmark«, som Søren Bo Aggerbeck Larsen argumenterede for, havde den bornholmske forfatter Dennis Gade Kofod imidlertid svært ved at genkende. Han skrev i et modsvar til Søren Bo Aggerbeck Larsens debatindlæg således: »Der findes et Danmark, der endnu er stort set ubeskrevet i dansk samtidslitteratur.« Det er for Dennis Gade Kofod både påfaldende og bekymrende, at næsten ingen i hans generation af forfattere »har taget det på sig« at beskrive den lurende, økonomiske og sociale katastrofe, det provinsielle Danmark står over for.
På den baggrund tilføjer to litteraturprofessorer hermed deres replikker til debatten.
»Udkantsbegrebet er først og fremmest et underligt, nedladende og udgrænsende begreb i den politiske debat – og det får kun samme ærgerlige rolle i den litterære debat,« udtaler Anne-Marie Mai, der mener at debatten bygger på en decideret falsk problemstilling: »At modsætningen mellem land og by skulle være fraværende i samtidslitteraturen er for mig helt misforstået. Netop nu ser vi jo så mange interessante litterære stemmer fra alle mulige og umulige positioner,« siger hun.
 Anne-Marie Mai,litteraturprofessor ved SDU

»Litteratur handler om at turde noget med sproget og udforske noget, vi måske ikke ved så meget om. Og den yngre generation af forfattere er jo netop nu i gang med store undersøgelser af det menneskelige – af tid, sted, køn og identitet,« fortæller Anne-Marie Mai og henviser blandt andre til forfattere som Signe Gjessing, Ina Munk Christensen og Bjørn Rasmussen.
Småtskårent
Frem for at diskutere hvorvidt litteraturen repræsenterer udkanten tilstrækkeligt, bør vi diskutere, hvorfor samtidslitteraturen netop er så mangfoldig, mener Anne-Marie Mai. »Og det er den fordi, vi for lang tid siden har indset, at litteraturen bidrager til et levende og bevægeligt diskuterende samfund, hvor ideer og værdier bliver udfordret og afsøgt. Det er jo her, litteraturen er enestående – og det er vi ved at glemme i vores petitesseagtige efterlysning af en bestemt dosis udkant i en bestemt forfattergeneration.«
»Vi har brug for litteraturen til at holde os åbne: Hver gang vi gror fast og bliver selvtilstrækkelige i vores forestillinger, så får vi en litterær udfordring. Og det er altså noget bærende og essentielt i den nutidige litteratur. Lad os da hellere diskutere, hvordan vi sikrer den udvikling.«
Debatten om udkanten i litteraturen er ifølge Anne-Marie Mai endnu et typisk eksempel på, hvor snæver litteraturdebatten i Danmark er blevet:
»Vi har kun tre debatemner til rådighed, når det drejer sig om samtidslitteraturen: Ét om forfatterskolen, ét andet, der efterlyser den store danske samtidsroman, og så endelig ét, der drejer sig om udkanten. Det bliver så småtskårent. Og det tager opmærksomheden væk fra den utroligt mangfoldige og grænsesøgende litteratur, vi har,« fastslår Anne-Marie Mai.
Johannes Nørregaard Frandsen er heller ikke begejstret for brugen af udkantsbegrebet i forhold til samtidslitteraturen:
 Johannes Nørregaard Frandsen,litteraturprofessor ved SDU

»Jeg vil hellere benytte betegnelsen provinslitteratur. Som jeg ser det, er der utrolig meget stor dansk litteratur om dét at være forankret i en landkultur over for en bykultur. Så den behøver vi altså ikke efterlyse,« siger han og nævner i flæng forfattere som Kirsten Thorup, Jens Smærup Sørensen, Bent Vinn Nielsen og Tage Skou-Hansen. Han bringer endda St. St. Blicher, Ingemann og H.C. Andersen på banen. Men når snakken falder på den yngre generation af forfattere, fremhæver han ingen konkrete navne: »Jeg tror, der er en ny strømning på vej af unge, dygtige forfattere, der bærer en anden energi og sammenbrudthed med sig. Men den litteratur, der i udpræget grad beskriver de erfaringer og problemer som provinslivet i dag indeholder, den har altså ikke helt stadfæstet sig endnu.« Den provinsfortælling, forfattere som Vibeke Grønfeldt og Jens Smærup Sørensen arbejder med, er en ganske anden bevægelseshistorie, mener Johannes Nørregaard Frandsen:
»De tilhører en generation af fraflyttere, der tog fra landet til byen og typisk blev akademikere. Deres erfaring med, hvordan de små landsamfund brød sammen, er en helt anden erfaring, end den de yngre forfattere står over for i dag.«
By og by
I dag er det ikke et spørgsmål om fravær af land- og provinsliv, forklarer Johannes Nørregaard Frandsen. »Det er derimod et spørgsmål om, at der er for lidt by alle steder. Der er i dag intet sted, der er ude på landet. Alt er en del af det urbanes verden, og tabserfaringen i dag henviser til de få busafgange, den for dårlige internetforbindelse eller de lukningstruede skoler. Man savner ikke en landlig egeneksistens eller kultur, man savner endnu mere by.«
Og den erfaring er det op til den yngre forfattergeneration at skildre. Og det gør de endnu lidt tøvende, mener Johannes Nørregaard Frandsen. Men det kunne, trods den problematiske betegnelse, føre til en ny bølge af ’udkantslitteratur’: »For de unge er udkanten i dag en oplevelse af det lavsociale, det konfliktede og det sammenbrudte. Den erfaring er utvivlsomt interessant og repræsenterer noget ganske andet, end det 1980’ernes fraflytterforfattere skriver om,« fastslår han.
For Johannes Nørregaard Frandsen virker spørgsmålene om, hvorvidt og hvordan litteraturen skal »tage provinsen på sig« mærkværdige og underligt afkoblede. »Det gør den jo allerede,« mener han. Og hvordan den så gør det bedst, det bør vi forholde os åbent og tålmodigt til. »Måske er den endnu lidt tøvende og søgende, men der er en ny provins- eller ’udkantslitteratur’ på vej. Og den er vigtig,« understreger han. »Kunsten er og bliver den vigtigste kilde til at forstå menneskets bevidsthed. Litteraturen er det eneste sted, hvor man kan få en ordentlig begrundet argumentation for, hvem vi er,« siger Johannes Nørregaard Frandsen.

