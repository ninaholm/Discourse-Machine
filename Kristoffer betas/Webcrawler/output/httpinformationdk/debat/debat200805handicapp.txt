Hvor er de handicappede i konflikten?



 Kære Danske handicaporganisationer (DH).
Hvorfor nævnes de handicappede ikke under den igangværende lønkonflikt i de landsdækkende medier på f.eks TV - og hvorfor er DH m.fl. ikke på banen her?
I medierne får man det indtryk, at der ikke er en eneste handicappet i Danmark, der er berørt af konflikten og f.eks. oplever omsorgssvigt, men det kan da umuligt været tilfældet.
Mange handicappede kræver jo daglig pleje og hjælp på mange forskellige områder ganske som de ældre, og blandt handicappede er det ikke bare ældre, men alle aldersgrupper, der kan være berørt - unge som gamle.
Men de eneste, der er på banen, er Ældre Sagen, der altid mestrer dette til fulde - og ros for det!
Men at få fokus i pressen på 'handicap-sagen', det ligger det som sædvanligt tungt med. Stig Langvad fra DH m.fl. er helt tavs og atter en gang usynlig i pressen, når en sag berører de handicappede. Kom dog ud af busken, Stig Langvad, på samme måde som Ældre Sagen, og gør de handicappedes problemer synlige i offentligheden.
Dette ville jo være en måde at synliggøre en gruppe på: At fortælle om hvordan de har det med ikke at få vasket håret og ikke komme ud af sengen m.m. Tavsheden og usynliggørelsen bidrager til den manglende forståelse for handicapproblemer, som er fremherskende i Danmark, og som mange af os kæmper med i det daglige.
Dansk Handicap Forbund, som Stig Langvad er formand for, burde være sig dette ansvar bevidst - rigtig mange af medlemmerne har en så vanskelig hverdag, at de ikke formår at kæmpe for deres rettigheder. Der er simpelthen ikke energi til det.
Der sidder i øjeblikket en kommission og overvejer, om vi (Danmark) skal tiltræde FN's handicapkonvention. Hvis vi gjorde det, ville handicappede i Danmark få rettigheder. Som det er nu, lever vi mere eller mindre på nåde og barmhjertighed. 
De handicappede er den glemte gruppe i denne konflikt. Og det giver anledning til at stille følgende spørgsmål: Hvem kæmper Stig Langvad og DH egentlig for? 
Jeg har selv et medfødt et handicap,CP, men er ikke selv berørt af konflikten. Jeg arbejder som TI-koordinator i COWI A/S. Men har også et overskud til at kæmpe for andre handicappede. 
Da min kone er SOSU-assistent og arbejder på hospital, ved jeg godt, hvad denne konflikt handler om, og hvem den rammer.

