At profitere på en sammensværgelse om bevidst at bedrage, er det ikke bedrageri?
På nær hvis du ikke er bankmand’


 Så er den igen gal i The City
Banker bashing er tilbage, efter at det er blevet afsløret, at Barcley’s Bank – og sandsynligvis en række andre – har snydt med den rente, som andre banker sætter deres udlånsrente efter. Raseriet fra top til bund i det britiske samfund tvang forleden bankens bestyrelsesformand, Marcus Agius, til at træde tilbage. I sin aftrædelses­tale sagde han, at han var »virkelig ked af hele affæren« og lovede en undersøgelse af bankens »defekte« praksisser.
Et hoved og en undskyldning var dog nok for de færreste briter.
»Er han tilstrækkeligt ked af det til at gå i fængsel? Hvis han havde en ørering i øret og havde stjålet en flaske vand, ville han have siddet i fængsel nu,« skriver ’Blackfirscharlie’ på The Independents hjemmeside
»Al Capone var også ked af det, efter at han blev snuppet,« lyder en anden kommentar fra ’Slyfas’ på samme hjemmeside.
Det britiske bagmandspoliti har meddelt, at det vil undersøge, hvorvidt individer kan retsforfølges for skandalen. Kan? Hovedparten af debattørerne står fuldstændig uforstående overfor, hvordan der kan herske nogen tvivl.
»Så at profitere på en sammensværgelse om bevidst at bedrage, som resulterer i et tab for andre, er ikke bedrageri? På nær hvis du ikke er bankmand,« kommenterer ’Silican’.
 
Bedre sammen
I Edinburgh gik de etablerede britiske partier – Labour, Konservative og Liberaldemokraterne – i sidste uge til modangreb på det Skotske Nationale Parti (SNP), der ønsker at stemme Skotland ud af den britiske union ved en folkeafstemning i 2014. Under sloganet ’Bedre sammen’ kaldte kampagnelederen, den tidligere Labour-finansminister Alistair Darling, uafhængighed for »en enkeltbillet til et dybt usikkert bestemmelsessted«.
Imidlertid var der et par borgere, der mente, at det er lige så usikkert at blive i unionen.
»Det er rigtigt, hr. Darling – vi stemmer Labour eller SNP og får en Tory (konservativ, red.)/Liberaldemokratisk koalition. Sandelig bedre sammen,« skriver ’Coigach’ i en kommentar på The Guardian’s hjemmeside.
Andre har svært nok ved at forklare Edinburghs turister, hvad det nu lige er, at skotterne selv bestemmer, og hvad det er, de gerne vil bestemme i fremtiden.
»Jeg kan ikke finde ud af det, men for eksempel skal de skotske studerende ikke betale for at læse. Det skal de i England,« forklarer en midaldrende mørkhåret kvinde sin veninde, mens de vandrer fra Edinburgh Slot mod byens National Gallery.
»Aha – så det er to forskellige lande,« svarer den overraskede veninde.
 
Et vigtigt håndtryk
Mest i Belfast, men også i resten af Storbritannien, var der bogstavelig talt måben, da den tidligere IRA-kommandør og nuværende viceførsteminister Martin McGuinness i sidste uge gav den britiske dronning Elizabeth et håndtryk.
McGuinness’ politiske parti, Sinn Fein, kæmper for at få Nordirland forenet med resten af Irland og anerkender ikke den britiske trone. Faktisk har uenigheden mellem tilhængere af et forenet Irland og tilhængere af Storbritannien udkæmpet en bitter og voldelig kamp i over 30 år, som først sluttede med fredsprocessen i 1998.
»Det er simpelthen utroligt, at se Martin McGuinness reelt anerkende dronningen,« lyder en forbløffet engelsk mands kommentar.
Fra Sinn Feins synsvinkel er der imidlertid ikke tale om anerkendelse. De vil blot vise unionstilhængerne respekt, siger de, og vise, at de ikke har grund til at frygte et forenet Irland. En ældre dame, der står med et lille britisk flag i en mindre gruppe tilhængere af unionen, brokker sig dog over ugens mest omtalte håndtryk.
»Hun skulle ikke have gjort det – han er en morder,« siger hun, mens hun venter på at få et glimt af monarken, der forlader Titanic-museet i Belfast samme eftermiddag.
David Gininola fra Santa Monica i USA har dog sympati for den republikanske sag.
»Jeg synes, undskyldning og forsoning er positivt. Lad McGuinness undskylde for de seneste 35 års republikansk vold. Og lad dronningen og den britiske regering undskylde for de forrige 350 års død og lemlæstelse, hungersnød, udplyndring og slaveri påført det irske folk,« skriver han på The Daily Mails hjemmeside.
Håndtrykket var et skridt i den rigtige retning, er de fleste enige om – men det vil tydeligvis tage et stykke tid endnu, før forsoningen er en realitet.
mrod@information.dk
På denne plads giver Informations faste korrespondenter et indblik i den folkelige debat i de lande, de befinder sig i. Hvad taler man om hos barberen i Beirut? I Londons undergrund? På cafeen i New York? Eller i elevatoren i Beijing?

