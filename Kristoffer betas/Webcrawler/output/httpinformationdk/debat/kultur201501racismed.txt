Bliver racismedebatten hvidvasket?
Det er kritisabelt og fordrejer racisme-debatten, når ikkehvide danskere ikke får taletid. Det mener formanden for African Empowerment Center Denmark, der sagde ja til at deltage i paneldebat om kolonihistorie og racisme, men blev fravalgt til fordel for et panel udelukkende bestående af hvide deltagere


 Søndag aften kunne man i Deadline på DR2 se et panel bestående af tre hvide mennesker diskutere racisme, kolonihistorie og kolonialvarers æstetik: historiker og direktør for kulturfestivalen Golden Days Ulla Tofte, forfatter og kommentator David Trads og journalist og debattør Søren Villemoes fra Weekendavisen.
Formanden for African Empowerment Center Denmark, Josef Wolfugang Nielsen, havde ellers takket ja til at deltage, da han blev ringet op af Deadlines redaktion tidligere på dagen, men efter kort tid ringede redaktionen tilbage og sagde, at den nu havde sammensat sit panel, og at der alligevel ikke var blevet plads til ham. Under indslaget, som varede cirka 20 minutter, afspillede man dog et 40 sekunder langt telefoninterview, som var blevet lavet med ham tidligere, men han fik ikke mulighed for at deltage i selve debatten.
DR mener selv, at man havde sammensat det bedst mulige panel til den konkrete debat: »Deadline er i al sin enkelthed optaget af debatten, perspektivet og pluralismen i synspunkterne. Vi vælger derfor de til enhver tid stærkeste debattører uden nødvendigvis at skele til køn, hudfarve eller andre individuelle forhold,« skriver Journalistisk chef for DR Nyheder Heidi Robdrup i en mail til Information. »I det konkrete tilfælde oplever jeg ganske enkelt ikke, at debatten bliver skæv, eller at der er argumentationsrækker, der ikke bliver hørt,« tilføjer hun.
Der mangler en stemme
Det er Josef Wolfugang Nielsen, som i kraft af sin position som formand for A.E.C. Denmark holder oplysningsmøder om racisme og afrofobi, og som er en aktiv stemme i debatten på nettet, ikke enig i. Han mener, at det er kritisabelt, og at det fordrejer debatten, at det igen er ikkeberørte, der har definitionsretten.
Debatten i Deadline handlede blandt andet om politisk korrekthed i forbindelse med designet på emballagen til kolonialvarer, og hvilke ord man bruger om bestemte befolkningsgrupper. Men den handlede også om, hvordan man som ikke-hvid person oplever de ting. Og der ville Josef Wolfugang Nielsen have kunnet bidrage med noget, som paneldeltagerne ikke kunne bidrage med:
»Vi mangler at høre en stemme i denne her paneldebat,« siger han til Information. »En stemme, som kan fortælle, hvordan det er at være ikkehvid i det danske samfund. Og det er ærgerligt, at DR fravælger den stemme, for på den måde ender en debat, der burde have handlet om, hvordan vi opnår ligestilling, hvordan vi opnår et bedre samfund for alle, med at handle om, hvorvidt vi bør lade være med at spise Skipper Mix eller ej,« siger han.

