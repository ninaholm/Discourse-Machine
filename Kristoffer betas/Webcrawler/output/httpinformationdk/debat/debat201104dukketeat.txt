Dukketeater er ikke kun for børn
Nogle af de mest avancerede teateroplevelser kan hentes i animationsteateret, hvor dukker og figurer skaber konkrete metaforer og spejler både publikum og spillere


 Det er på tide at få gjort op med myten om puppet-teatret som noget nuttet og ufarligt, der kun egner sig til godnathistorier for børn. Og heldigvis er dukketeater for voksne for alvor ved at vinde fodfæste i København. Senest med festivalen Copenhagen Puppet Festival.
Forestillingen Hunger, efter Knut Hamsons roman Sult, blev et oprivende tilløbsstykkke.
Den raslende hovedperson med det knoklede ansigt er i menneskestørrelse og bliver ført af to muskuløse, skaldede mænd af samme størrelse. De er synlige og deres ben og animationsfigurens blandes momentvis sammen i vilde, lattervækkende siddestillinger eller i skingre, neurotiske dansetrin. Det sker med puls og musikalitet i et skærende miks af humor og alvor.
Der er bidende pauser, hvor hovedpersonen vrider sin forfatterhjerne for at få fat i det stof, som han kan overleve af. Men redaktionen afviser, og i stedet for brød må forfatteren æde sit eget manus. Det er stærk kost.
Og sådan fortsætter det: værelsets sparsomme ejendele befamles, ædes, opkastes. Håbet om hjælp fra en kvindelig kraft blæser i vinden. Som fysisk figur bygges hun op for øjnene af os, men kroppen er uden ben og hendes hoved forbliver hult.
Denne norske opsætning kommer til at handle om den universelle sult så det går til marv og ben. Det er hudløst teater.
Abstrakt og konkret
I scenerummet bliver animationsfiguren, marionetten, et billede på menneskets bevægelse mellem det bundne og det ubundne.
Vi oplever figuren som levende, men ved godt, at den er dødt materiale. Animationsteatret bygger på dette paradoks, og det er fyldt med konkrete metaforer og metamorfoser. Som regel taler man om metaforer som noget sprogligt, og vi ved at udtryk som 'at tabe hovedet' eller 'gå i små sko' ikke skal tages bogstaveligt. Men her er metaforerne fysiske. Nye billedvirkninger opbygges og ændres, og kendte sammenhængsforståelser sprænges. Abstrakte ting bliver konkrete.
Animationsfiguren optræder ved hjælp af et menneske og får selv rollen som menneske og bliver dermed et stærkt symbol for mennesket. Men den er der også som en fremmedgørelse, for den er udenfor, ligner os ikke og dog ...
Forskningen har karakteriseret kommunikationen som en 'permanent verfremdung', der er fremkaldt af, at figuren under spillet konstant veksler mellem at være objekt og subjekt. Her ligestilles tilskuer og spiller i forhold til marionetten og til forestillingens indhold, og her ligger et stort dialogisk potentiale.
En fransk psykolog har kaldt marionetten et dobbelt spejl, fordi den spejler både tilskuerens og spillerens identifikationer og projektioner. Den er således bærer af erindringer, drømme og fortrængninger fra begge sider af scenen. Det er formodentlig en af årsagerne til, at animationsspil bruges med så stor virkning i psykoterapien.
Sprog og utopi
Hunger-forestillingens succes byggede ikke bare på en fascination af det underlige i fremtrædelsesformen. Figurerne blev belivede og var netop ikke rekvisitter.
På dansk kan vi imidlertid ikke skelne sprogligt mellem lege- og teaterdukker. Navnet animationsteater og -figur kan bedre tegne mediets identitet. Avantgarden er langtfra både sødt dukketeater og folkeligt mesterjakel- teater. De optrædende kan være alt, lige fra kaffekopper, biler i naturlig størrelse til ildspåsættelser og kodimagnyl. Ikke sært, at fagsproget ændrer sig også begreber som installation, nycirkus og landart opstår, fordi nyskabelserne ikke kan rummes i de oprindelige kunstformer. Et præcist og levende fagsprog må til, ikke bare for at stimulere teoriudviklingen, men for at tilgodese en levende dialog med andre kunstarter.
'Animationsteater' betoner processen. Den er omdrejningspunktet, og teaterformen sætter det forhold i relief, der er fælles for al kunst, nemlig at værket skal leve som udtryk og oplevelse.
Animationsteatrets figurer, rum og fortællinger ligger langt fra det socialrealistiske. De må snarere betegnes som utopiske (utopi i etymologisk betydning: det der ikke har noget sted). I en animationsforestilling kan tyngdeloven og naturlige proportioner ophæves, fordi de agerende er ting og materialer. Her kan der vendes op og ned på hverdagens tankegang og rumorientering.
Teaterformen synes at betjene sig af sin egen form for fiktion og appellerer til publikums fantasi på en måde, som overgår det kompenserende og rekonstruerende.
Animationsteatret er paradoksets og utopiens teater og egner sig som laboratorium for udvikling af en utopisk fantasi og en tænkning, der tager sit afsæt langt fra logikken.
 
Ida Hamre er ph.d. med afhandlingen 'Animationsteater som kunstart og som led i æstetisk udvikling og opdragelse' og forfatter til bogen 'Marionet og Menneske, animationsteater billedteater'.

