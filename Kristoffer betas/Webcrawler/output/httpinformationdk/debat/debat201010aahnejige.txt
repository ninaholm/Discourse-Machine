Åh nej, ikke nu igen
Det er en myte, at universiteterne spilder milliardbeløb på administration. Administrationskategorien dækker over en række funktioner, som er afgørende for forskningsmæssig succes.


 Dansk Magisterforening har som appetizer til universitetskonferencen Follow the money fået udarbejdet en rapport af samme navn. Den karakteriserer universiteterne, ikke mindst efter fusionerne i 2007, som bureaukrati af værste skuffe.
Rapporten er ganske vist ikke tilgængelig, men lad gå, vi forlader os på de tilgængelige slides og aviscitater. Konklusionen er, at merbevillingerne til universiteterne i perioden 2005-2009 for en stor dels vedkommende er omsat i administration og ledelse  penge, der kunne være brugt anderledes og meget bedre. Den store synder er universitetsfusionerne, som koster tusind af forskerstillinger, ja faktisk så meget som 1.290 stillinger.
Lad os antage, at omkostningerne forbundet med ansættelse af en forsker gennemsnitligt er ca. 750.000 kroner om året, hvilket dækker løn, sociale bidrag, kontorfaciliteter, materialer, laboratorier, apparatur etc. Dermed er der tale om et ressourcespild på en lille milliard kroner om året.
Fald i administration
Kan det nu have sin rigtighed? Næppe, i hvert fald ikke, hvis man ser på nøgletallene fra Danske Universiteter. Her fremgår det, at udgifterne til generel administration er steget relativt med godt 300 millioner kroner i ovennævnte periode. Der er altså  et stykke vej op til milliarden. Hvis der derudover korrigeres for universitetsfusionerne, omstruktureringer på flere af universiteterne, tekniske omklassificeringer af omkostninger m.m., vil man komme frem til et helt andet resultat  men det kræver selvfølgelig, at man fordyber sig i universiteternes regnskaber og kender opgørelsesmetoderne.
Tillad mig at gøre det med mit eget universitet, DTU, som eksempel. I 2005, dvs. før fusionerne, var DTUs omkostninger til ledelse og administration, herunder forskningsadministration og uddannelsesplanlægning m.m., opgjort til 20 pct. af de samlede omkostninger. I 2009, efter fusionerne, er det samme tal faldet til 16,8 pct. Tilsvarende har vi set et markant fald på ca. 20 pct. i overheadprocenten, dvs. de indirekte omkostninger, som vi påligner vores forskningsprojekter, når der laves full cost regnskaber. Det giver med andre ord et helt andet billede end det, som tegnes i nævnte rapport.
Det komplementeres samtidig af et billede af en fusion, som har givet faglige synergier, nye uddannelser, effektiviseringer og god udnyttelse af stordriftsfordele. Ja, man fristes jo til at sige, at fusionen er en succes.
Centrale ressourcer
I dette noget anderledes lys må man jo spørge, hvorfor der er en så vedholdende insisteren på, at universiteterne er overbureaukratiserede. Hvordan kan det være, at 47 pct. af vore medarbejdere skal karakteriseres som dem, der bare leder og administrerer universitetet  underforstået, at disse ressourcer kunne være givet bedre ud?
Hvordan skulle vi på DTU kunne undvære disse medarbejdere, når nu hovedparten faktisk laver arbejde, der er fuldt integrerede dele af forskningen, undervisningen mm.?
Skulle DTU undvære de ca. 400 laboranter, som laver diagnostik, laboratoriearbejde, indgår i beredskabsopgaver og vejleder de studerende i laboratoriearbejde? Eller hvad med de ca. 250 ingeniørassistenter og håndværkere, der laver forsøgsopstillinger og specialapparatur? Og hvad med vore kaptajner, styrmænd og matroser, der bemander forskningsskibene, specialisterne der betjener vore særlige forskningsinfrastrukturer? Tænk, hvad  et universitet ville være uden studieplanlægning, kvalitetssikring, eksamensplanlægning, studievejledning etc.  ja, vi kunne blive ved.
Det ville være befriende, hvis indsigt og mening kunne følges ad, så kritikken af universiteternes administration rettede sig mod denne og ikke alle mulige andre forhold.
Jeg kan oplyse, at DTUs omkostninger til generel ledelse og administration i 2009  som vel er kritikkens reelle genstandsfelt  er opgjort til 8,4 pct. af de samlede omkostninger. På DTU vil vi effektivisere, hvor vi kan, men der er også områder, hvor forenkling og deregulering er nødvendig. Her bidrager vi ligeledes gerne med ideer og forslag.
Måske er der organisationer og forskere, som med fordel kunne rette blikket mod det sidste og mod egen rolle i universitetsbureaukratiet og så ellers overlade det til universiteternes ledelse  under ansvar over for bestyrelserne  at sikre en effektiv drift. Måske skulle de også lade universitetets ledere og forskere sikre det medarbejdermiks (forsker og ikke-forsker), som giver de bedste resultater i forhold til universiteternes hovedopgaver.
Hvis det skete, var vi nogle, der sjældnere måtte sukke: Åh nej, ikke nu igen.

Claus Nielsen er universitetsdirektør ved Danmarks Tekniske Universitet

