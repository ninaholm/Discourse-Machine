Religion er ren overtro
Det er vrøvl, når ateister betegnes som uvidende. Modsat 'kulturkristne' har de sat sig ind i sagerne og ved, hvad de taler om


 I Information i går kunne man læse et interview med to ikke-ateistiske forfattere, Lars Christiansen (LC) og Lars Sandbeck (LS). LC og LS føler, at tiden er kommet til at give ateisterne en ordentlig opsang, og selv om der ingenlunde er noget nyt i, at religiøse føler trang til at skælde ud på ateister, når man dog lige at tænke, at det er prisværdigt, at LC og LS tilsyneladende ønsker at nuancere debatten en kende, for, som de siger, har de slet ikke noget problem med ateisme som sådan.
Men straks efter knækker filmen alligevel. Nutidens ateister skæres alle over én væmmelig kam, de er uvidende og firkantede, og deres debatmetoder er underlødige. Det virker som et uundgåeligt argument, når ikke-ateister skælder ud, at ateister skal beskyldes for ignorance og automatreaktioner - ret ironisk, at ikke-ateister konsekvent gør sig skyldige i netop det.
Pølsesnak
Atter skal vi belæres om, at ateister ikke ved noget om religion, og atter skal vi 'oplyses' om, at ateisme i virkeligheden blot er en særlig forstokket form for religion. Vrøvl. De fleste ateister er ateister, netop fordi de har ofret tid og tankevirksomhed på at sætte sig ind i tingene - modsat mange såkaldte 'kulturkristne', der rask væk lader deres børn døbe, uden at spekulere et sekund på hvad det egentlig er, de siger under ritualet.
Folk må tro, hvad de vil. Men jeg vil forbeholde mig ret til at mene, at religion er ren overtro og irrationel pølsesnak, ikke mindre fjollet end tro på trolde og nisser, tro på at et knust spejl betyder syv års ulykke, eller tro på at Elvis Presley og Michael Jackson lever sammen i et stort rumskib i kredsløb om jorden. Men religiøs overtro er umådelig meget mere farlig, dels på grund af selve omfanget, og dels på grund af den store indflydelse denne overtro har på verden omkring os. George Bush gik i krig, fordi gud havde sagt, at han skulle, hævdede han. Kunne man forestille sig, at vigtige beslutninger i dansk politik blev truffet på grundlag af, om statsministeren havde set en sort kat løbe over vejen? Kunne man forestille sig, at et lovforslag blev fremsat, fordi afdøde Michael Jackson havde ringet til indenrigsministeren fra sit rumskib?
'Grove ateister'
Disse grunde ville være nøjagtigt lige så gyldige, og i virkeligheden er vi måske ikke så langt væk fra noget lignende her i landet. For eksempel i forbindelse med de så højt besungne 'danske værdier', der, al den stund at de primært trækkes af stald, når der skal sanktioneres mod herboende muslimer, uvægerligt får en syrlig dunst af klæg kristendom.
LC og LS får også lige lejlighed til at sammenligne ateisme med totalitære regimer, endskønt, beroliges man, de godt kan se det kan virke »lidt overdrevet at spille nazikortet.«
De forsvarer sig ikke desto mindre med, at ateister kan være grove og sarkastiske, og derfor må være indstillet på at lade sig svine til. Men ærlig talt er det svært at undlade at være sarkastisk, når man i selvsamme udgave af Information kan læse endnu et læserbrev fra Kamma Ankjærø, hvor hun - igen! - insisterer på at udstille sit utroligt og pinagtigt lave abstraktionsniveau.

Rasmus Hastrup er oversætter, cand.mag.

