Statsministeren tager ikke imod
Men så må andre vel gøre det – og endda tillade sig at blive glade derved?


 Øverst står der: »Pressemeddelelse d. 11. marts 2013«. Dernæst står der: »Unge appellerer til regering og folketing: ‘Omstilling Nu!’«. Længere nede står der: »Danmarks statsminister Helle Thorning-Schmidt har ikke fundet mulighed for at tage imod de unges appel.« Midt imellem står der: »50 unge fra netværket Omstilling Nu sender et opråb til de folkevalgte om at forholde sig til den alvorlige systemkrise, skabt af den menneskelige civilisation. ’På én og samme tid er økonomien plaget, klimaet truet, natur og ressourcer under pres, beskæftigelsen og den sociale tryghed i fare og uligheden voksende. De udfordringer, vi står overfor, er indbyrdes forbundne og må tackles samlet. Politikerne vælger alt for ofte at lukke øjnene for krisens kompleksitet og handler i stedet på isolerede problemanalyser med kortsigtede, akutte pakkeløsninger,’ siger Helene Albinus Søgaard, talsperson for netværket Omstilling Nu.« Som »består af engagerede unge med forskellige faglige baggrunde og kvalifikationer, der d. 23. februar 2013 var samlet til et seminar for at udvikle en fælles vision om bæredygtig omstilling.«
Hvad Danmarks statsminister Helle Thorning-Schmidt altså ikke har fundet mulighed for at tage imod. Måske fordi hun vælger at lukke øjnene for krisens kompleksitet og handle på isolerede problemanalyser med kortsigtede, akutte pakkeløsninger?
D. 11. marts 2013 (i går) var også dagen, da nærværende avis udsendte en forside med bl.a. teksten: »396,8 ppm er koncentrationen af CO2 i atmosfæren nu. Det er faretruende nær smertegrænsen. Side 8-9«, hvor stod at læse: »Netop offentliggjorte målinger … fortæller, at atmosfærens CO2-koncentration i februar måned nåede 396,8 ppm eller parts pr. million: CO2-molekyler pr. én mio. luftmolekyler. Det betyder, at koncentrationen af drivhusgassen er øget med over 40 pct. i den korte periode, menneskeheden har brændt fossil energi af, dvs. de seneste par hundrede år. Før kul-, olie- og gasæraen lå koncentrationen på 280 ppm CO2 eller mindre gennem flere hundredetusinde år ... NASA’s chefklimaforsker James Hansen og andre med ham vurderer, at koncentrationen må bringes ned på 350 ppm, hvis menneskeheden skal kunne bevare en planet som den, civilisationen har udviklet sig på.«
En snebold i helvede
Men det føler Danmarks statsminister Helle Thorning-Schmidt ingen smerte ved?
Det gør til gengæld Informations læsere, I hver fald nogle af dem. En af dem, Niels-Holger Nielsen, skriver for eksempel: »Klimaeksperter som Kevin Anderson, Hans Joacim Schelln-huber m.fl. har sagt det meget klart: CO2 udledningerne i de udviklede lande skal reduceres med 10 procent om året, med start nu!, ellers kan vi kigge i Kraks efter en fremtid for vores børn og børnebørn. Det betyder, for at sige det på umisforståeligt dansk, at vi ikke har en jordisk chance hvis vi kun går efter at erstatte fossile brændsler med VE (vedvarende energi, el). Det vil tage alt, alt for lang tid. VI ER SIMPELTHEN NØDT TIL AT SKÆRE VORES ENERGIFORBRUG DRASTISK NED. Det er elefanten i rummet. Hele debatten om to grader hviler på et forløjet grundlag. Her kan intet dansk parlamentarisk parti sige sig fri. I forhold til de andre partier vil Enhedslistens politik vil blot sikre, at vi ankommer lidt senere til helvedet med fire til seks graders temperaturstigning. Sidst, men ikke mindst, må vi huske at en stigning på to grader i sig selv er en katastrofe (monstervejr, faldende fødevareproduktion, fortsat uddøen af udsatte arter), men at videnskabens mere eller mindre beføjede vurderinger er, at vi ved at holde os under to grader kan forhindre, at klimasystemets indbyggede forstærkningsmekanismer træder i kraft, og dermed tager styrepinden ud af hænderne på os. Når ikke engang Jørgen Steen Nielsen kan tage sig sammen til at fortælle de ignorante læsere, at sandheden er, at vi skal reducere vores CO2-udslip med ti procent om året, så vurderer jeg, at vi har samme chance som en snebold i helvedet.«
En trodsig glæde
Se, det er vel udtryk for smerte – ved at være så faretruende nær grænsen for den begyndende og uigenkaldelige, stadig selvforstærkende ødelæggelse af civilisationens elementære, materielle naturgrundlag – at det måtte kunne glæde Helene Albinus Søgaard og hendes netværk for Omstilling Nu?
Sikkert. Og dog tager hun og hendes kammerater sikkert tillige mod Folketingets formand, Mogens Lykketoft, tilbud om i morgen, onsdag d. 13. marts kl. 10, på sit kontor på Christiansborg at tage imod netværket Omstilling Nu’s appel. Skønt Lykketoft formentlig også hviler på det forløjede grundlag, intet dansk parlamentarisk parti(medlem) kan sige sig fri for. Ja, appellen fortæller muligvis ikke engang selv – uafkortet – den ignorante læser, seer, lytter og folketingsformand, hvad sandheden er.
Alligevel kan erkendelsen af at være så nær smertegrænsen, som tallet 396,8 vidner om, føre til glæde over, at Folketingets formand faktisk tager imod – at unge arbejder konkret på civilisationens frelse. En trodsig glæde som netværket Omstilling Nu skal have uafkortet tak for. Når nu statsministeren ikke tager imod.
 

