... og hun skal videre
LEDER


 Som Helle Thorning-Schmidt (S) har andre af fredagens 1. maj-deltagere også travlt med at komme videre. Men i modsat retning. I den socialdemokratiske prævalgkampagne, der i disse uger rulles ud i reklamer på bussernes langsider og i dagbladsannoncer opregner Thorning-Schmidt regeringens politiske resultater på en række områder og med samme eftersætning: … og vi skal videre.
Men hvor hun appellerer til genvalg, ønsker andre deltagere i arbejdernes internationale kampdag hende afskrevet som en undtagelse, parentesen i den socialdemokratiske partifortælling, hun aldrig er blevet set som helhjertet del af.
Mange kernevælgere – og især tidligere kernevælgere – betragter hende som en leder, der skamløst har gennemført borgerlige velfærdsreduktioner og svunget pisken over klassiske socialdemokratiske mærkesager. Deri har de bestemt ikke uret.
Men før 1. maj-deltagerne finder sammen i øredøvende pibekoncerter, buhen og vandpistolkampe bør de lige huske at opdatere den øjeblikkelige tilstand i dansk politik.
Hævet over diskussion er, at SR-regeringen de seneste tre et halvt år har gennemført de borgerlige partiers økonomiske politik. Den målsætning blev som bekendt indskrevet i selve regeringsgrundlaget, og på netop det område kan regeringen alene kritiseres for at have levet op til sine løfter! Det mest slående eksempel er gennemførelsen af den dagpengereform, de borgerlige partier indgik aftale om med Det Radikale Venstre i 2010.
Det vil til alle tider stå tilbage som ubegribeligt, at en socialdemokratisk ledet regering gennemførte en dagpengereform, der set fra en socialdemokratisk synsvinkel aldrig vil blive hverken rimelig eller nødvendig.
Men når kritikerne – denne avis inklusive – alligevel bør synke spyttet, hænger det sammen med den seneste udvikling på det danske arbejdsmarked.
Ledigheden er således faldet til det laveste niveau i fem år. I takt med, at stadig flere kommer i arbejde, er dagpengeproblemet et problem for stadig færre.
Derfor kan Helle Thorning-Schmidt fra Fælledparkens talerstol med en vis legitimitet sige:
Som socialdemokrater er vi mere optaget af at skaffe arbejderne i arbejde, end at give høj understøttelse for ikke at arbejde.
Helle Thorning-Schmidt vil formentlig samtidig påstå, at Danmark, nu med lav ledighed og en økonomi i forårshumør, plukker frugten af den førte reformpolitik: Som socialdemokrater gennemførte vi under krisen alt det, der gjorde ondt, så vi i dag og fremover kan have det godt.
At den forbedrede økonomi og højere beskæftigelse hænger tæt sammen med internationale konjunkturer snarere end nationale velfærdsreformer vil Helle Thorning-Schmidt gå mere let hen over.
For første gang i sin tid som socialdemokratisk statsminister har Helle Thorning-Schmidt muligheden for at holde en 1. maj-tale, der kan fremkalde ægte bifald. Men den forudsætter, at hun gør hvad rigtig mange socialdemokratiske folketingskandidater håber på meget snart vil ske: Kommer med en klar melding om, hvordan Socialdemokraterne tænker sig at ændre dagpengereformen. For et par uger siden rakte formanden for 3F, Per Christensen, i et interview her i avisen hånden frem til regeringen. 3F vil være tilfreds, hvis alene den periode, der skal gå for at optjene retten til dagpenge bringes tilbage til de 26 uger, der var gældende før reformen.
Ikke tale om, har regeringens automatreaktion lydt. Særligt de radikale er krampagtigt fastlåst i kravet om, at der ikke skal ændres et komma i dagpengereformen. Det bør imidlertid ikke afholde Helle Thorning-Schmidt fra at konkretisere de ændringer, hun har stillet i udsigt på den anden side af folketingsvalget.
Hvorfor ikke bare sige det lige ud, så vælgerne ved, hvad de har at forholde sig til? Hvorfor gemme sig bag en selvnedsat dagpengekommission?
Helle Thorning-Schmidt vil videre, siger hun, men det forudsætter som minimum, at hun får overbevist vælgerne om, at hun reelt vil ændre dagpengereformen. Fredag får hun en gylden mulighed i Fælledparken.

