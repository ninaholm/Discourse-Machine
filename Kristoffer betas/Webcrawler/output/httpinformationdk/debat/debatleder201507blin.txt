Det blinde øje
LEDER


 Dækkede visse journalister over dopingproblemet ved slet ikke at dække det? I fredagens Information berettede en række tidligere og nuværende sportsjournalister om kulturen under 1990’ernes Tour de France-løb: En fortalte, at han og andre kolleger kendte til rytteres brug af doping, uden at de skrev om det. En anden fremførte, at medierne havde svigtet, og en tredje, at han sandsynligvis havde vendt det blinde øje til.
Alt ændrede sig imidlertid i 1998, da Festina-holdets soignør, Willy Woet, blev stoppet af toldere med bilen fuld af epo, væksthormon, testosteron og amfetamin. Nu var det ikke længere kun mistanker og anklager, her var beviset: Feltet var urent.
Siden er doping blevet dækket intensivt. Der har fortsat været masser af snyd, men dygtige journalister har også gravet afsløringer og skandaler frem. Ikke mindst den såkaldte Operation Puerto-skandale, hvor den spanske læge Eufemiano Fuentes blev afsløret i systematisk at samarbejde med topcykelryttere om doping. I forbindelse med politiafhøringerne af lægen kom det frem, at kun 30 af hans 200 kunder var cykelryttere – de resterende 170 var især tennis- og fodboldspillere. Alligevel forbindes hans navn først og fremmest med cykelsporten.
Doping findes i næsten al elitesport. Udøvere af amerikansk fodbold og atletik tager anabolske steroider for at blive stærkere, så de kan løbe hurtigere og springe højere. Golfspillere bruger betablokkere til at få styr på adrenalinen, og ligesom i cykling er epo og bloddoping udbredt i fodboldverdenen. Men mens cykelryttere konstant får deres urin og blod testet, og hver dag skal stå til rådighed via deres såkaldte whereabouts, er fodboldspillerne fredet.
I tysk fodbold – hvor der lige nu er en stor dopingrapport undervejs – er der først for nylig indført blodtest, og spillerne testes i gennemsnit kun hvert tredje år. Og det er ikke kun myndighederne, der fokuserer på cykelsport: En Infomedia-søgning viser, at danske dagblade det seneste år har skrevet 325 artikler, der indeholder ordene ’doping’ og ’cykelsport’, men der kun er 72 artikler med ’doping’ og ’fodbold’.
I virkeligheden er det kollektive journalistiske svigt i dag, at mens vi enøjet fokuserer på cykelrytternes adfærd, vender vi det blinde øje til de større sportsgrene.

