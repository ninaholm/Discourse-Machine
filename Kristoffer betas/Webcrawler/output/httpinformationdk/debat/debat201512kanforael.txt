’Kan vi dog ikke som forældre slippe for at blive skældt huden fuld’
Hvem siger egentlig, at voksne mennesker har godt af at blive skældt ud hele tiden? Bliver man mon en bedre forælder af det? Jeg tror det ikke


 Forleden gik en af mine venner til bekendelse på Facebook. Hun indrømmede, at hun havde skældt sit barn ud.
»Jeg kommer til at brænde i helvede over sagte ild,« skrev hun og fortsatte:
»Jeg lover, jeg fremover kun vil tale med lav stemmeføring, forhandle og forklare alt i mindste detalje, gennem ligeværdig dialog fremme forståelse, bane vejen for hende, sørge for hun ikke lærer de grimme følelser at kende og ikke mindst sørge for, at livet er lutter lagkage og en dans på roser. Sikke et barn, der kommer ud af det.«
Ironien var til at tage at føle på, men det var den desperation, som skinnede igennem hendes opråb, nu også.
Anledningen til hendes udbrud var fremkomsten af endnu en undersøgelse, bakket op af endnu en ekspert i børneopdragelse, der kort sagt konkluderede, at børn tager skade af skældud. Og hvis nogen skulle være i tvivl om den nærmere mening af ’skældud’, havde Politiken, der lagde papir til budskabet, sørget for at bestille en illustration til artiklen, formentlig efter devisen ’et billede siger mere end 1.000 ord’.
På tegningen ses et sagesløst meget lille barn i en indkøbsvogn, der bliver overfuset groft af en oversize MOR (selvfølgelig). Med meget store bogstaver råber hun: »For satan i helvede! Din grimme forpulede lille lorte møgunge … hold så kæft … kæft med at plage om slik. Ellers kvæler jeg dig i havregrød … Idiot!«
For at læserne ikke bare efterlades i den rene afmagt havde avisens ’Forbrug og livsstil’-redaktion kreeret et par sideartikler i kategorien news you can use: »Her er de hyppigste årsager til skældud« og »Sådan undgår du at skælde ud«.
Der er ingen præmie til de læsere, der har gættet indholdet i forvejen.
En spag indvending herfra kunne være, at de forældre, der skælder ud på den allermest modbydelige måde, muligvis ikke abonnerer på Politiken. Men selv hvis de gør – og hey, jeg skal være den første til at erkende, at der findes modbydelige mennesker blandt den kulturradikale, ramsløgsspisende højere middelklasse, som fortsat læser avis – så lader de sig næppe sådan opdrage på.
En mere realistisk indvending er mit bedste bud: At målgruppen for de tre artikler slet ikke er synderne, men den læsergruppe, der med en god fornemmelse i maven kan blive bekræftet i, at de gør det helt rigtige – det meste af tiden.
Uheldigvis findes der også en tredje gruppe, hvortil jeg og min veninde hører. Og den er ikke så lille endda. En læser sukkede på Politikens Facebook-side:
»Åh nej. Ikke igen ... Selvfølgelig skal man ikke råbe og skrige ad sine børn i tide og utide. Men børn over seks år tager sjældent skade af at lære, at deres adfærd kan vække vrede i andre. Vrede er blevet så fy fy, selv om det er en grundfølelse, man ikke bør holde nede. Børn har godt af at kende både deres egen og andres vrede. De har godt af at lære, at vrede går over, og at vrede og kærlighed ikke er hinandens modsætninger. Hvordan skal de ellers tackle det, når de møder vreden første gang?«
Enough said. Kan vi dog ikke som forældre slippe for at blive skældt huden fuld af velmenende eksperter i tide og utide? I det mindste her i julemåneden, hvor voksne danskere er rigelig hårdt spændt for med idelige krav om at møde op til det ene æbleskive/Lucia/gløgg-arrangement i 2.b efter det andet.
For hvem siger egentlig, at voksne mennesker har godt af at blive skældt ud hele tiden? Bliver man mon en bedre forælder af det? Jeg tror det ikke.
Annegrethe Rasmussen er udenrigskorrespondent i Washington, DC. Klummen er udtryk for skribentens egen holdning

