Reelle overgreb og falske voldtægtsanmeldelser
Når voldtægt og falske anmeldelser fremstilles som særtilfælde i det ellers ligestillede Danmark, er der ikke længere tale om et problem, der vedrører os alle
Der kan være mange grunde til, at kvinder ønsker at trække en voldtægts-anmeldelse tilbage, når de opdager dens konsekvenser.

"Der var en fest. En af pigerne begyndte at strippe ... Jeg tænkte, nej nu stopper det, nu stopper det. Fordi ... jamen hende, årj mand, hun skal nedlægges, ikk? Hvad end hun vil eller ej, for nu er hun så fuld og så stiv, så hun kan bare ikke huske, hvad der skete i morgen. De (mændene) gramsede på hende. Og når hun sagde: 'Lad nu være, bare fordi jeg stripper, så behøver I ikke at røre ved mig vel?', så de ud som om: 'Jamen, hun har jo selv bedt om det, hun smider jo tøjet, ikk?' Det var den der grænse igen imellem, hvornår er det okay? Altså, hvornår siger vi piger ja, og hvornår siger vi egentlig nej?"Hvis en eller flere af mændene forsøgte at have sex med 'stripperen', eller hvis hun havde ligget og kysset med en dreng, der ville mere end hun, og hun ikke fik det stoppet, hvad ville der så ske? Hun ved sandsynligvis intet om den juridiske definition af voldtægt, eller om hvad der skal til, for at en sag holder til en efterforskning ogi retten. Men ville hun opleve det som overgreb? Hvis hun anmeldte det, ville det blive så blive betragtet som voldtægt? Beretningen, som stammer fra en ung kvinde, der selv har været udsat for voldtægt, viser aspekter ved en gråzone fuld af vanskeligheder, i hvilken falske voldtægtsanmeldelser kan forekomme. En gråzone, som bl.a. er påvirket af nogle unges alkoholbrug, af seksualiseringen og pornoficeringen af forholdet mellem kønnene samt af forskelligheder og forandringer af opfattelser af, hvad der er voldtægt.Uoverskuelige følgerLad mig lige slå fast: Falske anmeldelser og anmeldelser, der ikke fører til noget, er selvfølgelig et problem. Anmeldelserne risikerer at mindske reelt udsatte kvinders troværdighed, øge politiets arbejdsbelastning og er oplagt urimelige og belastende for dem, de går ud over. Hyppigst skaber de uoverskuelige følger for kvinder, der har fremsat dem. Sensationssøgende mediefremstillinger af voldtægt kan måske få unge kvinder til at anmelde noget, der ikke er overgreb eller voldtægt, ligesom falske anmeldelser kan få konsekvenser for antallet af begrundede anmeldelser. Kvinder, der tidligere har anmeldt overgreb, siger nemlig, at de i dag på grund af medieomtalen af falske anmeldelser nok ikke ville anmelde. Vurderingerne af antallet af falske voldtægtsanklager og ditto-anmeldelser svinger også meget. I Information den12.-13. januar 2008 nævnes 10 og 21 procent. Som for at understrege problemets alvor nævnes helt op til 82 procent i Psykolog Nyt nr. 13, 2006. Tallet, der stammer fra politiet i New Zealand, er paradoksalt nok hentet fra en artikel, der omhandler problemer med tallene og med selve debatten. Tal taler et uklart sprog. De er helt afhængige af, hvorledes de fremkommer og fortolkes.Citatet ovenfor stammer fra et forskningsprojekt med udgangspunkt i kvinders oplevelser af seksualiserede overgreb. Arbejdet med projektet viste, hvorledes reelle overgreb kan blive til 'falske anmeldelser'. Situationer, i hvilke kvinder faktisk siger nej, bliver presset og truet og ikke tør sige nej, eller af andre grunde ikke er i stand til at gøre præcis det, der af mange andre opfattes som aktiv modstand, kan i den juridiske proces ikke altid bevises at være voldtægt. Der er ikke desto mindre tale om oplevede overgreb, hvor der som oftest ingen vidner er. Det er ord mod ord, og tvivlen skal komme krænkeren til gode. Kvinderne ønsker sjældent at udtale sig til medierne. De myndigheder, de eventuelt har kontaktet, har tavshedspligt. De, der ved, om anmeldelserne er falske eller blot fremstår som falske, kommer altså ikke til orde.I øvrigt opstår der tit stor opstandelse, når kvinder beretter om seksualiserede overgreb. Mange kan synes, overgrebet skal anmeldes, selvom kvinderne ikke selv ønsker det. De er ofte chokerede og meget påvirkelige. Det gælder ikke blot helt unge kvinder. Mange føler sig pressede til at anmelde. Hvis de afviser det, risikerer de at blive udsat for mistanke om, at de har løjet, samtidig med at de har specielt behov for støtte og er helt afhængige af vurderingen af deres troværdighed. Således oplevede en ung kvinde trods sine protester at blive kørt til politi-stationen for at anmelde et overgreb, hun lige var blevet udsat for. Det blev hun meget ked af og ville trække anmeldelsen tilbage. Men man kan ikke trække en anmeldelse tilbage. Så hvis kvinder ønsker at stoppe en igangværende sag, påstår de nogle gange, at de har løjet, selvom de risikerer at blive anklaget og straffet for falsk anmeldelse.Grunde til at fortrydeDer er flere grunde til, at kvinder ønsker at trække anmeldelsen tilbage, når de opdager dens konsekvenser. Gerningsmanden kan være en ven eller bekendt, som de ikke ønsker at skade. Han kan være en klassekammerat, og de kan få problemer med kammeraterne. Han kan være voldelig og true og forfølge dem. Det kan også handle om forhold ved afhøringer og retssager. Nogle oplever, at undersøgelsen af deres sag er så belastende, at de forsøger at stoppe den. Andre vil ikke blive hængende i overgrebet i månedsvis.Anmeldelser kan desuden fremstå som falske, fordi kvinderne virker usikre under afhøringerne. De kan på grund af chokket ikke huske præcist, hvad der skete, og modsiger sig selv. I sådanne tilfælde kan de blive truet med en anmeldelse for falsk anmeldelse.Endnu andre anmeldte overgreb kan blive til falske anmeldelser eller til sager, der ikke i straffelovens forstand er voldtægt. De svarer ikke til forestillinger om 'rigtige overgreb', i hvilke fremmede mænd springer ud fra buske, og kvinder bliver lammede, samtidig med at de siger nej, råber, løber og slår fra sig.Til sidst er der de komplicerede tilfælde, hvor unge kvinder af frygt for gerningsmanden fortryder en anmeldelse, men samtidig frygter at miste troværdighed. Om end nok sjældent kan de så fremstille begivenhederne anderledes, end de fandt sted, eller udpege en forkert gerningsmand.På den ene side fokuserer megen omtale af overgreb og falske anmeldelser på seksualitet og køn. På den anden side er det, som den finske forsker Suvi Ronkainen har beskrevet som "kønsløst køn", på spil. Den mekanisme optræder, når fænomener, der er knyttet til kønnenes samfundsmæssige betydninger, individualiseres, som når voldtægt og falske anmeldelser fremstilles som særtilfælde i det ellers ligestillede Danmark. Omtalen af etniske minoriteter udgør en slående undtagelse fra denne mekanisme: Udenlandske mænd begår overgreb på danske kvinder. Omtalen kulturaliserer overgrebene og får os til at opretholde illusionen om deres undertrykkelse af kvinder og modsvarende vores gennemførte ligestilling. Fremstillinger af falske anmeldelser kan få samme betydning: Det er ikke kun individuelle mænd, der er onde eller syge nok til at begå overgreb. Nej, når kvinder nu selv 'lægger op til det' og/eller kommer med falske anklager, er de hævngerrige, har en forstyrret seksuel identitet, eller kan somi Psykolog Nyt forsynes med diagnosen "histrioniker".Ligestillingen genoprettes. Der er ikke længere tale om et problem, som vedrører os, og som det er et samfundsmæssigt ansvar at finde løsninger på - altså bortset fra at forhøje straffen og give psykologbehandling, efter at skaden er sket. Så hvis feminisme (et begreb, der løbende bruges til at devaluere andres synspunkter) er at undersøge og insistere på såvel forandringer af forudsætningerne for seksualiserede overgreb og falske anmeldelser som for reelt lige muligheder uanset køn og etnisk herkomst, så er der brug for feministiske diskussioner. Hvad der kan gøres for at reducere antallet af overgreb og falske anmeldelser hænger sammen med samfundsmæssige betingelser for kønnet subjektivering, og det må diskuteres i sammenhæng hermed. Det må også undersøges, hvad der umiddelbart kan gøres for at reducere antallet af falske anmeldelser. Skal andre klage- og registreringsinstanser end politiet oprettes? Skal der oplyses mere om konsekvenserne af anmeldelser? Skal der overvejes andre undersøgelsesprocedurer? Skal delt bevisbyrde overvejes?Bodil Pedersen er lektor, cand. psych. på Institut for Psykologi og Udannelsesforskning, Roskilde Universitetscenter
