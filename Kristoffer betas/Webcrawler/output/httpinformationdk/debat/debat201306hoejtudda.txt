Højtuddannede øger væksten



 
Charlotte Rønhof, forsknings-politisk chef I Dansk Industri (DI)

	’Humanister er mere værd end ingeniører’ lyder det i Information den 19. juni. Artiklen bygger på læsningen af en analyse lavet af Centre for Economic Business Research (CEBR) for Djøf. Desværre er artiklen udtryk for en misforståelse af analysen – og en fejltolkning af, hvad den kan bruges til.

	Analysen kan nemlig ikke bruges til at sige, at humanister er de mest værdifulde medarbejdere i de private virksomheder. CEBR’s analyse viser, at alle højtuddannede skaber værdi i form af den løn, den enkelte tjener, men at der derudover også skabes værdi i virksomheden, der ikke kan forklares – kaldet fælleseffekten. Det er udelukkende den effekt, Information bruger til at gøre værdien af uddannelserne op. Det er en besynderlig fremgangsmåde.

	Hovedparten af værdiskabelsen i virksomheden er netop forklaret ud fra de ansattes løn. Dertil kommer, at artiklen kun ser på effekten fordelt på hovedretninger. Den såkaldte TEK-gruppe, der blandt andet rummer civilingeniører, naturvidenskabelige kandidater og arkitekter, har en andel på 170.000 kroner, hvilket er mindre end humanisternes andel på 270.000 kroner. Men den næste tabel viser, at effekten er langt større for tekniske og naturvidenskabelige mellemlange uddannelser (420.000 kroner) end for humanister med en mellemlang videregående uddannelse (130.000 kroner). Så en alternativ overskrift kunne være ’Diplomingeniører er mere værd end humanister og civilingeniører, biologer og arkitekter’.

	Usikkerhed om sammenhænge

	Men også den konklusion ville være misvisende. For der er usikkerhed om årsagssammenhængen i rapporten, og analyserne af fælleseffekten fordelt ud på uddannelser peger i vidt forskellige retninger. Hvad kan undersøgelsen så bruges til? Den viser, at 0,8 procent af de ansatte i fremstilling og en procent i service er humanister. Humanister er altså ikke kernearbejdskraften, der skaber værdien i de private virksomheder. Der er kommet flere humanister i virksomhederne, men der er kommet endnu flere tekniske og samfundsvidenskabelige kandidater, og de sidste står for den største værditilvækst.

	DI glæder sig over, at flere humanister finder job i private virksomheder. Men det er en skam, at Information har mislæst undersøgelsen – og ikke interesserer sig for den vigtige historie: At flere højtuddannede i de private virksomheder vil øge væksten i Danmark.

