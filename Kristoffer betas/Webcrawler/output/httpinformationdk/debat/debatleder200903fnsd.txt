FN's dobbelte narkofiasko



 'A drug free world - we can do it.' Sådan lød det optimistiske slogan i 1998, da FN's medlemsstater mødtes i New York for at lægge en 10-årig narkostrategi. En vejviser, der skulle hjælpe staterne med at udrydde eller betydeligt reducere ulovlig narko i verden - og inden 2008. 
I sidste uge mødtes medlemsstaterne for at lave en ny strategi og evaluere den gamle. Og hvordan er det så gået? Har vi fået en verden fri for ulovlige stoffer eller i det mindste en betydelig reduktion, sådan som det krystalklare mål lød? 
Et kig på Mexico giver et ganske klart svar. Her har narkoen, i årets første måneder, kostet 1.400 menneskeliv. Man må forvente, at det tal fortsat vil stige. I hvert fald døde over 6.000 sidste år, og siden 2006 har den mexicanske narkokrig sendt 10.000 i døden. Men den forbudte narko må siges at sætte godt gang i beskæftigelsen: I Mexico handles og transporteres der årligt narko for omkring 25 milliarder dollars. Det skaffer arbejde til cirka 450.000 personer. Og 40.000 soldater er blevet indsat for at bekæmpe dem. Alene i Mexico. 
I nabolandet USA er den mexicanske narkokrig blevet endnu en trussel mod landets sikkerhed. De mexicanske narkobaroners største indkomstkilde kommer nemlig fra narkoeksport til USA. Alene de mexicanske narkokartellers tilstedeværelse i USA er mere end firedoblet siden 2006. Og dét har fået storebror op ad stolen. De forsøger nu at hjælpe Mexico i kampen mod narkohandlen. Ikke at de ikke har kæmpet før for at få almindelige mennesker til at stoppe med at tage det ulovlige skidt. Det har kostet den amerikanske stat 44 milliarder dollar. Men det koster også kassen at arrestere 1,5 millioner mennesker om året selv for at være i besiddelse af små mængder narko. 
Okay, i de lande går det måske ikke forrygende med at opnå en verden fri for narko. Men der er jo mange andre lande i verden - hvordan går det dem? Jo, i Rusland er der cirka 2 millioner stofmisbrugere - det svarer til, at én ud af 50 russere i den arbejdsdygtige alder gør brug af de ulovlige stoffer. De fleste af disse russere er afhængige af heroin. Heraf stammer 90 procent fra Afghanistan, hvor narkoproduktionen er 44 gange så høj som i 2001. Heller ikke Vestafrika er sluppet uden om den ulovlige narko. Tværtimod er denne del af Afrika blevet knudepunktet for narkoleverancerne fra Sydamerika til Europa. Alt i alt tager 200 millioner af verdens borgere ulovlige stoffer - det svarer til fem procent af den voksne befolkning. Den illegale narkoindustri er, ifølge FN selv, 320 milliarder dollars værd. 
Så hvordan synes FN selv, at det er gået? Tjo, godt i nogle lande - knap så godt i andre, lød det sådan nogenlunde fra FN's øverst ansvarlige på narkoområdet Antonio Maria Costa. Men ligesom de tørre tal, bakkede de fremmødte NGO'ere op om en mørkere sandhed:
Verden er ikke blevet fri for narko. De farlige stoffer er langt fra tilintetgjort. Og landene har ikke reduceret antallet af ulovlige stoffer betydeligt. 
Kort sagt: FN's narkostrategi er en fiasko. I hvert fald hvis FN ikke tager sig selv i kraven og straks erklærer, at deres strategi er ude af trit med virkeligheden. De burde fluks havet lavet en ny og ganske anden handlingsplan i sidste uge.
Men den chance forspildte FN, da repræsentanter fra 130 medlemslande i sidste uge lavede en ny strategi uden at ændre det politiske indhold nævneværdigt. Udover fejlslagne stater har det alvorlige konsekvenser for de mennesker, der befinder sig i et misbrug. Lad dog være med at se dem som kriminelle, der kun har hjemme i fængslet bag lås og slå. Forpligt i stedet medlemsstaterne til at mindske den skade, misbrugerne påfører sig selv - syge skal behandles, rene nåle skal uddeles, fixerum og væresteder skal oprettes. Det bør ske prompte, hvis vi nogensinde skal få en verden uden farlige narkokrige. Et andet problem er, at alle euforiserende stoffer tilhører samme forbudte kategori - selvom de ikke er lige farlige. Og selvom en ny rapport - den første af sin slags i mange år - konkluderer, at cannabis' skadesvirkninger, selv blandt hyppige brugere, er moderat sammenlignet med alkohol og tobak. At der er flere fordele ved at legalisere den omdiskuterede plante end ved fortsat at forbyde den. I stedet for at lytte til internationalt anerkendte professorer, lytter beslutningstagerne til deres egne fordomme. 
FN burde for længst have lært af deres fejlslagne politik og legaliseret hashen. Det sker der, ifølge den spritnye rapport, ikke en hujende fis ved. Så længe det sker under stram regulering og kontrol, på samme måde som man regulerer et hvilket som helst andet marked: Med beskatning, begrænsning, oplysning, aldersgrænse og uden markedsføring. 
FN-mødet i sidste uge var ikke andet end en sørgelig omgang gentagelser af en fejlslagen narkopolitik. 
Indtil FN's beslutningstagere dropper deres moralske panik og laver en anderledes narkostrategi, vil kampen mod narko forblive en fiasko.

