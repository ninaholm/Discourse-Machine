Slaget om ARoS



 BALLADEN OM AROS, kunstmuseet i Århus, fortsætter. Museet åbnede for fem år siden under stor opmærksomhed, men efter tre fede år er nu fulgt to magre. I 2007 var underskuddet beskedne 154.000 kroner, men i 2008 var det på 3,25 millioner. Det blev der så snakket om. Kommunen pålagde ledelsen at finde besparelser og bød sig til med en udvidet kassekredit, ikke et ekstra tilskud. Man engagerede revisionsfirmaet Deloitte til at lave en undersøgelse, som mundede ud i en række spareforslag.
Museumsdirektør Jens Erik Sørensen tog udfordringen op, sadlede om og forelagde en redningsplan, som ville skære kraftigt ned på indkøb, udstillinger af moderne kunst og andre aktiviteter, men undlod ikke at gøre opmærksom på, at besparelserne naturligt nok ville medføre en sænkning af kvaliteten.
Byrødderne i Århus syntes, det så udmærket ud. Men nu har en af sponsorerne, Ny Carlsberg Fondet, meddelt, at det vil overveje, om det fortsat vil støtte museets indkøb af ny kunst. Fondet har hidtil doneret så stort et beløb som 40 millioner kroner til indkøb af ny kunst. 
Den havde byrådet vist ikke set komme.
IMPERIET, i dette tilfælde kunstverdenen, ­strikes back. Carlsberg-fondets magtfulde formand, Hans Edvard Nørregård-Nielsen, siger til dagbladet Børsen: »Hvis det offentlige ikke er interesseret i at støtte, så finder vi også andre projekter at støtte”. Derved har han sat Århus Kommune i et sandt dilemma. 
Nok hører det til en kommunes og et kunstmuseums fornemste opgaver at holde budgetterne. Men man kan også spare sig ihjel.
ARoS er provinsens svar på Louisiana. Den status har museet opnået, fordi Jens Erik Sørensen har evnet at tiltrække samtidens store danske billedkunstnere som Michael Kvium, Bjørn Nørgaard, Olafur Eliasson og Per Kirkeby.
Sidstnævnte, som har et anstrengt forhold til Statens Museum for Kunst, har tilmed doneret sit arkiv til århusianerne med 1.500 enheder, alt fra notesbøger til cirka 200 Kirkeby-værker. Det var næppe sket uden Jens Erik Sørensens tilstedeværelse som museums­leder. 
DELOITTE har foreslået 19 sparepunkter: Blandt andet at åbningstiden skæres med 21 timer om ugen samt en reducering af de helt store udstillinger fra tre til to, hvoraf i hvert fald den ene skal være en publikumsmagnet. Men det kan man jo ikke sådan planlægge, selv om Sørensen har været god til det med blandt andet en udstilling af flot designede racerbiler. Men i det dårlige år, 2008, faldt besøgstallet fra 370.000 til 220.000, og er en hovedårsag til underskuddet.
En anden undersøgelse ved Jysk Analyse A/S viser, at de turister, ARoS tiltrak i fjor, omsatte for 52 millioner kroner samt skabte 117 arbejdspladser. Det bør byrådet tage med i kulturregnskabet. ARoS er kategoriseret som en femstjernet seværdighed. Århus bør bakke sit museum mere kontant op, hvis stjernerne ikke skal falme. Måske kan det ligefrem betale sig.

