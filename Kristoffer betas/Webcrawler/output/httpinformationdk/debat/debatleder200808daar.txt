Dårlig smag i munden



 SKAL MAN TRO den danske pressedækning i dagene omkring Radovan Karadzics første optræden ved krigsforbryderdomstolen i Haag, lyver den gamle krigsforbryder hurtigere, end han i 13 år er løbet fra ansvaret for bl.a. den værste massakre i efterkrigstidens Europa. Men er det virkelig så usandsynligt, at de bosniske serberes leder i 1996 fik et amerikansk løfte om ikke at blive slæbt for retten for sine krigsforbrydelser til gengæld for, at han trak sig fra al offentlig virke?
Den amerikanske chefforhandler Richard Holbrooke, der ifølge Karadzic skulle have indgået aftalen, har kategorisk benægtet, at han skulle have søgt at få Karadzic af krogen. Men af Holbrookes erindringer, To End a War, fremgår, at en aftale faktisk blev indgået om at få Karadzic fjernet fra politisk indflydelse. Det forekommer stærkt usandsynligt, at Karadzic ikke fik noget til gengæld, som Holbrooke nu hævder. Holbrookes egen henvisning til en dårlig smag i munden ved sin hjemkomst til Washington støtter den mistanke. 
Spekulationerne om en aftale er langtfra nye, men tilfangetagelsen har lukket op for posen, og stadig flere af datidens aktører har noget at bidrage med. Haags tidligere chefanklager, Carla del Ponte, er overbevist om, at der forelå en hemmelig aftale, og Muhamed Sacirbegovic - tidligere udenrigsminister i Bosnien og nu Bosniens FN-ambassadør - siger ifølge serbiske medier, at han fik frit lejde-aftalen bekræftet af den amerikanske diplomat Robert Frowich, daværende OSCE-repræsentant i Bosnien.
DET ER SELVFØLGELIG ikke en politisk vindersag for Holbrooke, hvis han faktisk lovede Karadzic løbepas og fri leg. Og det kan blive en rigtig sviner i Madeleine Albrights politiske biografi, hvis det er sandt, at hun forsøgte at arrangere et tilbagetrædelsesjob for Karadzic. Men de er jo ikke de eneste, der har tænkt kreativt for at få neutraliseret krigenes topaktører og derved bane vej for fred. Det var netop det, som fik Daytonaftalen i hus i 1995. Året efter var det altovervejende hensyn at skabe forsoning i Bosnien. Retsforfølgelse af Karadzic og co. blev nedprioriteret.
Uanset hvad Karadzic og hans juridiske rådgiver har i ærmet, når retssagen går i gang, vil det næppe ændre på sagens udfald. Dog kan Karadzic fremkomme med for det internationale samfund ubehagelige oplysninger under retssagen, som Christian Schwartz-Schilling, EU's forhenværende særlige udsending i Bosnien, siger til Deutsche Welle. Det kan kun styrke sagen mod Karadzic og forsoningsprocessen, hvis Holbrooke og andre vestlige medansvarlige nu fortæller den fulde sandhed. De behøver ikke engang sige, at de løb fra aftalen. Det gjorde Karadzic så fint selv ved fra kulissen at fortsætte med at underminere forsoningsprocessen i Bosnien.
DET VILLE tjene Holbrooke til ære, hvis vi fik den sande historie. Kun på den måde kan kortene tages op af lommerne på den anklagede. Kun derved kan der brede sig en bedre smag i munden på det system, der igen vil stå over for at skulle afveje her-og-nu-hensyn til freden mod langsigtede mål om retfærdighed. 

