Oprør på yogamåtten, i skoven eller i virksomheden?
Hvor er det egentligt, at kritik af marked og magt bedst folder sig ud?


 »Marie, yoga er ikke noget, man går til. Det er en livsstil.« Sagde en veninde engang til mig, da jeg forsøgte at finde et fælles emne, vi kunne tale om. Hun havde valgt at leve som Hare Krishna. Jeg glemmer aldrig situationen mellem hende og mig. Jeg havde fortalt hende, at jeg ’gik til’ morgenyoga. Men man kunne ifølge hende ikke ’gå til’ yoga. Det var for instrumentelt. Vores veje skiltes helt, da hun nogle år senere valgte at flytte i en hytte i en øde skov i Sverige og udleve det autentiske primitive liv der – hun gjorde ligesom Andrea Hejlskov fra sidste uges forsideartikel i Information (’Kapitalisme-kritik helt ude i skoven’) nu gør: Levede længslen efter samfundskritik og autenticitet ud ude i skoven.
Jeg har flere gange tænkt tilbage på vores uenighed. Som var den indbegrebet af det politiske paradoks, det moderne individ befinder sig i: Vi kan enten stikke af eller finde os i at blive berørt af det, vi ønsker at kritisere – f.eks. kapitalismen. Og der er mange måder at stikke af på: Vi kan pakke kufferten, drage ud i skoven, ind i religionen eller ind i ’redebygger-madlavnings-hjemmene’ og lade som om, at resten af verden ikke eksisterer og så håbe på, at vi forbliver ’rene’ eller ubesmittede af de forhold, vi gerne vil kritisere.
Men er eskapisme mon en optimal måde at forholde sig kritisk til det samfund, vi lever i? For nylig så jeg billeder af et nyt og yderst urbant højhus The Lifecycle Tower af den østrigske virksomhed Cree GmbH. På billedet lyste et hundrede meter højt træhøjhus voldsomt og futuristisk ud i det urbane natteliv. Det mindede mig om en økologisk version af Blade Runner. Hvis man så det højhus fra ’skovens øjne,’ ville det nok blive betragtet som et ’produkt,’ der lukrerede på forbrugeres miljøangst, hvorefter forbrugerne i ønsket om sikkerhed poster penge i et projekt, der i sidste ende blot ville få aktionærerne til at gnide sig i hænderne og tilføje mere brun sovs på deres culotte.
Pointen er bare, at de miljømæssige udfordringer, vi står over for ikke er fantasmer. Så når firmaer f.eks. indoptager CSR (Corporate Social Responsibility) som kerneydelse i deres virksomhed, kan man vælge to tilgange: Umiddelbart kritisere virksomhederne for at være inautentiske og instrumentaliserede i deres tilgang til bæredygtighed. Og kritisere den kapitaliserede tilgang til bæredygtighed for at være med til at reproducere nye typer af ulighed. Og igen, stadig set fra skoven, ville man nok indvende, at CSR sikrer kapitalismen sin overlevelse, fordi kapitalismen her blot, som et monster, bliver tykkere og federe af at blive fodret med social og miljømæssig bevidsthed frem for langsomt at uddø ved at stå udsultet og afvist hen i en afsondret bås.
Men man kan også vælge en anden tilgang. For måske er det på tide at indse, at magt og marked godt kan forskydes og forandres indefra – også ved at instrumentalisere nogle af de visioner og værdier, vi drømmer om for vores samfund? Det gælder måder, vi bygger på, måder vi er sammen på, måder, vi sammensætter direktioner og magt på og også måder, hvorpå virksomheder tjener penge. Ud fra et revolutionsromantisk perspektiv er CSR en forræder blandt ’ægte’ samfundsoprørere. Men den gode CSR formår at internalisere samfundskritik til en intern dynamik, der forandrer det, der var genstand for kritikken. Resultatet kan for eksempel være et smukt træhøjhus.
Man kan altså sagtens problematisere et markedsbaseret system, uden at man behøver at flytte helt ud i skoven. Gør man det, får man nok pengeskidt på fingrene og en caffe latte for meget. Det er besværligt. Og urent. Og ofte er instrumentalisererede og effektbaserede mål en del af tilgangen. Til gengæld er det realistisk.
Et træhøjhus som The Lifecycle Tower kan man derfor, hvis man er optimistisk, se som udtryk for forandring indefra – fra magtens centrum. Det er urbant, det er muligt at masseproducere og designet til at tjene penge på. Det omgår også kravet om autenticitet, tillader instrumentalisering og urbanisering. Alligevel vil jeg mene, at det er et fint eksempel på en pragmatisk samfundsfantasi, der gør sig i økologi og bæredygtighed og indtænker den virkelighed og de præmisser, vi lever med. Og en sådan tilgang udelukker ikke en grundlæggende magtkritik og tro på, at moderne samfund kan og skal blive bedre til at fordele ressourcer og goder.
Marie Bruvik Heinskou er sociolog

