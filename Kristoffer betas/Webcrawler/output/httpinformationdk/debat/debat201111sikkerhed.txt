Sikkerhed ikke kun for Sass



 Rune Lykkeberg er både bekymret og vred i lederen 14. november: »Enhedslisten (har) valgt at holde hånden over efterretningstjenesten og svigte den mand, der er dømt ude,« skriver Lykkeberg med henvisning til sagen om Henrik Sass Larsen, der ikke fik sikkerhedsgodkendelse af PET.
Jeg kan berolige Lykkeberg: Enhedslisten holder ikke hånden over PET, og vi svigter ikke Henrik Sass Larsens retssikkerhed.
Det forholder sig faktisk sådan, at Enhedslisten vil sikre retsstillingen for alle, både Sass Larsen og alle andre, der måtte havne i en situation som ham. Vi vil altså tage mere generelt fat for at sikre, at ingen andre havner i samme retsløse tilstand.
Det er en grov forsimpling af det principielle i sagen at reducere den til at handle om Sass Larsen. Han står i et retssikkerhedsmæssigt tomrum, og det er klart, at han — ligesom de havnearbejdere, it-medarbejdere og ansøgere om statsborgerskab, der ikke bliver sikkerhedsgodkendt — har brug for at få fuldstændig indsigt i, hvad der ligger til grund for den manglende godkendelse.
Enhedslisten har i mange år kæmpet for, at man skal have adgang til de informationer, som PET bygger deres vurderinger på.
Sikkerhed for alle
Om Sass Larsen vil offentliggøre de oplysninger eller ej, er op til ham. Men vi har ikke brug for en konkret offentlig undersøgelse af Sass Larsens privatoplysninger. Vi har brug for sikkerhed for alle, der havner i samme situation.
Af hensyn til demokratiet har vi brug for en undersøgelse af, hvordan sikkerhedsgodkendelser bliver brugt, og hvad de indebærer på et mere generelt plan. Både så vi har bedre indsigt i, hvad der ligger til grund for PET’s vurderinger, og så vi kan sige fra, hvis vi som demokrati og befolkning mener, at der bør være anderledes.
Det nytter ikke noget, at vi kun kæmper for Sass Larsens retssikkerhed. Vi skal sikre retssikkerheden for alle, der risikerer at miste deres job, ansøgere om statsborgerskab, som får afslag, selvom de opfylder alle regler, og de, som får afslag uden at vide hvorfor.
Bare rolig Lykkeberg. Enhedslisten svigter ikke retssikkerheden. Vi kæmper for den — både Sass Larsens og andres.
 
Pernille Skipper er retsordfører for Enhedslisten 

