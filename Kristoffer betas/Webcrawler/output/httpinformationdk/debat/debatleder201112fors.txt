Forsinket svanesang
Ministeren erklærer fuld tillid til to embedsmænd, der ifølge deres egne redegørelser tydeligvis ikke har tillid til hinanden


 Den borgerlige regering var tilsyneladende parat til både at misbruge embedsapparatet og tilsidesætte den sidste rest ordentlighed for at fastholde magten.
Tidligere skatteminister Troels Lund Poulsen (V) skulle således have forsøgt at presse Skat København til at ændre frifindelsen af Helle Thorning-Schmidt og hendes mand i sagen om deres skatteforhold.
»… skatteministeren har prøvet at få Skat Københavns afgørelse omgjort,« skriver chefen for Skat København, Erling Andersen, i den ene af de to redegørelser, skatteminister Thor Möger Pedersen (SF) har bestilt, og som han i går offentliggjorde.
Beskyldningerne om Troels Lund Poulsens pression er fremsat af kilder på anden hånd, og episoden nævnes ikke i den anden redegørelse, der er skrevet af Skatteministeriets departementschef, Peter Loft. Det kan undre, da Peter Loft selv — ifølge Erling Andersen — skulle have afvist ministerens utilstedelige forlangende. Hvem taler sandt? Vi ved det ikke.
Til gengæld ved vi, at de to skattechefers udlægninger på en række centrale områder er modstridende. Derfor må alt, hvad der handler om administration og departement fortsat betegnes som uafklaret.
På den baggrund er det paradoksalt, at Thor Möger Pedersen på den ene side mener, at sagen fortsat er så uoplyst, at han i går annoncerede en undersøgelseskommission, når han på den anden side føler sig i stand til friholde sin departementschef for ethvert tænkeligt medansvar i sagen.
»Jeg har fuld tillid til Peter Loft og Erling Andersen,« sagde Thor Möger Pedersen i går. Interessant er det, at ministeren erklærer fuld tillid til to embedsmænd, der ifølge deres egne redegørelser tydeligvis ikke har tillid til hinanden. Her må Thor Möger Pedersen have en viden, han endnu ikke har delt med offentligheden. Ellers risikerer han at pådrage sig et medansvar i en sag, der efter alt at dømme begynder og slutter med Troels Lund Poulsens og den borgerlige regerings moralske sammenbrud.

