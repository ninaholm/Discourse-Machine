En historie om succes
LEDER


 Ifølge Energistyrelsen er vindmøller på land den billigste måde at producere energi på. Helt præcist koster en kilowattime el produceret af landvindmøller i dag blot 30 øre, hvilket er tre gange billigere end elektricitet produceret på store solcelleanlæg og næsten halvt så billigt som el produceret på et nyt kulkraftværk. Dermed er en lang og fortrinsvis dansk satsning på vindenergi ved at nå sit endelige mål, nemlig at være et reelt alternativ til fossile brændsler – også økonomisk set.
Det skyldes ikke mindst, at den danske stat siden 1980’erne har støttet udviklingen af vindmølleindustrien. Dels igennem støtteordninger og dels igennem en styring af markedet ved gradvist at kræve en fortsat større andel vedvarende energi i den danske energiforsyning. I dag er vindindustrien en eksportmæssig succes, der både spæder godt i statskassen, har skabt tusindvis af arbejdspladser og som har bragt Danmark i front inden for vedvarende energi.
Alligevel har Venstre og Dansk Folkeparti alle dage været kritikere af støtten til både vindenergi og andre alternative energiformer. Senest da vismændene i det Miljøøkonomiske Råd i februar foreslog helt at fjerne støtteordningerne til vedvarende energi. Det vil spare samfundet for 3,5 mia. kr. frem mod 2020 og samtidig skabe 5.000 arbejdspladser over de næste 2-3 år, hed det. Men det er en alt for simpel beregning, der netop ikke tager højde for de gevinster, vi i dag kan høste på grund af tidligere tiders fremsynede satsninger. Det er det, man kalder økonomisk silotænkning.
Det betyder naturligvis ikke, at der i fremtiden blot skal kastes støttekroner efter ethvert grønt energiprojekt – eller at vindenergi nødvendigvis skal støttes i længden – men at også de borgerlige politikere bør erkende, at uden politisk vilje til at foretage langsigtede investeringer, skabes ingen succes. Og vil Danmark også stå fadder til næste succes inden for det, der i dag og fremover efterspørges – grønne løsninger – skal støttekronerne fortsat i spil. Det er langsigtet strategisk tænkning.jelo

