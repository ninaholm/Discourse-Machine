Helt ud med vattet



 »Vi skal jo ikke bevare rigide regler, som ikke har nogen nytte, men blot generer folk.«
	- Beskæftigelsesminister Inger Støjberg (V)
Beskæftigelsesminister Inger Støjberg (V) bedyrede den forgangne weekend, at ledige, der står med et job på hånden, skal på barsel eller efterløn inden for en måned, fremover fritages for kravet om at søge to job om ugen.
»Jeg har jo ikke vat i ørerne,« lød det fra ministeren, som har modtaget mere end 1.700 forslag til forenkling i beskæftigelsessektoren på hjemmesiden VækMedBøvletInger.dk.
Og nu altså dette første fornuftige skridt, som ikke overraskende er blevet modtaget med tilfredshed fra såvel de ledige som virksomhederne, der har andet at gøre end at kvittere for ubrugelige ansøgninger.
Det tjener ministeren til ære, at hun lytter. Men der skal mere til, hvis vi skal ud af den cirkusmanege, som aktiveringen danser rundt i. Det må være slut med at bede folk finde deres indre fugl, og pastatårne kan man bygge i fritiden.
De rigelige eksempler på meningsløs aktivering burde give regeringen anledning til at bruge et af sine egne yndlingsredskaber, nemlig brugertilfredshedsundersøgelser. Det kunne være med til at sortere ud i de aktører - private eller offentlige - som ikke medvirker til at få de ledige i job, men som blot tjener penge på at lade som om. Just nu sidder ministeren med et bruttokatalog på 389 konkrete forslag til, hvordan indsatsen kan forenkles og forbedres. Og inden jul ventes Beskæftigelsesministeriet at komme med sit udspil til de konkrete politiske forhandlinger.
Rigsrevisionen konkluderede sidste måned, at 9,4 mia. kr. er spildt på aktivering af svage ledige. Det bør få den lydhøre minister til endnu en gang at sikre sig, at der er fri passage i øregangene - for både økonomiens og de lediges skyld.

