Obama erkender svag optræden i debat
Præsident Obama indrømmer, at han kunne have gjort det bedre i tv-debatten mod rivalen Romney.


 USA's præsident, Barack Obama, erkender, at han klarede sig dårligt i tv-debatten mod republikaneren Mitt Romney.
Men han minder samtidig om, at der også var "huller i vejen" under hans vellykkede valgkamp for fire år siden.
 I en tale til flere tusinde tilhængere i Los Angeles sent søndag komplimenterede Obama musikere som Jon Bon Jovi og Jennifer Hudson, som optrådte ved arrangementet.
- De optræder uden fejl aften efter aften. Jeg kan ikke altid selv sige det samme, siger Obama, som ifølge de fleste seere tabte tv-debatten mod Romney onsdag.
 - Med hensyn til valgkampen i 2008, så husker alle sejren. Men de husker ikke altid de huller, der var i vejen, siger Obama og understreger videre:
 - Alting virker godt, når man ser det i et tilbageblik. Men når det kommer til stykket, så begik vi alle mulige fejl. Vi klokkede i det. Men den amerikanske befolkning bar os videre, siger præsidenten, som sværger, at han vil arbejde så hårdt som muligt i de kommende 30 dage op til valget
 Obama nævner også, at hans tv-duel med Romney fandt sted på hans 20-års bryllupsdag, hvilket kan have haft indflydelse på hans optræden.
- Det var rent faktisk ikke en specialt romantisk dag. Der har været spekulationer om, hvorvidt det havde betydning.
Romney har efter tv-duellen gjort det klart, at han vil anlægge en mere aggressiv linje i spørgsmål om Mellemøsten, så vælgerne kan skelne skarpt mellem ham og Obama ved den næste debat på Hofstra Universitet i staten New York.
Obamas føring i meningsmålingerne over Romney blev stærkt reduceret efter tv-debatten i sidste uge.
En måling fra Reuters/Ipsos viste fredag, at præsidentens forspring er nede på blot to procentpoint. 46 procent af de adspurgte har svaret, at de vil stemme på Obama, 44 procent vil stemme på Romney.
Hver femte af de adspurgte vælgere svarede i målingen, at de efter Obamas optræden i tv-duellen ser mere negativt på præsidenten.
