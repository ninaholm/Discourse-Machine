Skolevalg handler ikke om samfundspligt
Skolestarten er netop overstået og dermed begynder en anden fast tradition, nemlig at politikere og debattører omkring Socialdemokratiet og SF langer ud efter forældre, der ikke vælger den lokale folkeskole. 


 Nu er jeg personligt far til to børn i en lokal københavnsk folkeskole i det brokvarter jeg bor i, og kunne som sådan være ligeglad, men jeg vil mene de forenklede påstande råber på et modsvar. Ikke mindst fra os forældre, der igennem vores egne børn igennem mange år har kendt den københavnske folkeskole indefra og som derfor også har et blik for de problemer, der også kendetegner folkeskolen
Når man i dag følger debatten omkring Københavns kommunale folkeskoler i information, og hvorfor forældrene skal vælge disse, så sidder man tilbage med et indtryk af, at det mest handler om, at man har for mange af de ‘forkerte børn‘, og at forældre, der træffer andre skolevalg, skal indse at de er fordomsfulde og har en dårlig moral – og at deres valg af skole til deres børn ikke handler om trivsel, læring og et godt børneliv, men om at gøre en art ’samfundspligt’.
Som politikkere og debattører stiller det op, så handler det tilsyneladende først og fremmest om at eleven (og forældrene) skal tilpasse sig den institutionelle enhedspakke som de kalder for ‘folkeskolen‘. Store tre-fire spors skoler med 70-100 elever pr. årgang og en enkelt uddannet lærer til at overskue de op til 28 elever i klassen. Hvis den enkelte ikke formår at tilpasse sig de rammer på den rette måde, så er det eleven (og forældrene), der er noget galt med. Det er ikke institutionen – og selvfølgelig slet ikke de (lokal)politisk bestemte rammer, som institutionen fungerer indenfor. Politikerne har så i øvrigt fortsat travlt med, ved snart sagt en hvilken som helst lejlighed, at udpege skolen som den ansvarlige for at løse snart sagt hvert eneste samfundsmæssigt problem, der måtte opstå.
Barnet i centrum - ikke institutionen
Men man kunne jo også gå en anden vej, og sætte barnet i centrum for diskussionen. I stedet for som nu at fokusere på, at presse op imod 90 procent af alle børn ind i ensartede institutioner, og beklage sig over, at man ikke har nogle andre elever (og forældre til dem) end tilfældet nu engang er, så kunne man tage udgangspunkt i, hvordan man skaber gode offentlige skoletilbud for de børn man nu engang har på den enkelte skole
Som det er i dag, er skolen mange steder faktisk ikke voldsomt god til at løfte børnene uddannelsesmæssigt. I stedet fungerer skolen som en effektiv social sorteringsmekanisme, hvor samfundets sociale forskelle reproduceres bag om ryggen på både elever, forældre og lærere og på den måde kommer til at fremstå som ’legitime’ resultater af borgernes ’frie’ valg og fravalg.
Men hvad kan så skabe en god skole, og hvad kan sikre at børn lærer noget af at være der? Og hvad kunne politikkerne gøre såfremt de ellers ville begyndte at påtage sig deres politiske ansvar for skolens udvikling?
Det man kalder klassekammeratseffekten har selvsagt en betydning, altså at børn fra eksempelvis uddannelsesfremmede miljøer har klassekammerater med en anden social baggrund og på den måde ’løftes’ ved at de stærke trækker de svagere op.
Hvad kan løfte skolen?
Men klassekammeratseffekten er blot en blandt flere faktorer. Her vil jeg nøjes med at pege på en række velunderbyggede forhold.
Fra forskningen ved vi, at skoleledelsen har en væsentlig betydning. Skoler med dygtige ledere, har ganske enkelt bedre faglige resultater, bedre elevtrivsel og bedre fungerende lærergrupper end skoler med dårligere ledere. Ikke desto mindre er det sådan, at udvikling af skoleledelse og efteruddannelse af skoleledere ligger langt nede på de politiske prioriteringslister. Og det er et velkendt forhold, at det i mange år har været om muligt endnu sværere at fyre dårlige skoleledere end dårlige daginstitutionsledere i mange kommuner.
En anden faktor der har afgørende betydning er elevernes trivsel i skolen. Elever der trives i skolen og i klassen lærer ganske enkelt meget mere. Det er skolens ansvar, at eleverne trives mens de er i skolen. Det handler både om læreren indsats i klasselokalet, det sociale liv i skolen, og lærernes og skoleledelsens indsats for elevernes trivsel mens de er i skolen. Mobning er det ekstreme eksempel på at skolens lærere og ledere svigter børnene og ikke påtager sig ansvaret for hvad der faktisk foregår i skolen. Forældrene kan selvsagt også bidrage ved at skabe en god klassekultur og et godt børnefællesskab for eleverne udenfor skolen.
Men det handler i allerhøjeste grad også om de institutionelle politisk bestemte rammer. En del elever trives eksempelvis bedre i mindre skoler og i klasser med færre elever. Især de elever for hvem det at gå i skole ikke blot handler om at tilegne sig tal og bogstaver, men som også handler om eksempelvis overhovedet at kunne overskue det at gebærde sig i en stor børneflok i en hel dag. Nogle elever trives da også bedst helt udenfor den normale folkeskole i eksempelvis specialpædagogiske tilbud særlig tilrettelagt deres behov. Og her trækker centrum-venstre politikerne i den stik modsatte retning. Ikke mindst i København. Skolerne skal være større – minimum tre og firesporede – og der kommer op til 28 elever i hver klasse. Samtidig er der landet over i realiteten udsigt til forringelser af de specialpædagogiske tilbud.
Tendensen til at omdanne skolerne til stadig større ’børnefabrikker’ bliver så meget desto mere paradoksal i kraft af, at der faktisk ikke findes skyggen af anerkendt empirisk baseret forskning i Danmark, der kan underbygge, at store skoler er væsentligt fagligt bedre end små.
En tredje faktor som spiller en væsentlig rolle er selvsagt læreren. Læreren i klasserummet er så at sige skolen overfor eleverne. Jo bedre kvalifikationer læreren har og jo dygtigere vedkommende er til at arbejde med børnene, jo mere får de også ud af undervisningen. Dygtige lærere kan udrette noget nær mirakler, men her må man så til gengæld sige, at de arme lærere ikke nødvendigvis er voldsomt godt klædt på fra deres uddannelsessteder, som lige som alle andre videregående uddannelsesinstitutioner er præget af flere års forringelser.
Lærere skal først og fremmest arbejde med menneskelige relationer, men det fylder ikke tilsvarende i læreruddannelsen, hvor gentagne reformer mere har handlet om ideologi blandt partierne på Christiansborg end de faktiske behov i skolen. Ikke mindst er det påfaldende, hvor lidt læreruddannelsen er præget af den viden, man har indenfor den pædagogiske forskning både i Danmark og internationalt. Det kunne man selvsagt rette op på igennem omfattende efteruddannelse, men der er desværre nok ingen udsigt til forbedringer her, set i lyset af at den mere eller mindre erklærede hovedfjende for ’centrum-venstre’-politikkere og -debattører synes at være den såkaldt ”uddannelseselite” og ”akademisering” det største skældsord.
En fjerde faktor er tilrettelæggelsen af pædagogikken. En individuelt tilrettelagt pædagogisk indsats, der retter sig mod at møde den enkelte elev, hvor han eller hun nu faktisk befinder sig, har en afgørende betydning for, hvor meget eleverne rent faktisk får ud af undervisningen. Det er imidlertid i praksis noget nær umuligt at varetage den nødvendige differentiering af undervisningen, så længe rammerne stadig udgøres af én uddannet lærer til op imod 28 børn.
Det betyder også, at skolerne skal have de nødvendige ekstra pædagogiske ressourcer, hvis der er børn med særlige behov – børn med Aspergers, indenfor ADHD-spektret eller andre problemer, der gør bare en almindelig skoledag særlig vanskelig for dem. Både af hensyn til de pågældende børns trivsel, men sådan set også af hensyn til alle de andre elever, så inklusion af én elev ikke blot bliver til eksklusion af andre. Og hvis børnene trives bedre i andre specialpædagogiske tilbud, så skal der være fri adgang til dem. Uanset hvad nedskæringsivrige kommunalpolitikere så måtte mene om den sag.
 
Alt det kræver selvsagt, at politikkerne ser i øjnene, at en børnecentreret skole nok kræver en bredere vifte af offentlige institutionelle løsninger og pædagogikker end blot den kongelige socialdemokratiske tre-sporede enhedsfolkeskole med 750 børn. Det er så desværre ikke tilfældet blandt centrum-venstres politikere i socialdemokratiet og SF i dag, hvor massive nedskæringer overfor specialpædagogiske tilbud til børn med særlige behov eksempelvis markedsføres som ’inklusion’.
Det er grundlæggende et politisk ansvar at skabe rammerne for en god skole – og det er et politisk ansvar at tage hånd om det, når skolerne ikke fungerer. Det ansvar kan ikke tørres af på andre. Og skolen skal løfte ansvaret for elevernes læring og trivsel i skolen, den kan ikke tildeles ansvaret for at rydde op i politikernes boligpolitiske, fordelingspolitiske eller for den sags skyld sundhedspolitiske rod.
Knud Holt Nielsen er ph.d. og far til to børn i folkeskolen på Vesterbro

