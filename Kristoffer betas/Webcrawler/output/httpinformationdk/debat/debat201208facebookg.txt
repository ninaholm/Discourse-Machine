Facebook – gensyn med landsbyen
Facebook giver os det fællesskab tilbage, vi mistede, da vi rykkede fra landsbyerne og storbyerne til forstæderne og erstattede det tætte tvungne samvær med familie, naboer og genboer med parcelhusgrund på 1.200 kvadratmeter og pendlerjob. Og hvor har vi savnet det!


 Henrik har mistet sin mor, som blev 78 år. Hun skal begraves på fredag. Henne hos Thomas og Else skal de have hjemmelavede frikadeller til aftensmad, og han har prøvet at luske nogle krydderurter i, selv om hun hader koriander. Michael og Tines ældste mangler en lejlighed i København, Birk har fået ny kæreste (igen), Anne har bøvl med sin, og Bjarke og Dorthe har været oppe at skændes om politik.
Det kunne være en dansk landsby eller en opgang i storbyen dengang, da vi stadig vidste alt om vores naboer. Men det er hverdagen på Facebook, som den tager sig ud en sommerdag i 2012.
Facebook er blevet nettets svar på landsbyen, og vi ved snart alt om, hvad vores netværk tænker, mener og gør. Mens alverdens bekymrede eksperter udi menneskelig adfærd ser de sociale medier som bevis på, at vi hellere vil iscenesætte os selv end være en del af et fællesskab, vil jeg påstå, at det for de fleste er præcis omvendt: Facebook giver os et fællesskab tilbage, som har været fraværende i et halvt århundrede eller mere. Et fællesskab, som vi har savnet.
Vi kender grænsen
Selv har jeg har været en overmåde flittig bruger næsten siden begyndelsen. Jeg er vel online mindst 12 timer om dagen på arbejdsdage. Det betyder ikke, at hele mit liv tilbringes på Facebook, men Facebook er åben, når jeg alligevel har computeren tændt, og det har jeg meget i kraft af mit job. Det er for mig en hurtig og naturlig måde at holde øje med andres liv og holdninger på, og jeg bruger også Facebook professionelt til at skaffe kontakter og til at holde dem ved lige og i øvrigt være ajour med, hvad der rører sig i min branche og i de brancher, jeg skriver om.
Jeg vil til enhver tid benægte, at jeg er afhængig. Men jeg vil gerne erklære mig som fan af den digitale verden med alt, hvad den rummer af netværk og lynhurtig kontakt og udveksling af viden. Den dag, de digitale redskaber kan indopereres som et neuralt netværk i min hjerne, står jeg forrest i køen.
Når jeg afviser det som afhængighed, skyldes det, at jeg ikke ser mit forbrug som sygeligt. Facebook erstatter ikke min kontakt til den fysiske verden, den udvider den. Tilsyneladende er der mange andre, der har det på samme måde.
Alligevel ser jeg stadig masser af bekymring over, hvad Facebook og andre netværk gør ved vores privatliv, vores omgangstone, vores fysiske samvær, vores måde at opfatte verden på. Blandt bekymringerne er som sagt, at Facebook i virkeligheden ikke er et socialt medie, men et asocialt. Vi har ifølge satiretegninger, hundredvis af klummer og debatindlæg og adskillige eksperter mere travlt med at begrave os foran skærmen og fremstille kunstigt gunstige billeder af os selv end med at deltage i det virkelige liv.
Men for mig at se er den skelnen mellem medier og virkelighed det kunstige. I modsætning til det engang så hypede Second Life, der netop tilbød kunstige rammer og mulighed for at skabe kunstige personligheder i et fiktivt univers, har Facebook overlevet adskillige år, fordi det er blevet en del af vores hverdag og en forlængelse af vores liv, som det alligevel tager sig ud. Vi skal ikke gøre noget specielt for at deltage, vi kan endda nøjes med at lure på de andre. Og nok kan vittighedstegninger af familier, der taler sammen via Facebook-chatten, selv om de sidder i samme rum, ramme nogle af os og få os til at grine skævt, men de fleste af os kan faktisk godt finde ud af, hvornår vi skal være online og offline.
Ud af parcelhusisolationen
Eksperternes bekymringer og avisoverskrifter som ’otte gode grunde til at lukke din Facebookprofil’ overhører vi. Facebook er alt for tillokkende. Den giver os det fællesskab tilbage, som vi begyndte at miste, da vi rykkede fra landsbyerne og storbyerne til forstæderne og erstattede det tætte tvungne samvær med familie, naboer og genboer med parcelhusgrund på 1.200 kvadratmeter og pendlerjob.
Min påstand er, at vi har savnet fællesskabet, men at vi har fået indrettet os, så det er svært at have på andre måder end i virtuel form. De dage er forbi, hvor de fleste af os efter endt skolegang blev boende i nærheden af vores barndomshjem. Vores forældre bor i én del af landet (og ikke nødvendigvis sammen), vores børn i en anden og vi selv i en tredje. Barndomsvennerne er lige så spredt, det samme er tidligere kolleger. Ofte bor vi et sted, hvor kontakten til naboerne er begrænset til høflighedsudvekslinger over hækken eller nede i gården.
Landsbyens sladder, hvor man hurtigt kunne blive opdateret om stort og småt over en kop kaffe, har de færreste af os adgang til. Derfor er man ude af sync. Vi er nysgerrige, sociale væsener, men at ringe rundt til alle er en uoverskuelig opgave, og det er heller ikke alle, man gider at tale med. Man vil bare vide, hvordan det går.
Derfor er Facebook en gave. Selv om vi kan stønne over opdateringer som »Uhm, har bagt rugbrød, det blev godt,« er der noget trygt ved at vide, hvad andre render rundt og laver. Jeg kan godt lide at følge med i andres liv og at give andre – kontrolleret – adgang til mit. Det handler om at dele sit liv med andre på de måder, man nu kan og vil, og med de begrænsninger, som Facebook og andre sociale netværk naturligvis også har. For selvfølgelig kan virtuel kontakt ikke erstatte fysisk – at sende en kyssende smiley i Facebook-chatten føles ikke som den ægte vare med bløde læber mod læber og rislen ned ad ryggen – og selvfølgelig er Facebook ikke et forpligtende fællesskab som det, der eksisterede i landsbyen. Det er heller ikke Facebook eller andre sociale mediers funktion. De er kommunikationsredskaber.
Ældgammel bekymring
Der er altid blevet set kritisk på nye kommunikationsredskaber i begyndelsen. Gutenbergs opfindelse af trykpressen, som gjorde det muligt at trykke bøger, var ikke populær i kirkelige kredse, der havde haft monopol på at kopiere bøger ved afskrivning. Kirken frygtede – med rette – at der nu hurtigt kunne spredes tanker og ideer, der ikke var under streng, kirkelig kontrol, og at det ville være skadeligt for sarte sjæle og forstyrre samfundsordenen.
Og for at tage et redskab, der er tættere på vores tid, var både eksperter og en hel del almindelige borgere stærkt bekymrede over telefonen, da den kom frem. I 1926 diskuterede en amerikansk uddannelseskomité f.eks. følgende væsentlige spørgsmål: Forbedrer eller forværrer moderne opfindelser som telefonen personligheden og helbredet? Gør telefonen mennesker mere aktive eller dovne? Ødelægger telefonen familielivet og den gamle tradition med at besøge venner? Erstat ’telefon’ med ’Facebook’, og diskussionen kunne finde sted i dag.
I en tid, hvor lokalpressen uddør sammen med sine sidste abonnenter, og hvor vi gerne vil holdes opdateret på, hvad der foregår i vores forskellige kredse uden nødvendigvis at skulle gøre en masse selv, er Facebook en fremragende mulighed. Den er visitkort, nyhedskanal, sladdercentral, debatspalte og alt muligt andet på én gang – kort sagt socialt klister. Den bliver sandsynligvis erstattet af noget andet på et tidspunkt, og til den tid vil nye eksperter udtrykke gamle bekymringer.
Og nu vil jeg så opdatere min profil med et »har omsider fået afleveret kronik om Facebook til Information. Burde sikkert have været mere bekymret over Zuckerbergs sociale netværk, men synes stadig, det er sjovt og nyttigt. Hvad mener I?«
 
Susanne Sayers er journalist og forfatter

