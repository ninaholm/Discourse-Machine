DR-formand blander sig i P2-debat



 Danmarks Radios formand, Michael Christiansen, advarer nu kraftigt imod at udelukke DR fra igen at kunne byde ind på kanalen, når den nuværende sendetilladelse til P2 udløber den 30. juni. Rygtet går ellers netop, at kulturminister Carina Christensen (K) skulle overveje dette for at imødekomme den kommercielle del af radiobranchen.
 Men at fratage DR sendetilladelsen til P2 "vil være en alvorlig public service-forringelse på radioområdet", mener Michael Christiansen.
 - Der er tale om den eneste landsdækkende kanal, som i dybden tager sig af klassisk musik og jazzmusik. Hvis man vil erstatte det med udenlandsk popmusik, så finder vi, at det er en meget alvorlig forringelse af public service-tilbuddet i Danmark, siger Michael Christiansen til Ritzau.
 Han understreger, at han ikke ønsker at blande sig i partipolitik, men blot - på Ritzaus forespørgsel - refererer bestyrelsens holdning.
 Michael Christiansen henviser til milliardinvesteringerne i DR's nye koncerthus og ensembler.
 - Det har man gjort med det udtrykkelige ønske, at vi skal øge antallet af transmissioner og udsendelser med tilknytning til klassisk musik og jazz. Her er vi under kraftig oprustning, men hvis man fjerner den landsdækkende FM-kanal fra DR, så ville det være et alvorligt tilbageslag. Vi kan ikke se, at det skulle være muligt at drive en kommerciel kanal med dette public serviceindhold, siger han.
 Også Socialdemokraternes medieordfører, Mogens Jensen, advarer mod at fratage DR P2, mens Venstres medieordfører, Ellen Trane Nørby, ser tiden an.

