Historieløs på godt og ondt
Selv i stabile, moderne samfund er krig og barbari tit kun en generation væk. Men det glemmer vi ofte, og historieundervisningen gør intet for at huske os på det


 
	Der er som bekendt næsten ingen huller i danskernes manglende historiske viden. Det år jeg begyndte på statskundskabsstudiet, kunne medierne berette om test i historiekundskab blandt mine kommende medstuderende. Den udstillede angiveligt deres mangelfulde viden. Nogle havde placeret Goethe som minister i Hitlers regering. Andre havde udnævnt K.K. Steincke til prøjsisk militærteoretiker. Et svar henførte Hundredårskrigen til perioden 1850-1950.

	Undersøgelsen blev naturligt nok brugt som anledning til at pege fingre ad gymnasiet for ikke at lægge nok vægt på klassisk historiekendskab. Daværende undervisningsminister Ulla Tørnæs (V) anerkendte problemet og henviste til den netop vedtagne gymnasiereform. »Nu tager vi fat på gymnasiet,« sagde hun. Formanden for Danske Gymnasieelevers Sammenslutning, Thor Möger Pedersen, afviste til gengæld kritikken: »At kunne enkelte navne og årstal på begivenheder hører den sorte skole til. I dag lærer vi metoder og kildekritik,« argumenterede den dengang 19-årige DGS-formand.

	Selv følte jeg en snigende nervøsitet. Thor Möger havde ret i, at jeg havde lært en hel masse kildekritik i gymnasiet, men hvornår var det nu egentlig Hundredårskrigen var? Mine kommende medstuderende blev udhængt som historieløse for brølere, jeg ret beset også selv kunne have begået. Hvad hvis de afprøver, hvad jeg ved? Koldsveden piblede frem under studenterhuen. Ville min første bedrift på politologisk introduktionskursus være en dumpet multiple choice-test om Tysklands samling?

	Frygten var heldigvis ubegrundet; den ydmygende historieprøve gentog sig ikke i min studietid. Og når det kom til stykket, havde jeg egentlig rigelig med viden med i bagagen. Det svære for mig og mine medstuderende var ikke indholdet i hver enkelte, historiske periode. Det var kronologien. Og isoleret set virker kronologisk viden netop, som purunge Thor Möger antydede, som et relikvie fra lektor Blommes tid. Det må være vigtigere at forstå, hvad Hundredårskrigen drejede sig om, end præcis hvornår den fandt sted. Sammenlignet med indholdsviden virker kronologi som en teknokratisk detalje, som at anstrenge sig for at huske en fremmeds telefonnummer men forsømme at lære ham at kende. Dertil kommer, at terperi er kedeligt og slidsomt. Så det er besnærende at se stort på kronologien og springe direkte til kildekritikken. Men den er også forkert. Knastør viden om årstal er uundværlig, fordi vi skal bruge den til at kontekstualisere ny viden. Kronologisk viden er bindevævet i vores historieforståelse: Uden den passerer ny viden uhindret gennem netmaskerne. Det blev jeg for nylig mindet om, da jeg læste en diskussion om overraskende historiske overlap mellem ellers meget forskellige fænomener. Én pegede på, at guillotinen stadig var i brug i Frankrig, da den første Star Wars-film havde biografpremiere. Det var i 1977. Faxmaskinen blev opfundet, mens Enevælden rådede i Danmark. Da det aztekiske kejserrige blev grundlagt, havde universitetet i Oxford allerede eksisteret i mere end 200 år. Og da det japanske spilfirma Nintendo blev stiftet, huserede Jack the Ripper i Londons gader. Nogle af sammentræffene er mest kuriositeter (den første, primitive fax-maskine blev patenteret allerede i 1843; Nintendo, stiftet 1889, producerede spillekort til at begynde med). Men oplysningerne er fascinerende, fordi de prikker små huller i vores indre billede af civilisationens før og nu. Skikkelser, vi henregner til svundne æraer, er slet ikke så fjerne, når det kommer til stykket. Vi tænker på den amerikanske borgerkrig som et levn fra historiebøgerne. Men amerikanere kunne så sent som i 1956 tænde for deres fjernsyn og høre Samuel James Seymour fortælle om Abraham Lincoln i et underholdningsprogram. Seymour var personligt til stede i Ford-teatret den aften i 1865, da Lincoln blev skudt. Længere siden er det ikke. Selv i stabile, moderne samfund er krig og barbari tit kun en generation væk. Eksemplernes effekt opstår netop i konflikten med vores forhåndsantagelser om altings rækkefølge. Uden den ville de være meningsløse. De illustrerer altså, at sondringen mellem kronologi og forståelse er for bekvem. De forudsætter hinanden.

	Erindringen om mig selv som nervøs, nyudsprungen student mindede mig om et dokument, som efterhånden også mest har historisk interesse: regeringsgrundlaget Et Danmark, der står sammen fra 2011. Her annoncerer den nytiltrådte regering et »serviceeftersyn af de gymnasiale uddannelsers indhold og rammer«. Det er det almene gymnasium, hvad indhold angår, sluppet næsten umærkeligt fra. Måske gymnasiereformen fra 2004 bare løste problemet, som Ulla Tørnæs lovede. Eller også er der stadig noget at komme efter?

Frederik Hjorth er PhD.-studerende ved Københavns Universitet

