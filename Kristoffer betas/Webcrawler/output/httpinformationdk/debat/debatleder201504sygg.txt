Syg garanti
LEDER


 Ups, en farlig flanke måtte lukkes hurtigt. De fire borgerlige partiledere lover i en kronik mandag i Berlingske, at de ikke vil indføre brugerbetaling for lægebesøg. Liberal Alliance er ellers kommet for skade at foreslå, at det skal koste 130 kr. Den fælles borgerlige garanti har dog begrænset holdbarhed i tid. De fire partiledere skriver: »Der gennemføres ikke nogen brugerbetaling hos den praktiserende læge i den kommende valgperiode.« Paranoidt komisk lyder næste sætning: »Hvis nogen herefter påstår det modsatte, vil det være ren skræmmekampagne.«
Da nu – vupti – de borgerlige har gang i sundhedsløftemaskineriet, lover de, at de også vil indføre en 30 dages behandlingsgaranti for alle patienter. Under den nuværende regering er behandlingsgarantien differentieret efter sygdommens farlighed. Men nej, nu skal alle med, lyder den blå garanti. Og kan det offentlige ikke nå det, så kan patienterne »få hjælp fra privathospitaler«.
Hvor skal pengene komme fra? Det anviser de borgerlige ikke. »Det har vi ikke regnet på,« siger den konservative Søren Pape. Venstres Lars Løkke henviser til den milliard, som hans parti vil tage fra udlændingeområdet og udviklingsbistanden. Selvsamme milliard kan vist hurtigt få ben at gå på, hvis den skal dække alle ellers ufinansierede borgerlige valgløfter.
Men av! Hvis pengene til 30 dages behandlingsgarantien ender med at skulle findes på sundhedsbudgetterne, er følgerne uheldige: De alvorligt syge bliver nedprioriteret til fordel for de mindre alvorligt syge. Hertil kommer – som påpeget af foreningen Danske Patienter – at bestemte patienttyper vil blive ladt i stikken: De ældre medicinske patienter og de psykisk syge. De kan ikke søge privathospitaler, for privathospitaler behandler ikke den slags patienter.
Selv om formålet med de borgerlige besværgelser er at undgå skræmmekampagner, kan virkningen blive den modsatte. Man kan f.eks. skræmme med, at garantien i virkeligheden er en oplivningskur for de private hospitaler – en disciplin, Lars Løkke i sin tid som sundhedsminister viste særlige evner for. .

