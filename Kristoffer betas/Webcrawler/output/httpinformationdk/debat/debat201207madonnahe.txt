Skulle Madonna ikke for helvede til at få noget tøj på
når nu hun er 53 år gammel? Næh, hvorfor skulle hun dog det?


 Da jeg i min yngre ungdom arbejdede som pædagogmedhjælper på en specialskole i Sydhavnen, var der én kvindelig pædagog, som virkelig gik mig på nerverne. Jeg havde ikke lyst til at være irriteret, men jeg kunne ikke slippe det. Der var ikke det, hun gjorde. Det var måden, hun så ud på. Hun var altid iført korte pink, neon, slimgrønne eller gule T-shirts, tit med logoer og tegninger. Og så havde hun håret sat op i rottehaler. Det var især rottehalerne, der fik mig til at gyse. Hvordan kunne man være 40 ÅR GAMMEL og sætte sit hår op i rottehaler? Hvilken midtvejskrise havde fået hende til at gå på rov i datterens tøjskab? Det var ikke bare dårlig smag. Det var forargeligt. Unaturligt. Perverst.
Og hvor vover Madonna som 53-årig (og alenemor!) konsekvent at omtale sig girl i sine sange og klæde sig som en girl, en cheerleader én af slagsen, og insistere på stadig at være lækkert kød, som publikum skal hungre efter? Under sit kæmpeshow i Parken i sidste uge blottede hun flirtende bryst og ryg og spillede med de muskuløse arme og lår. Ekstra Bladet skrev: »Den 53-årige amerikaner vred sig letpåklædt på scenegulvet. Sikke en gammeljomfru!« Nærværende dagblad var allerede ude med riven, da sangerinden udgav sit ungdomsenergiske, lunkent anmeldte album MDNA. »Pinlig jagt på evig ungdom,« lød det, og P3-vært og dj Le Gammeltoft udtalte: »Hold kæft, hvor er jeg glad for, det ikke er min mor. Få nu for helvede noget tøj på.« Ph.d., Lise Dilling-Hansen rådede popikonet til at »holde fast på, at en kvinde oppe i årene stadig kan være lækker og tiltrækkende uden at skulle fjerne alle tegn på rynker og kropsligt forfald,« sagde hun og fortsatte: «I stedet vælger hun at underkaste sig populærkulturens ungdomsdyrkelse i en mere og mere desperat jagt på at være noget, hun ikke er.« Dilling-Hansen må glæde sig over den sarkastiske overskrift i The Sun i december: »Madonna er begyndt at klæde sig efter sin alder«. Her rostes Mor Donnas nærmest skandaløst alderspassende outfit til en filmvisning: mønstret grå og sort top, jakke og bukser. Pyha. At være eller ikke at være ’som sin alder’. Det er altså sagen i kritikken. Det bliver nærmest en socialrestriktiv version af den body age-måling, som helse-og fitness-kendis Chris MacDonald opererede med i DR’s slankeeksperiment By på Skrump. Med bekymret mine måtte han fortælle depressivt blegfede Linda, at selvom hun blot var 28 år gammel, var hendes body age 65 år. I den logik er alder ikke blot knyttet til det antal år, man har eksisteret, men til ydre fastsættelser af, hvad ens krop skal kunne i den givne alder. Madonna er 53 år. Men hun opfører sig som var hun 28 ’socialnorms-år’. Forargeligt. Ynkeligt. Perverst.
Kritikken af Madonna falder mellem to stole. For hendes problem som popstjerne er netop nu ikke, at hun er ungdommeligt rask og rørig og ikke adlyder de krav, Gammeltoft stiller til modent moderlig opførsel, eller klæder sig efter sin alder. Problemet er snarere, at hun ikke følger tiden, rent musikalsk – at hun for tiden lyder som en kedelig danceparade fra i forgårs. At bebrejde hendes krop og kropslige adfærd som del af den kritik er ikke at slå ned på forskruede ungdomsskønhedsidealer. Det er i stedet et mærkelig adfærdsdiktat. Samme slags, som et par led ude er med til at få sådan en som mig til ukontrollabelt at gyse over en stakkels pædagog med rottehaler. For med Madonna (og Cher og Bruce Springsteen og hvad har vi) handler det måske ikke så meget om at nægte at blive gammel, som det handler om at kræve retten til at forvalte sin alder, akkurat som man har lyst til. Madonna er et viljesvæsen, som prædiker, at man skal udtrykke sig selv – ikke at man skal være som, eller ligne hende. Så måske skal man læse hendes stenhårde bagdel og strutbarm ikke som en desperat og lidet forbilledlig frygt for kroppens fordærv, men som en demonstration af, at sådan kan man også se ud (eller hun kan, for der er oplagt mange ting, som netop hun, og ikke man generelt kan). Og måske er de store, skræmmende sener på Madonnas heftigt trænede arme, når fotograferne eksponerer hende i closeups, ikke en ridse i hendes opstillede selvbillede af evig ungdom. Måske viser de billeder bare, hvordan en evigt toptrænet 53-årig popstjernes arme ser ud. I leveår.
 
Katrine Hornstrup Yde er kulturskribent og kritiker

