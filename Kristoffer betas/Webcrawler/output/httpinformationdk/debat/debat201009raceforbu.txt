Raceforbud rammer forbi
Jeg siger ikke, at der ikke er et problem med farlige hunde i Danmark. Men befolkningens frygt for visse hunderacer og politikernes reaktion, et raceforbud, er ikke velbegrundet statistisk set


 Otte hvalpe var allerede læsset på dyreambulancen, de sad i hvert deres lille bur. Jeg ringede til Merete for at spørge, hvor hun blev af med den sidste: 'Vi kommer vi kommer, giv os tre minutter', svarede hun. 'Vi er lige ude og gå tur en sidste gang på Vestvolden, der skal jo lige tisses af inden den sidste køretur'. Ikke lang tid efter kom Merete gående ind ad porten her hos Dyreværnet sammen med lille Perle.
Perle, den niende hvalp og den mindste i kuldet, havde de seneste to uger været i pleje hos Merete, da de andre kuldsøskende var for hårde ved hende. Vi mente ikke, vi kunne forsvare at have hende stående alene i sit bur her på Dyreværnet. Skulle det værste ske, at hvalpene skulle aflives, skulle de i hvert fald have det godt, så længe de levede.
Det første jeg ser, da de kommer gående, er, at Perle har fået nyt halsbånd, og hun har også fået et lille hundeskilt om halsen - et rødt hjerte - der er navn og telefonnummer på skiltet. Perle er ikke længere en ubetydelig lille hvalp, der uheldigvis er født som en amerikansk bulldog-blanding. Hun hører til et sted, og hendes lille liv - selv om det blev kort - gjorde et stort indtryk her på Dyreværnet.
I denne uge måtte vi på Dyreværnet sige farvel til de ni små søde, livlige, kærlige og temperamentsmæssigt utrolig dejlige hvalpe. I de tre måneder, de har været i vores varetægt, har vi passet og plejet dem, og vi har drømt om den dag, vi skulle finde et nyt hjem til dem, selv om vi jo inderst inde godt vidste, at det kun ville blive ved drømmen, for det er den nye hundelov, der nu bestemmer de hundes skæbner.
Hvalpene blev aflivet ene og alene af den grund, at vi her i Danmark har en uvidende og dyrefjendsk regering, der har tilsidesat alt, hvad der hedder etik og moral og har vedtaget en aldeles uforsvarlig hundelov, der sender uskyldige hunde på dødsgangen alene af den årsag, at de ikke kan bevise, at de er lovlige.
For dyrevenner var ovennævnte episode næsten ikke til at bære, og det var med tårer i øjnene, at vi alle her på internatet så bilen køre ud af porten, vel vidende at de ni hvalpe, der var blevet passet og plejet gennem de seneste 12 uger, nu var på deres sidste køretur. Her på internatet har hvalpene efterladt et stort tomrum. Vi sidder alle med en knude i maven, og vi siger til os selv: Dette her er da ikke rigtigt?
Dyrevelfærden halter
Hvalpene nåede som sagt at blive 12 uger. Kunne det så ikke i det mindste være gået lidt hurtigere? Politiet har anbragt hvalpene på vores internat, vel vidende at en aflivning sikkert blev en realitet. Det er bestemt ikke sjovt at være hundeelsker i dagens Danmark, og lige nu er det med blødende hjerte, vi forsøger at hjælpe dyrene!
Vi er en dyreværnsorganisation. Dyreværnet - Værn for Værgeløse Dyr - er faktisk en af verdens ældste dyreværnsorganisationer, og siden 1898 har vi fundet nye hjem til dyr i nød. Det er meningen, at vi skal tage os af dyr, der trænger, finde nye hjem til dyr i nød og forhindre, at dyr bliver aflivet - det står i vores vedtægter! Hvorfor er det så lige, at vi nu skal stå med følelsen af, at det er os, der skal gøre det beskidte arbejde og stå for aflivningen af rigtig mange hunde, der ikke har gjort noget galt? Vi har ikke bedt om denne opgave!
Men vi kan heller ikke bare skifte låsene ud på internatet og meddele, at der fremover kun kan indleveres hunde, der er vurderet til at være lovlige på vores internat, vel vidende at hundene ikke har andre steder at være og ikke kan få den pasning og pleje, de har behov for.
For hvem skal så sørge for fremlysningen af de hunde, der trods alt er savnet og kommer hjem til familien? Eller de hunde, som ikke bliver hentet, og som har fortjent at få et nyt hjem?
Som direktør for en dyreværnsforening undrer jeg mig virkelig. Når du slår op på Justitsministeriets hjemmeside, er der et stort ikon, hvor der står 'dyrevelfærd'. Ikonet er afbildet som en hest. Det er da godt, det ikke er en hund, for så ved jeg ikke rigtig, om jeg ville græde eller grine ...
Jeg troede, at dyrevelfærd handlede om at tage sig af dyrene, og jeg troede, Justitsministeriet skulle sætte regler for, hvad der er ret, og hvad der er forkert. En ting er sikkert. Det, der skete her i sidste  uge - det var ikke rigtigt - ni raske og velfungerende hundehvalpe skulle ikke have været kørt til aflivning.
Lad os koncentrere os om hunderacen amerikanske bulldogs, som er en af de forbudte racer, da det er denne race, de aflivede hvalpe formodes at være en blanding af. Dyreværnet anslår, at der findes omkring 10-15.000 amerikanske bulldogs i Danmark. Antallet af disse 10-15.000 hunde, som er aggressive, og som rent faktisk er registreret i forbindelse med bidstatistikker, er forsvindende lille - under én promille. Ja, du læste rigtigt - under én promille! Hvorfor er det så lige, at alle 10-15.000 hunde bliver mistænkeliggjort og er i fare for at blive aflivet? Er det ikke bedre at fokusere på de individer af hunde, der er farlige, frem for at lade en hel hunderace bøde for noget, de ikke kan gøre for?
Og hvorfor er det hunden og ikke ejeren, der skal bøde? Ingen hunde er født ondskabsfulde. Som ved alt andet er det jo vigtigt, at man ved, hvad man har med at gøre, når man anskaffer sig en hund. Ønsker man at gå på jagt, er det den mest naturlige ting i verden at tage et jagttegn. Hvorfor er det så ikke muligt, i et så oplyst land som Danmark, at indføre et hundetegn? Vil du have en hund, så må du tage et hundetegn!
Ubegrundet frygt
I kraft af mit arbejde taler jeg med rigtig mange mennesker - både eksperter, folk med racekendskab, folk som har en ganske almindelig familiehund, og folk som ikke ved noget om hunde. Jeg kan høre, at fordomme ofte bygger på uvidenhed. De fleste mennesker ved f.eks. ikke, at der er stor forskel på en muskel- og en kamphund. De har bare besluttet sig for, at de ikke kan lide dem. Nogle hunde ser farlige ud - ergo må de også være farlige. Kamphunde er avlet til at kæmpe mod andre hunde, ikke til at angribe mennesker. Undersøgelser blandt dyrlæger viser i øvrigt, at der de senere år ikke er sket en stigning i antallet af hunde, der kommer ind med bidsår. De, der kommer, er heller ikke værre, end de altid har været. Ergo holder argumentet med, at de forbudte racer skulle være specielt farlige at møde på gaden for ganske almindelige mennesker heller ikke.
Daværende justitsminister Brian Mikkelsen gav i en pressemeddelelse i august 2009 udtryk for, at han var villig til at indføre et mere vidtgående forbud mod farlige hunderacer, hvis blot udvalget kunne pege på en model, som kunne håndhæves. Problemet er bare, at vi i dag står med et raceforbud, der er vedtaget, der er bare ikke blevet peget på en model, som kan håndhæves. Og hvem står nu med problemet og alt det beskidte arbejde? Det gør vi - dyrevennerne, der fra starten har arbejdet imod et forbud.
Vores hundestald er efterhånden godt fyldt op med hittehunde, der ikke bliver afhentet af deres ejere, og vi ved i mange tilfælde ikke, om de er lovlige eller ulovlige.
En af begrundelserne, som blev fremført i forbindelse med vedtagelsen af den nye hundelov, var, at det er et væsentligt problem, når der i den brede befolkning skabes frygt for, at man bliver angrebet af hunde, som man møder på offentlige gader og veje, uanset om denne frygt statistisk set er velbegrundet. Og jeg spørger mig selv, hvorfra alle disse fordomme er kommet?
Jo, i sommeren 2009 var der virkelig agurketid i Danmark, og alle medierne hoppede med på vognen om 'farlige kamphunde'. Der blev ikke forspildt en eneste chance for at få et hundebid på forsiden - vel at mærke, når der var tale om en kamphund eller en muskelhund. Var det bid fra hunde tilhørende andre racer, var det ikke interessant. Tænk hvis alle Danmarks love blev skabt af formiddagsbladene? Er det i orden og betryggende?
Jeg siger ikke, at der ikke er et problem med farlige hunde i Danmark. Men hvorfor ikke finde modellen, der kan løse problemet, frem for at lade mange tusinde uskyldige hunde bøde med deres liv. Det skete i denne uge for ni hvalpe, som vi har passet og plejet her på Dyreværnet.
Et eller andet sted må der være en retfærdighed - og jeg håber og tror på, at de ansvarlige på et eller andet tidspunkt kommer til at stå til regnskab for denne fejlslagne lov og dens forfærdelige konsekvenser. Det her - det er altså ikke rigtigt ...
>Anne Marie Tiedemann er direktør for Dyreværnet

