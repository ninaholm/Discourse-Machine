DF: Thorning skylder debat om danskhed
Helle Thorning-Schmidt ønsker at debattere økonomisk politik og uddannelse med Pia Kjærsgaard. Men hun skylder fortsat en debat om danskhed, lyder det fra DF.


 Dansk Folkeparti forstår ikke, hvorfor Socialdemokraternes formand, Helle Thorning-Schmidt, gennem en kronik i Politiken udfordrer Pia Kjærsgaard til en debat på 10 områder, blandt andet økonomisk politik, skat, uddannelse og miljø. For det er ikke længe siden, at hun ønskede en helt anden debat.
- I forbindelse med sit femårsjubilæum som formand i april, valgte Helle Thorning gennem TV-Avisen at invitere Pia Kjærsgaard til en debat om danskhed. Meldingen var, at det ville vi rigtig gerne, men det kunne ikke blive før august, siger Dansk Folkepartis gruppeformand, Kristian Thulesen Dahl.
- Det er mærkeligt at blive ved at udsende invitationer igennem pressen i stedet for bare at få det på plads. Vi vi gerne have en debat om danskhed, siger Kristian Thulesen Dahl.
Han ser gerne, at Pia Kjærsgaard og Helle Thorning-Schmidt tørner sammen om danskhed i stedet for om de 10 nye punkter, som Thorning-Schmidt nu ridser op.
- Hvorfor gå væk fra det tema, som hun udfordre Pia på i foråret? spørger Kristian Thulesen Dahl og kommer selv med et bud på en forklaring.
- Jeg tror slet ikke, hun vil have en diskussion om danskhed, og derfor prøver hun at lede det over på noget andet. Når det handler om danskhed og danske værdier, kommer Socialdemokraterne til kort. Derfor er de slet ikke interesseret i den debat, siger Kristian Thulesen Dahl.
