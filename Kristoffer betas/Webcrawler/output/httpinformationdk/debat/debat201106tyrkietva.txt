Tyrkiet efter valget
Nu er tiden inde til at genoverveje, hvorvidt udsigten til tyrkisk EU-medlemskab er realistisk
Premierminister Tayyip Erdogan mener ikke, at Tyrkiet bør komme til EU som en tigger, men at Europa har lige så meget brug for Tyrkiet som omvendt.


 Det bemærkelsesværdige ved det tyrkiske valgresultat er ikke, at premerminister Erdogans AKP (Retfærdighed- og Udviklingspartiet) vandt, men den gennemgående enighed i den udenlandske dagspresse om, at det ikke ville være godt for det tyrkiske demokrati, hvis de fik mindst 330 pladser i det tyrkiske parlament. Udfaldet var, at AKP med halvdelen af stemmerne kun fik 326 pladser, altså mindre end de 330 pladser, som er nødvendige for at ændre forfatningen med en folkeafstemning, og de 367 pladser, som ville have gjort det muligt for regeringen at ændre forfatningen alene.
Den anden fællesnævner var frygten for, at en overvældende valgsejr ville bestyrke, hvad Financial Times kaldte AKP's »foruroligende autoritære tendenser«. Disse kom frem, da The Economist anbefalede, at tyrkerne skulle stemme for oppositionspartiet CHP (Det Republikanske Folkeparti) for at sætte en bremse på Erdogans autokratiske regeringsstil.
Reaktionen lod heller ikke vente på sig. Erdogan angreb The Economist for at være en del af »en global bande« styret af Israel, og oven i købet, at CHP's leder, Kemal Kilicdaroglu, var »et projekt styret af internationale bander«. Derefter beskyldte Wall Street Journal Erdogan for at have genoplivet den tidligere malaysiske premierminister Mahathir Mohamads »skøre antisemitiske medieteorier«.
Fem dage inden valget bekræftede en rapport fra Pew Research Center i Washington årsagerne til premierminister Erdogans succes. 49 procent af de interviewede tyrkere var optimistiske med hensyn til økonomien i modsætning til 14 procent i 2002 (da AKP først kom til magten) og 46 procent i 2007 (anden gang AKP blev valgt). Derudover udtrykte 62 procent tillid til, at Erdogan ville gøre det rigtige i international politik.
Arabisk tillid
Et tilsvarende stort flertal af egyptere, jordanere og libanesere udtrykte tillid til den tyrkiske premierminister, hvorimod det var overraskende, at han fik mindre støtte i de palæstinensiske områder. Det var forudsigeligt, at Erdogan fik en overvejende negativ respons fra 95 procent af Israels jøder, men han fik støtte fra 60 procent af det arabiske mindretal.
AKP-regeringens udenrigspolitiske orientering kom klart til udtryk i Erdogans sejrstale, da han erklærede: »I dag har Sarajevo vundet lige så meget som Istanbul, Beirut har vundet lige så meget som Izmir, Damaskus har vundet lige så meget som Ankara, Ramallah, Vestbredden, Jerusalem og Gaza har vundet lige så meget som Diyarbakir. I dag har Mellemøsten, Kaukasus, Balkan og Europa vundet lige så meget som Tyrkiet.«
Endnu en grund til Erdogans popularitet er hans ligefremme talemåde, som minder om en kabadayi (sej fyr) fra Kasimpasa-distriktet i Istanbul, hvor han voksede op.  Han fik bifald ikke bare i Tyrkiet, men også i Mellemøsten for sin 'du ved godt, hvordan man slår ihjel'-konfrontation med Israels præsident, Shimon Peres, på World Economic Forum i Davos i januar 2009. Erdogan talte også lige ud af posen på Europarådets Parlamentariske Forsamling i Strasbourg i april, da han blev konfronteret med nogle kritiske spørgsmål. Her er det værd at bemærke, at Tyrkiet har været medlem af Europarådet i 61 år, og at Tyrkiet nu er formand både for den Parlamentariske Forsamling og Ministerrådet.
Mindreværdskompleks
Ifølge Burak Bekdil, en tyrkisk kommentator, opfører Tyrkiet sig som en nyrig forretningsmand. »Med en nyerhvervet selvtillid og dybe lag af et mindreværdskompleks, der stammer fra en fortid af fattigdom og fornedrelse, fornærmer, provokerer, agiterer og afprøver han grænser.«
Som Erdogan understregede i Strasbourg, står Tyrkiet ikke længere som en fattig tigger ved porten, men Tyrkiet har lige så meget brug for Europa, som Europa har brug for Tyrkiet. Ikke desto mindre påpeger Pew Research Centers opinionsundersøgelse, at kun 17 procent af de interviewede tyrkere mener, at Tyrkiets fremtid ligger i Europa, hvorimod 25 procent mener, at den ligger i Mellemøsten. 37 procent mener, at begge regioner er lige vigtige.
Udøvelsen af Tyrkiets »bløde magt« og dets politik om »ingen problemer med naboerne« har allerede lidt de første tilbageslag i Libyen og Syrien, og Erdogan er blevet tvunget til at tage afstand til Bashar al-Assads undertrykkelse. En større udfordring ligger i den voksende uro i det sydøstlige Tyrkiet og kurdiske krav om regional autonomi. Disse bliver ikke formindsket, nu da det kurdiske BDP (Freds- og Demokrati Partiet) har næsten fordoblet sit antal af pladser i det tyrkiske parlament.
Kurdisk mistro
Erdogan, som i 2005 var den første tyrkiske leder til at erkende, at der var et kurdisk problem, erklærede for nylig, at der ikke længere findes et kurdisk problem i Tyrkiet, og han sagde, at han ville have hængt PKK's leder Abdullah Öcalan, hvis han havde haft mulighed for det. Da Öcalan har samme status blandt mange kurdere, som Mandela har i Sydafrika, kan den udtalelse næppe have vundet mange kurdiske stemmer.
Den største forhindring for Tyrkiets EU-optagelsesforhandlinger er Cypern. Indtil videre har der kun været begrænsede fremskridt i de igangværende forhandlinger, og kerneproblemerne  fast ejendom, territorium og de tyrkiske indvandrere  er endnu ikke blevet forhandlet. På et møde afholdt af Europa-Parlamentets Friends of Turkey i slutningen af marts sagde Andrew Duff, at Tyrkiet ville begå »en stor og historisk strategisk fejl«, hvis det valgte Cypern fremfor EU. Men nu er det op til Tyrkiet  og i særdeleshed til Erdogan  at tage de nødvendige skridt for at løse op for hårdknuden.
Den tyrkiske kommentator Semih Idiz har for nylig fremsat tanken om, at Tyrkiets forhold til Europa bør baseres mere på økonomisk egeninteresse fremfor integration og efterlyste etableringen af en ny modus vivendi og en ny diskurs mellem Tyrkiet og Europa.
I betragtning af, at et stigende antal europæiske og tyrkiske politikere ikke længere nærer nogle illusioner om Tyrkiets EU-medlemskab, kunne tidspunktet være inde til at tage situationen op til genovervejelse.

Morten Messerschmidt er formand og Robert Ellis er rådgiver for Turkey Assessment Group i Europa-Parlamentet


