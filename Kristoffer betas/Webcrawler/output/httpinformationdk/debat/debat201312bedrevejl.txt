Bedre vejledning i permanent ophold



 
	Valentina Bojic, en 20-årig studerende med forældre fra Montenegro, fortæller i sit indlæg den 30. november om sine oplevelser i forbindelse med ansøgningsforløbet hen imod at opnå dansk statsborgerskab.

	»Jeg er født på Rigshospitalet, har boet i Danmark hele mit liv og betragter Danmark som mit fædreland. Nu kæmper jeg på tredje år for at blive anerkendt som dansker«, skriver hun.

	Jeg medgiver, at hendes sag om permanent ophold hos os i Udlændingestyrelsen kunne være kommet hurtigere i gang. Det beklager vi. Men efter vi modtog manglende oplysninger fra hende, blev sagen faktisk klaret væsentligt hurtigere, end vi lover i servicemålet. Derefter kunne hun søge dansk indfødsret via Justitsministeriet, som forbereder disse sager for Folketinget.

	Valentina Bojics sag er desværre et eksempel på, at vi tidligere har forsømt at give individuel underretning, når vi på grund af et stort sagspres ikke har kunnet overholde servicemålet for den maksimale sagsbehandlingstid. Det har vi siden rettet op på, således at vi i dag giver alle ansøgere individuel underretning, når servicemålet ikke kan overholdes, og udmelder en ny frist for afgørelsen. Vi har i Udlændingestyrelsen generelt igennem mange år haft stort fokus på vejledning.

	Dette fokus har været med til at sikre både hurtigere og smidigere sagsbehandling.

	Dialog og vejledning

	Jeg kan oplyse, at vi vejleder grundigt om regler og betingelser for permanent ophold. Vi har en detaljeret vejledning på brugerportalen nyidanmark.dk med en gennemgang af hver betingelse punkt for punkt, og hvad der kræves af dokumentation i hvert tilfælde. Der er desuden vejledning om selve ansøgningen og dens indgivelse, og man kan downloade ansøgningspakken online.

	I selve ansøgningspakken er der yderligere vejledning, og til sidst skal en tjekliste sikre, at ansøgeren får det hele med.

	I vores Regionale Netværks regi rejser styrelsen hvert år rundt i hele landet med informationsmøder om blandt andet permanent ophold. Netværket tæller over 2.500 enkeltbrugere, advokater, kommunalt ansatte formidlere med flere, og de bidrager til konkrete formuleringer i vejledningen om permanent ophold.

	På møderne landet over – og fra dialogen med brugerne i øvrigt – får vi værdifuld feedback til at gøre det bedre.

Merethe Nord Philip, kontorchef i Udlændingestyrelsen

