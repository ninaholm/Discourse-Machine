Dagpengebesparelser bliver den dyreste løsning på længere sigt
Politikerne forstår tilsyneladende ikke, at deres forringelser faktisk gør det mere attraktivt for nyuddannede som mig at gå på kontanthjælp – og det er vel næppe en god forretning for samfundet


 Onsdag var jeg til samtale. Igen. I en kombineret børnehave og vuggestue i indre København. Femte samtale siden januar, hvor jeg blev færdiguddannet til drømmejobbet som pædagog.
I snart et år har jeg læst jobopslag, sendt ansøgninger og troppet smilende op i institutioner, ikke bare i Slagelse, hvor jeg bor, men i Nyborg, København og mange andre steder. Jeg har skrevet mellem to og fire ansøgninger om ugen, omkring 60 ansøgninger i alt.
Ofte ender mine anstrengelser med larmende tavshed. Og jeg forstår det godt. For der er mange af min slags, og institutionerne prioriterer af gode grunde at bruge deres få ressourcer på børnene fremfor at sende mail eller ringe op til endnu en ledig nyuddannet med en nedslående besked om, at de desværre ikke søger kolleger lige nu.
Indtil nu har min motivation været intakt. Det skal nok gå, har jeg tænkt. Men de seneste par dage er engagementet blevet erstattet af vrede over politikernes åbenlyse uvidenhed og respektløshed over for dimittenderne, der har knoklet for at tage en uddannelse. En uddannelse, som vi får prædiket ørerne fulde af, er afgørende for vores fremtid, men som i det øjeblik, vi træder ud fra professionshøjskolen, bliver gjort til en politisk spændetrøje.
Læs også: Dimittenden: Urimeligt, men nogen må jo bøde
Jeg siger ikke, at nyuddannede har det hårdere end andre ledige. Og jeg forstår udmærket, at alle skal spændes for i løsningen på fremtidens dagpengesystem. Men at sænke satsen for nyuddannede til 71,5 procent fra de nuværende 82 procent er ikke bare uovervejet, det risikerer også at underminere både de unges selvværd, a-kasserne og kontanthjælpssystemet.
Det kan betale sig at arbejde
Jeg har ikke haft mange bump på vejen. Ingen såkaldte fjumreår eller svinkeærinder. Jeg er en af dem, politikerne normalt klapper i hænderne over. Men jeg skal love for, at tonen ændrede sig, da jeg blev færdig med min uddannelse og stod uden job. Nu er jeg ikke længere et forbillede. I hvert fald ikke i politisk optik. Nej, spørgsmålet er, om jeg overhovedet har lyst til at arbejde, når det kommer til stykket?
Det er åbenbart så slemt, at politikerne ser sig nødsaget til at »styrke« min motivation ved at forringe mit økonomiske eksistensgrundlag betydeligt. Som om økonomisk usikkerhed giver overskud.
Men ved I hvad? Jeg vil gerne arbejde. Faktisk er der ikke noget, jeg hellere vil. Jeg er bare så uheldig, at kommunerne har sparet på daginstitutionerne, og at jeg er uddannet inden for et fagområde, hvor ledigheden for nyuddannede er blandt de allerhøjeste.
Hvis I spørger mig, hvorvidt den lavere dagpengesats kan få mig til at skrive flere ansøgninger, åbne lågen til endnu flere institutioner og ringe til endnu flere trætte børnehaveledere, der forsøger at bevare den høflige tone, selv om børnene skriger i baggrunden, svarer jeg nej.
Konsekvensen af forringelsen af dimittendsatsen er, at jeg bliver nødt til at flytte hjem til min mor, overveje hvorvidt jeg har råd til at betale 200 kroner for at komme frem og tilbage fra jobsamtaler i København og ikke mindst; om jeg skal blive ved med at betale kontingent til min a-kasse. Og er det virkelig det, politikerne ønsker?
Jeg er opdraget til, at fagforenings- og a-kassekontingent er lige så naturligt som at betale skat. Men når dagpengesatsen nærmer sig en kontanthjælp, melder spørgsmålet sig: Har jeg råd?
Havde jeg haft børn, ville 1.000 kroner om måneden måske være tungen på vægtskålen. Men unge nyuddannede har andre grunde til at vælge kontanthjælp frem for dagpenge, når dimittendsatsen bliver forringet.
Jeg selv er 23 år. Jeg har ingen børn, ingen bil, ingen fast ejendom. Min opsparing har jeg brugt til at supplere dagpengene, betale af på mit studielån, og jeg har lånt penge af min mor for at få det hele til at løbe rundt.
Kort sagt, jeg ejer ingenting og ville ikke miste noget, hvis jeg valgte dagpengene fra til fordel for kontanthjælp.
Dagpenge er værdighed
Når det er sagt, har jeg aldrig overvejet at melde mig ud af min a-kasse. Dagpengene er et udtryk for den faglige værdighed, jeg stadig føler, selv om jeg efterhånden har været væk fra arbejdsmarkedet i et år. Jeg har selv taget vare på mit liv og mit eksistensgrundlag ved at melde mig ind i og betale til en solidarisk sammenslutning af mennesker, som hjælper, når det går dem godt, og tager imod hjælp, når det går mindre godt.
Læs også: Cost-benefit kommer før velfærdsamfundet
Dagpenge er for mig at se et symbol på frihed, og et af de mest vellykkede udliciteringsprojekter, civilsamfundet nogensinde har formået. Et system, som ud over solidaritet rummer muligheden for øget konkurrenceevne og et dynamisk arbejdsmarked. Kontanthjælp, derimod, rimer på grund af den nuværende politiske retorik på afmagt, afhængighed og håbløshed. Et taberprædikat, jeg ikke har intention om at påtage mig. Tværtimod.
Men politikerne skærer så hårdt i dagpengesatsen, at offentlig forsørgelse kan virke som det mindst uattraktive onde. Men hvad så? Vil politikerne gerne have endnu flere på kontanthjælp? Næppe. For det er dyrt, og de kan ikke engang finde penge til at ansætte pædagoger nok i daginstitutionerne til, at børnene bliver trøstet, når de falder.
Men hvordan har de så tænkt sig at finansiere de nyuddannede, der fremover vælger kontanthjælp frem for a-kassens tilbud om dagpenge?
Jamen, siger politikerne, det er i forvejen staten, der finansierer størstedelen af dagpengeydelsen. Og ja, staten finansierer en del, men resten bliver altså betalt af vores egen lomme, af de mange tusinder af a-kasse-medlemmer, der hver måned lægger en klækkelig del af deres indtægt i kontingent.
Dertil sagt handler a-kassemedlemskabet ikke kun om udbetaling, men i lige så høj grad om praktikordninger, mentorforløb, kurser og talrige andre tilbud, som skal klæde ledige på til at komme forrest i ansættelseskøen. Tilbud, som langt fra er gratis, og som utvivlsomt vil være svære at løfte i det offentlige.
Så ønsker vi virkelig, at afskaffe a-kasserne, selvstændigheden og værdigheden til fordel for offentlig forsørgelse? Jeg tror, det er på tide, at politikerne løfter næsen fra regnearket og forstår, at den umiddelbare besparelse, som de har fundet ved at skære i de nyuddannedes ydelse, er den dyreste løsning på længere sigt. Ikke bare økonomisk, men også socialt. Nok er vi nyuddannede og arbejdsløse, men vi er ikke tabere, og vi ønsker ikke at blive det.
Tina Henriksen er 23 år, nyuddannet pædagog og jobsøgende siden januar 2015

