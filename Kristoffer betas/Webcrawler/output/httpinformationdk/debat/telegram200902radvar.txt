R advarer S-SF i skattedebat



 Der venter meget vanskelige skatteforhandlinger. Derfor bør partierne undlade at afvise enkelte dele i Skattekommissionens forslag.
 Det siger De Radikales skatteordfører, Niels Helveg Petersen, til Ritzau om Socialdemokraterne og SF, som vil bekæmpe et lavere fradrag for fagforeningskontingenter og a-kasser.
 - Det kan ikke nytte, at alle partier piller deres yndlingstidsler ud. Hvis alle partier piller dét ud, de ikke kan lide, så er der ingen finansiering til en skatteomlægning, siger han.
 Skattekommissionen vil sænke fradraget for kontingentet til fagforeninger og a-kasser fra 33 til 25 procent. S-SF siger til fagforbundet FTF's netmagasin, Resonans, at de vil kæmpe imod forslaget i skatteforhandlingerne.
- Så et lavere fradrag er ikke noget, som Socialdemokraterne bare vil hoppe med på, siger Socialdemokraternes skatteordfører, Nick Hækkerup.
 SF har samme holdning.
 - Et sænket fradrag for kontingenter til fagforeninger og a-kasser er ikke en blomst, der har groet i vores have, så i forhandlingerne vil vi søge at undgå, at det kommer med i en reform, siger SF's skatteordfører, Jesper Petersen.
 Niels Helveg Petersen glæder sig over, at S-SF ikke stiller ultimative krav før forhandlingerne.
