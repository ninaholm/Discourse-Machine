Sass-kritik slår banerekord i idioti
Det er spild af taletid at lade kritikken hagle ned over Socialdemokraternes politiske ordfører, Henrik Sass Larsen. Socialdemokraterne burde i stedet fokusere på politik, der kan bane vej for en ny regering – med S i front.


 Man skal læse meget, før øjnene triller ud. Men den nye kampagne mod Henrik Sass Larsen fra en række af mine tidligere ministerkolleger (i gårsdagens Information) slår mange banerekorder i idioti.
Selvfølgelig skal man altid kunne drøfte ledelsens styrke og svagheder. Men hvorfor i himlens navn nu? Fronterne i dansk politik har sjældent været trukket klarere op. Valget mellem VKO og S/SF (og R) er netop ikke et spørgsmål om personer - men om politik.
I det sorte hjørne bliver eksemplerne på magtmisbrug og visionsløshed stadig mere skræmmende. Den totalt manglende indsats mod arbejdsløshed og nedslidning af velfærdssamfundet - kombineret med ulovligt finansierede kampagner og det uhørte forsøg på undergravning af Rigsrevisionen - er de seneste eksempler på en uduelig og magtfuldkommen regering.
Over for den står muligheden for et nyt flertal bygget op om det tætte samarbejde mellem S og SF med markante bidrag fra R (og EL). Det nye flertal vil føre en helt anden politik med hovedvægten på kampen mod arbejdsløsheden: Fremrykkede offentlige byggearbejder, direkte fremme af private investeringer, massiv satsning på VE (Danmark skal være det første CO2-fri land i verden) og andre fremtidsprojekter, en retfærdig skattepolitik, et opgør med todelingen af sundhedsvæsenet, en menneskelig integrationspolitik, frihed for Danmarks Radio og andre nødvendige kulturinitiativer.
På alle disse områder har oppositionen lagt konkrete forslag eller vil komme med dem. Vælgerne får næste gang et tydeligt valg. Og heldigvis tyder meget på at mange vil bruge muligheden. Samme dag 'Sass-kampagnen' startede, offentliggjorde Socialdemokraterne en Green-undersøgelse der gav 'rødt' flertal med Socialdemokraterne tre procentpoints større end Venstre og mere end syv større end SF.
Jeg spørger bare: Hvilken krise? Hvad taler I om? Sass har i øvrigt været en af arkitekterne bag det vellykkede samarbejde med SF. Hvordan går det egentlig med det på Københavns Rådhus? Måske var det snarere her, der var brug for selvransagelse. Sass er også ophavsmanden til en gennemtænkt bankpakke, der i modsætning til VKO-passiviteten forhindrer, at vi ender i den samme finanskrise igen.
Mit råd til den nye kampagne: Mere politik. Meget mere. Så må de tilsyneladende ubetvingelige lyster til Sass-afklapsningen vente. God sommer.

