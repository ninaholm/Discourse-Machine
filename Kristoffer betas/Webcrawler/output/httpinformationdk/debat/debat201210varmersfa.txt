Varmer SF op til aftale med V?



 SF’s gruppeformand Pernille Vigsø Bagges (SF) indlæg i Information (10. oktober) er foruroligende læsning. Det kan dårligt læses som andet end en slags opvarmning til en finanslovsaftale med højrefløjen og et slet skjult forsøg på at placere ansvaret for en sådan aftale hos Enhedslisten. Det er ikke kønt.
Bagge gentager myten om Enhedslisten som et kompromisløst parti, der hellere vil råbe end at indgå aftaler og kompromiser. Det er lidt bizart at lægge øre til. Enhedslisten har siden regeringen blev valgt indgået i en række store forlig og aftaler: Energiaftale, finanslov, trafikaftale og udligningsreform for blot at nævne nogle af de største. I alle tilfælde var der tale om svære forhandlinger, hvor alle måtte give og tage.
Mere absurd bliver det, når Bagge påstår, at det var Enhedslistens skyld, at regeringen indgik en dybt asocial skatteaftale med højrefløjen. Ingen er vist længere i tvivl om, at regeringens stod med et klart valg mellem to færdigforhandlede aftaler, og at Enhedslisten havde strakt sig ekstremt langt for at nå dertil. Det er ikke kønt, at Bagge nu igen prøver at tørre det katastrofale resultat af på Enhedslisten.
Det gør mig ikke mere rolig, at Bagge forsøger at tegne et billede af, at Venstres krav til Finansloven er små og ubetydelige, mens Enhedslisten stiller store og urimelige krav. Det er et besynderligt synspunkt.
Mens Enhedslistens hovedkrav er en redningsplan for de mennesker, der er ved at falde ud af dagpengesystemet, har Venstre stillet krav om at bruge over fire milliarder kroner på en erhvervsskattepakke. Venstre vil finansiere sine skattelettelser ved at skære i ydelserne til kontanthjælpsmodtagerne.
Aftale med V øger uligheden
Jeg forstår simpelthen ikke, hvorfor Bagge mener, at Venstres milliardskattelettelser betalt af nye angreb på de arbejdsløse, skulle være nemmere at imødekomme end Enhedslistens krav om en redningsplan for de udfaldstruede dagpengemodtagere.
Med sit angreb på Enhedslisten og skønmaleriet af Venstres krav forsøger Bagge at dække over det faktum, at regeringen står med et klart valg. Præcis som under skatteforhandlingerne kan regeringen vælge mellem to aftaler. Enten en aftale med højrefløjen, som øger uligheden og lader kontanthjælpsmodtagere betale for skattelettelser. Eller en aftale med Enhedslisten, som redder dagpengene og trækker i en solidarisk retning.
I stedet for at kaste sig ud i et uskønt blamegame burde Bagge bruge sin tid på at knokle for at regeringen trækker hen mod Enhedslisten.

