Naser Khader: Værdidebatten er ikke død
Mange har erklæret værdidebatten afløst af en økonomidebat. Men nu kalder de Konservatives Naser Khader alligevel til værdikonservativt oprør. Det hele 'ulmer under overfladen,' mener han og efterlyser ikke lovgivning, men et folkeligt 'ramaskrig'
Naser Khader har været i Folketinget siden 2001. Han har været integrationsordfører for Det Konservative Folkeparti siden 2009. I sin tid som politiker har kampen om værdierne været det emne, han har profileret sig stærkest på.


 Da Naser Khader første gang læste Herman Bang i gymnasiet, væmmedes han ved Bangs åbenlyse homoseksualitet.
»Så kom jeg til at sige det, som jeg mente dengang, nemlig at de alle sammen skulle slagtes og sendes direkte i helvede. Men mine klassekammerater reagerede så voldsomt, at det hurtigt gik op for mig, at der måtte være noget i vejen med det, jeg mente,« beretter den konservative integrationsordfører Naser Khader, der siden dengang i dansktimen har funderet over, hvor vigtig værdidebatten egentlig er.
»Værdidebatten handler ikke om lovgivning længere, for du kan kun lovgive om handlinger, ikke om holdninger og idioti. Der er behov for at udvikle en platform i samfundsdebatten, som skaber et ramaskrig, hver gang et mindretal ødelægger det for flertallet,« siger Naser Khader.
Kamp på standby
Desværre er det ikke alle, der har forstået det, mener han og anklager sine kollegaer i Folketinget for at have sat værdikampen uretmæssigt på standby, siden den økonomiske krise kom i højsædet.
»Jeg er selv uddannet økonom, så jeg ved, at konjunkturerne går op og ned. Der er lavkonjunkturer og højkonjunkturer, som vi skal tage alvorligt. Men når det er sagt, mener jeg, vi skal være meget varsomme med ikke at glemme værdierne. Blot fordi Politikens lederskribenter har afblæst værdikampen, betyder det ikke, det passer,« siger Khader, der fra sit kontor kan høre demonstranter samles omkring Christiansborg.
Det er de første af de titusinder, der tirsdag eftermiddag deltog i LO's demonstration mod den økonomiske genopretningspakke.
Under overfladen
Selv om mange, ligesom de højtråbende demonstranter på Slotspladsen, er optagede af fordeling og økonomisk politik i disse dag, mener Khader, at værdidebatten lurer lige under overfladen. Han agter derfor, sammen med en ny værdikonservativ tænketank, som han selv har taget initiativ til, at mane til kamp for værdierne nu.
»Værdierne er enormt vigtige, og der skal bare én lille begivenhed til at antænde debatten igen,« siger han og henviser til den burkadiskussion, der for under et år siden »fik samfundsdebatten op i 5. gear og vendte dagsordenen på ingen tid.«
Sådan er der så mange eksempler på, at værdidagsordenen fortsat optager danskerne og fortjener konstant opmærksomhed, mener Khader.
Sagen om Medina
For få dage siden blev popsangerinden Medina overdynget af æg under en koncert i Ishøj. Ifølge Khader blev balladen udført af muslimske unge, og episoden er et eksempel på dårlig opdragelse blandt nogle minoritetsfamilier.
Det er den slags, der truer sammenhængskraften, som alle taler om: »Også når jeg er ude blandt arabisktalende, møder jeg dybt intolerante og problematiske holdninger, som ikke findes andre steder i den danske offentlighed. Jeg føler mig på udebane i forhold til at forsvare demokratiet. Men der er ikke andre, der opdager det, for de mennesker blander sig ikke i den offentlige debat, og deres referenceramme er satellitkanaler fra Mellemøsten, som kører meget på sammensværgelsesteorier,« siger han og efterlyser, at alle over en bred kam tager del i hans værdikamp.
»Tag nu sagen om Medina. Det er som om, folk bare vænner sig til, at den slags er en del af det multikulturelle samfund, og det er en farlig tendens. Jeg savner nogle integrationskonsulenter, der går ud og siger: 'I skal bare opføre jer ordentligt, møgunger.' I stedet bagatelliserer, bortforklarer og benægter de problemet,« siger han og fortsætter med eksempler på, hvordan elever i Vollsmose laver heltetegninger af den somaliske mand, der forsøgte sig med attentat på Kurt Vestergaard.
Flere af eleverne er ikke bange for at dø som martyrer, har Khader også hørt.
»Og det er unge, der er født og opvokset i Danmark!!«
Vi har ikke vundet
Kampen om danskhed og værdier og sammenhængs-kraft og udlændingelovgivning har optaget folketingspolitikere og meningsdannere mere end noget andet i de seneste 10 år, men har det seneste år ændret karakter.
- Når den ikke fylder så meget mere, kan det så ikke skyldes, at den kamp allerede er vundet, og at så mange af jeres dagsordener allerede har forplantet sig som både lovgivning og normer?
»Nej, den er ikke vundet endnu. Den er blevet afsporet af DF så mange gange. De overdriver tingene og giver den en tand for meget. Det så vi også i burkasagen, hvor de pludselig vil forbyde tørklæder. Det er netop derfor, vi ikke skal overlade hele banen til DF nu.«
- Du er selv bevidst om, at DF kan føre din værdidebat i deres egen retning. Når du så fortsætter, forærer du dem så ikke netop unødigt spillerum?
»Problemet er, at hvis vi er tavse og ikke tør have en holdning til de spørgsmål, så får vi problemer med de unge senere. Vi får svenske tilstande, hvor de trækker dynen over problemerne og venter på, at de eksploderer senere. Liberalisterne, vores venner i blå blok, begår lige præcis den fejl.«
Khaders tænketank, som udgøres af 20-30 andre værdikonservative, skal derfor udfordre både Cepos og alle de andre, der ifølge ham lader kampen om økonomien overskygge kampen for værdierne.
»Ytringsfrihed er vigtigere end skattetryk,« mener han.
»Og svaret ligger i værdikonservatismen. Den kan også rumme folk fra De Radikale, Socialdemokraterne og Venstre. Vi skal alle sammen turde kræve, at staten spiller en aktiv rolle og stå ved, at man er nødt til at begrænse nogens frihed for at udvide andres.«

