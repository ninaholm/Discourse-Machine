På afstand af et generationsoprør
Vent til vi rejser os. Bare vent til vi afviser, frem for at tage afstand. Bare vent til vi rejser afvisningen


Informations Generation Etik udmærker sig ved at tage afstand fra det foregående. Generationen ender med at tjene intet andet end at opretholde det eksisterende, som den søgte at tage afstand fra. Om igen:For den kommende generation, som vi gennem samtidsdiagnosen, historien, intellektet og kunsten vil omskabe, gælder følgende: At det for os ikke som tidligere handler om at finde ud af, hvem vi er, men at afvise hvad vi er.Som noget nyt for vor generation kan vi mærke et mere aggressivt og bredere favnende engagement i os og i forvaltningen heraf – og deraf stammer den følgende længsel efter at finde ud af, hvem vi er – den etiske selvforvaltning.Når Herbert Marcuse skrev om ungdommen som mulighed for et sporskifte, havde idéen som forudsætning, at ungdommen endnu ikke var væsentligt eller skadeligt etableret i samfundet. Det modsatte synes gældende i dag. Hvad der i allerhøjeste grad sanktioneres mod ungdommen, er en tidlig etablering i samfundet. Tag de forhadte fjumreår som eksempel herpå.Intet er ændretDet følger heraf, at der endnu ikke er sat nogen passende markører eller navne på vor generation; den har hidtil været ikke-eksisterende som idé eller oprør – som modsætning. Generationen har snakket om et forladt samfund, et forladt selv, et forladt menneske og har forladt sig selv herpå. Intet er ændret, men alt bekræftet. Der er mange, der har fundet ud af, hvem de er og ingen, der har afvist, hvad de er.Den brede, aggressive interesse i forvaltningen af den fremherskende ungdom findes overalt, og det eneste modsvar er indtil videre ungdommens rejselyst. Nogle ville kunne undre sig over, at vi springer på et tog, hvis rejse er bestemt af afstanden mellem nogle givne punkter, og har som afsluttende del døden i vente. Den ungdommelige rejselyst parodierer sørgeligt den klassiske dannelsesrejse, som Odysseus skabte, og bringer til skamme den udviklingsrejse, som Lykke-Per skabte. Ungdommen rejser hverken mod Ithaka eller nord for Vestervig. Vores rejse har hidtil været et kedsommeligt eksempel på, at dét at finde os selv, er et selvopfyldende paradoks. Når vi har fundet os selv, har vi fundet samfundet. Men bare vent til vi rejser os. Bare vent til vi afviser, frem for at tage afstand. Bare vent til vi rejser afvisningen.AfstandEn interessant sanktion, der følger af det at være ung, er, at de ældre generationer oftest forventer, at vi gør oprør. I sidste uopløselige ende: oprør mod dem selv. De ældre generationers aflagte oprørslængsel manifesterer sig som en selvdestruktiv længsel: »hvis bare jeg havde muligheden«.Ungdommen er fyldt med energi og en søgen efter mening, som samfundet i dets sanktion af subjektsskabelse, endnu ikke har tildelt os. Altså, oprør forbindes med et ungdommeligt sind: Et buldrende tog på vej mod en uundgåelig tunnel, hvorigennem det endimensionale menneske skabes. Oprøret er en problematisk størrelse, idet det former sig af, hvad det gør oprør imod. Vi må sætte en generation ud over det buldrende tog og fremsætte en utopi, der har det umuliges mulighed som forudsætning:Jeg tager afstand fra den ældre generation. Som alle oprør, skaber jeg mit, i modsætningen til deres.Jeg tager afstand fra deres latterlige mimik, ved begravelse og fødselsdage, vedX-FactorogArvingerne.Jeg tager afstand fra universiteterne og deres reproduktion og deres endimensionale mennesker.Jeg tager afstand fra tiden som disciplinering, som død, som evighed, som episk, som afgørende, som øjeblik, som lineær, som cyklisk, som Tranströmer, Picasso, Bergson og Octavio Paz.Jeg tager afstand fra kærligheden som prædestineret; »skal det ske, så sker det«, som lov, som vilje, som drift, som konstruktion, som Pontoppidan, men ikke som Nordbrandt; »alle modsætninger bliver forudsætninger og sætningerne kommer forud for logikken«.Jeg tager afstand fra borgeren. Fra voksne. Fra deres governmentalisme, vaner, trivialitet, konsekvensløshed. Fra deres totalitarisme i mangel på konsekvenser og tvivl.Jeg tager afstand fra oprøret mod en falsk bevidsthed. Jeg tror ikke på falske bevidstheder.Jeg tager afstand fra kunstens åndelige tomrum, hvor kuratoren er blevet kunstneren.Jeg tager afstand fra dualisme. Fra subjekter og objekter. Fra verballed og subjekt. Fra grammatik.Jeg tager afstand fra eksistentialismen, der forlader sit udgangspunkt. Fra at erkende, at mennesket intet er til at blive en humanisme. Fra Sartre og Camus, men de kan aldrig tage afstand fra mig.Jeg tager afstand fra litteraturen, der sætter den enkeltes åh så voldsomme lidelser som billede på en generation.Jeg tager afstand fra dannelsesrejser i Asien og Sydamerika. Fra at møde en, der virkelig udvidede ens blik på verdenen. Fra at flygte fra et hjem, fra en verden, man kun kan holde sig selv ansvarlig for.Jeg tager afstand fra virksomhedernes udfordring med at skabe legitimitet hos deres kunder.Jeg tager afstand fra et ahistorisk kerneindivid, der gennem selvhjælp kan finde sit oprindelige jeg.Jeg tager virkelig meget afstand fra ovenstående.Jeg tager afstand fra det modsatte, fra mennesket som social konstruktion.Jeg tager afstand fra Politiken, Information, Berlingske, Morgenposten, Jylland-Posten.Jeg tager afstand fra medier, der fylder os med øjebliksbilleder uden sammenhæng.Jeg tager afstand fra at rejse: Jeg tager afstand fra at tage afstand.Negationens generationVi er negationens generation. En negativ opbyggelighed, der er opbygget på paradokser. Vores generations mennesker vil finde sig selv gennem negationen. De vil definere sig selv gennem negationen. Negationen tager sit udgangspunkt i det, den gør oprør imod. Den formes af det og trækker herfra en linje – en afstand – til et nyt punkt.Afstand er i matematikken rummet eller linjen mellem to givne punkter. Afstanden er bestemt af de to givne punkter.Afstanden mellem to definerede punkter er for vor generation dens definition. Det er ikke et tomrum, ikke en meningsløshedens angst, der findes mellem de to punkter. Det er en definition, og definitionen er negationens modsætning. Vores generation har således, i vores mangel på tanker og konsekvenser, opløst sig selv i et paradoks, der intet tjener, andet end at opretholde det eksisterende:Hvad har vi taget afstand fra?Det vi tager afstand fra er indskydelserDet er givetDet strækker sig mellem to punkterDet afgrænser vores mulighederDet bestemmer vores negationAfstanden gør ingen forskel. Vi har to punkter, hvorfra og hvorimod vi bevæger os, og som afgrænser og bestemmer vores forståelse. Et tog bevæger sig mellem to punkter. Det tilbagelægger afstand. Toget tager sit udgangspunkt i et punkt, tager afstand herfra, med den trygge ensformighed, der udgør selve togets eksistens: At det ikke overskrider afstande, at det ikke kan overskride afstande, men kun tilbagelægge afstande, tage afstand, mellem to punkter.Toget er et frådende fallosformet bæst, der kun stopper for at blive større. Det stopper kun på givne punkter, hvor det til største forbavselse modtager flere passagerer, der vil tage afstand mellem to punkter.For toget selv er det umuligt at skifte spor, at trække nye linjer. Dets opbygning fordrer, at man ikke kan tænke ud over det mulige.Det er dette tog, som vi vælger at hoppe på. På en togrejse ender generation negation med at opløse sig selv i det eksisterende, som den forsøgte at tage afstand fra.Vi derimod forener samtidsdiagnosen, historien, intellektet og kunsten til dynamit: Afvisningen af hvad vi er.Kristoffer Bayer er 20 år og student fra Det Frie Gymnasium
