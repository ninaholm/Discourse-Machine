En feminist lader bundgarnet stå



 
	Debatten om kvinders kønsbehåring har de sidste uger udfoldet sig i Information. Blandt andet med Tone Dandanells argument den 29. april om, at den naturlige kvinde som enten glatbarberet eller behåret ikke findes. »Kvinden findes ikke,« skriver hun inspireret af psykoanalytikeren Jacques Lacan.

	Men det betyder ikke, at der ikke er en masse at sige om, hvordan aktuelle former for undertrykkelse fungerer. Tone Dandanell anerkender kønsbehåring som et politisk emne, men hævder også, at den ene undertrykkelse er lige så god som den anden – at have hår på kussen er også »et knæfald« for en maskulin fantasi.

	Det er dog svært at finde den essentialistiske position i debatten, som Tone Dandanell opponerer imod. Jeppe Halds bidrag handler om den såkaldte kosmetiske bølge, som pålægger unge kvinder et krav om at være glatbarberede, mens Charlotte Torpegaard konstaterer en begyndende modstand mod dette Lolita-ideal.

	Det naturalistiske synspunkt, som Tone Dandanell anfægter, er næsten ikke en del af debatten. Betyder det, at diskussionen kun er en konstatering af modeændringer? Nej, for man kan ikke lave en symmetrisk modstilling mellem kønsbehåring og fravalg af samme.

	Mandens blik

	Idealet, som lige nu påvirker kvinder massivt, foreskriver en hårløs fisse. Modreaktionen kan derfor ikke reduceres til endnu et resultat af det mandlige blik. Det er en feministisk pligt at reagere på de kategoriske krav, der stilles til kvinder om at se ud på en bestemt måde.

	Ligesom der ikke findes en autentisk kvinde, findes der heller ikke et slet og ret frit valg. At det private er politisk betyder, at selv intime valg er under indflydelse af kulturelle normer. At have en behåret kusse er ikke et resultat af et fuldstændigt upåvirket valg, men betyder det, at valget af kønsbehåring er lige så undertrykkende som at barbere sig? Nej. En modreaktion er ikke det samme som en underkuelse, et oprør er ikke bare en ny undertrykkelse. At sidestille det glatbarberede og det behårede som lige undertrykkende er at misforstå, at førstnævnte er et indgreb direkte affødt af mandens blik, hvorimod ’at lade stå til’ (for de flestes vedkommende) medfører en busk. Ikke at gøre noget – at lade gro – er både en vigtig modreaktion og et forsøg på ikke at tilpasse sin kønsbehåring til et herskende ideal.

Jeannette Søgaard og Jasna Hyldgaard Bach, Aarhus

