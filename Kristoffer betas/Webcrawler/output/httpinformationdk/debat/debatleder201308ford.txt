Fordommenes fordomme



Når en sort eller homoseksuel eller tyk person eller en person med et handicap spiller en central rolle i tidens amerikanske tv-serier, så nikker debattører på den køns- og kulturkritiske venstrefløj først venligt. Og så påpeger de alle de steder, hvor repræsentationen stadig halter. Minoriteter i populærkultur må underkaste sig flertallets lyst eller ulyst til at acceptere eller kunne identificere sig med dem. Derfor svier det, når man ønsker sig et repræsentativt billede af køn og klasse og race på tv.På den ene side er repræsentation og synlighed godt. På den anden side kan repræsentationen af enhver minoritet altid læses enten som stereotyp (og dermed fordomsfuld) eller – modsat – som forskønnet og misvisende for den gruppe, der repræsenteres.Hvorfor skal de lesbiske i HBO’s The L Word for eksempel være rige og glamourøse og ultrafeminine? Hvorfor er det lige sorte Tara i vampyrserien True Blood, der bliver voldtaget og tæsket? Og hvorfor er alle Lena Dunhams veninder i Girls hvide som kridt?Således har også Netflix’ aktuelle Orange is the New Black mødt kritik, som Information beskrev i går. Her kritiserer debattører serien for at fremstille den hvide hovedpersons lesbiske udfoldelser i et kvindefængsel som et resultat af stedets mørke kaos. Livet udenfor med en mandlig trolovet, derimod, står for det stabile og samfundsbevarende.Modsat kunne man argumentere, at fængslet snarere skal ses som en synliggørelse af samfundets skjulte racisme og homofobi og sociale uretfærdighed. Livet udenfor er den normative fortælling, vi engang så på tv. I fængslet, derimod, fremstilles køn og klasse og race med et uset højt niveau af nuance – og selvkritik. Her findes både stereotyper og det modsatte. Og masser af fordomme. Ligesom i virkeligheden. Sommetider mangler kritikken selvkritik nok til at acceptere den form for diversitet. Det gør seer-flertallet derimod i stigende grad. Med større åbenhed til følge.
