Et gigantisk ressourcespild
Dagpenge- og efteruddannelsesreglerne er fuldstændig ude af trit med de faktiske forhold i byggeriet – og en lang række andre brancher. Vi er nødt til at bygge et helt nyt system
 
	Dagpengesystemet forholder sig ikke til de danske håndværkeres virkelighed, mener kronikørerne. For ofte er der ikke arbejde om vinteren, men den form for sæsonledighed kan systemet ikke rumme.


 
	Da vi var i lære som henholdsvis murer og tømrer i forrige århundrede, blev vi ikke kun oplært i det faglige, men også i, hvordan man kunne få det hele til at løbe rundt på længere sigt. Vi blev belært om, at man aldrig måtte sætte sig i udgifter for mere, end man kunne tjene på ni måneder: »Har du arbejde vinteren over, er det rent held!«

	Til gengæld havde vi et dagpengesystem, der var skruet sammen, så man uden dikkedarer kunne få dagpenge i de to til tre måneder, det drejede sig om. Kom der noget arbejde, ja, så rykkede man selvfølgelig glad ud. Hverken stat eller kommune eller A-kasse brugte nogen ansattes ressourcer på at få det til at fungere.

	Men det nuværende dagpengesystem forholder sig ikke til den virkelighed. Der skelnes ikke mellem »fyret«, »midlertidigt hjemsendt« eller »vejrlig«. Hvis du ikke er på arbejde, er du »ledig«, og du bruger en uges dagpenge, uanset om det er én dag eller hele ugen, du går hjemme.

	Både jobcenter og A-kasse bruger desuden oceaner af tid på at kontrollere, at du nu også søger arbejde, husker at klikke på dødemandsknappen, får opdateret dit CV og bliver indkaldt til alle de samtaler, du skal til som såkaldt nyledig. Et gigantisk ressource-spild uden gevinst.

	I december sidste år kunne vi hjælpe vores murere, tømrere og jord- og betonarbejdere med at søge ind som juleassistance i et par stormagasiner eller inden for telemarketing.

	Fundamentet er smuldret

	I dag modsvares de faktiske forhold i byggeriet – og en lang række andre brancher – på ingen måde af dagpenge- og efteruddannelsesreglerne. I februar blev der taget hul på diskussionen, da arbejdsmarkedets parter modtog det såkaldte Karsten Koch-udvalgs første rapport om beskæftigelsesindsatsen. Nu venter vi spændt på regeringens udspil på baggrund heraf.

	Vi vil stærkt appellere til, at det ikke kun bliver funktionær- eller tjenestemandsansatte – med løn under sygdom og ferie og lange opsigelsesvarsler – der kommer til at bidrage til et nyt regelsæt. Og vi vil slå til lyd for en helt ny lovgivning, altså en egentlig revision af det 23.863 sider lange lovkompleks om dagpenge og aktiv beskæftigelsespolitik. Vi ønsker ikke flere tårne på den bygning, hvis fundament for længst er smuldret. Der er allerede foruroligende mange modstridende bestemmelser på dagpengeområdet, og det bliver kun værre for hver justering, der bliver fremsat.

	Et tilbagevendende udsagn i Koch-udvalgets anbefalinger har været, at de ledige hurtigt skal i varig beskæftigelse. Intentionen er flot, men udsagnet forholder sig på ingen måde til virkeligheden. Den er nemlig, at store dele af det danske arbejdsmarked slet ikke tilbyder varig beskæftigelse.

	Et nyt dagpengesystem må derfor indeholde permanente løsninger på blandt andet sæson- arbejdets svingende karakter – og hvis det ikke skal rummes inden for dagpengesystemet, må der udtænkes et nyt forsørgelsessystem.

	Med det nuværende dagpengesystem risikerer bygningsarbejdere at miste dagpengeretten efter to vintre og en krise, selv om de gør alt for at bide sig fast på arbejdsmarkedet. Optjeningskravet på ét år gør det ekstra svært, da man sjældent når ét års arbejde mellem vinterfyringerne, og en del bygningsarbejdere dratter da også ud af dagpengesystemet i dette forår. De heldige kommer i arbejde igen i april eller maj. Men hvis de vinterledige ikke skulle igennem den store kontrolmølle, kunne A-kasserne og jobcentrene bedre målrette kræfterne til de ledige, som reelt har brug for hjælp.

	Dyrt at afskaffe efteruddannelse

	Nødvendigheden af efteruddannelse og videreuddannelse går igen i både de politiske skåltaler og i indledningerne til alle forslag til ændringer af dagpengereglerne. Men når det kommer til konkrete forslag, tager det sig anderledes – og mange gange helt modsat – ud.

	I dag har vi retten til seks ugers selvvalgt efteruddannelse, men stærke kræfter mener tilsyneladende, at prisen er for høj. Det ser ud som om, positionerne bliver præget af debattørernes baggrund: Har man syv års selvvalgt uddannelse på højere læreanstalter på statens regning, kan det være svært at forstå, hvor vigtigt sølle seks uger kan være for en person med kort eller ingen uddannelse

	Vi siger, at det vil være for dyrt at afskaffe den selvvalgte efteruddannelse. Den sikrer nemlig en opdatering af eksempelvis mureres og tømreres kvalifikationer, så vi får den nødvendige fortrolighed med ny teknologi og med nye materialer, der gør, at man som håndværker stadig kan sit kram og kan udføre sit arbejde i et sundt og sikkert arbejdsmiljø. Med en stadig stigende produktivitet i byggeriet til følge.

	Den praktiske brug af de seks uger er dog i år blevet effektivt blokeret af den nye karensperiode på fire måneder, der gør det helt umuligt at planlægge at bruge vinterperioden til uddannelse. De sidste hundrede vinterfyrede byggefolk, vi har snakket med, siger, at de regner med at være i arbejde igen i april, at de gerne vil på kursus, men at de endnu ikke har været ledige i de ’nødvendige 18 uger’. Hvor absurd er det?

	Et nyt dagpengesystem må kunne fremme efteruddannelse. Og hvis det ikke skal løses inden for dagpengesystemet, må der opfindes et nyt forsørgelsessystem under efteruddannelse. Det kunne for eksempel indeholde efteruddannelsespligt for arbejdere under vinterledighed eller arbejdsgivernes pligt til at sende medarbejderne på offentligt finansieret efteruddannelse, når der er vinterhuller i ordrebogen af kortere varighed.

	Det er ikke mestrenes ansvar, at det bliver vinter, og det er ikke bygningsarbejdernes skyld, at det sner – men det blæser det nuværende dagpengesystem på. Mestrene har til gengæld ansvar for at planlægge produktionen og samarbejdet med A-kasser og efteruddannelsesinstitutioner, så der kan laves en smidig og praktisk koordinering af den helt nødvendige efteruddannelse.

	De, der har et særligt behov for efter- eller videreuddannelse, er folk, der har brug for et ekstra skub for at påbegynde en læreproces, der går ud over deres daglige læring gennem arbejdet. Det forstod man tidligere, da man fastsatte 125 procent af dagpengene som forsørgelse, hvis den enkelte gjorde den ekstra indsats at sætte sig på skolebænken.

	Hvis der er bare lidt hold i ønsket om, at flere skal søge en erhvervsuddannelse, så må man også lette vejen til efteruddannelse for de uuddannede og de allerede erhvervsuddannede.

	Maskinen fungerer ikke

	I de seneste to år har ledighedsprocenten blandt nyudlærte murere, tømrere og snedkere ligget på 75 til 80 procent. Det er et paradoks, for alle ved, at der snart vil opstå en skrigende mangel på håndværkere. Og sådan bliver det også, hvis systemet fortsætter med at jage de unge ud af fagene med krav om, at de øjeblikkeligt tager ufaglært arbejde, eller sender dem i praktik i noget, de kan i forvejen – i stedet for at give dem nogle ekstra kompetencer.

	Vi har brug for en politik, hvor man ikke blot stiller krav til de ledige, men også til uddannelsessystemet, efteruddannelsessystemet og til de arbejdsgivere, der skal bruge arbejdskraften.

	Vores arbejdsmarked er opbygget gennem et par århundreder som et sindrigt system af tandhjul. Piller man ved nogle få af dem, kan maskinen ikke fungere. Det er det, der er ved at ske i øjeblikket. Så hellere bygge en helt ny motor, der kan fungere under de skiftende forhold på arbejdsmarkedet.

Jette Gottlieb er tømrer og vejleder i Bygge-, Jord- og Miljøarbejdernes Fagforening, og Thomas Bentsen er murer og A-kasseleder i Bygge-, Jord- og Miljøarbejdernes Fagforening

