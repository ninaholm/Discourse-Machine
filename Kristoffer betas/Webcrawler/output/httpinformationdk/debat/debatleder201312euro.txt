Et europæisk dilemma
LEDER


 Det lignede en kompliceret og beskidt studehandel mellem to udemokratiske stater, da Ukraines præsident, Viktor Janukovitsj, tirsdag valgte side i tovtrækkeriet mellem EU og Rusland. Med den ukrainsk-russiske alliance har Janukovitj nu for alvor gjort sig uspiselig som partner for et EU, der i forvejen kæmper med at bevare sin anseelse som global magtfaktor.
I går bekræftede den ukrainske premierminister Azarov, at Kreml har givet tilsagn om opkøb af ukrainske statsobligationer for en værdi af 11 mia. euro og i tilgift en klækkelig rabat på leverancer af russisk gas. Aftalen er en brutal og kynisk affærdigelse af oppositionens krav om demokratiske reformer og etablering af et fungerende og korruptionsfrit retssystem. Et retssystem, der i dag ikke viger tilbage for at indespærre og brændemærke kritikere af Janukovitj som nazister.
Det er endnu uvist, hvad Ukraines regering har måttet give Vladimir Putin som modydelse for den økonomiske støtte, men der er ingen tvivl om, at prodemokratiske demonstrationer i nabostater ikke hører til Putins yndlingsscenarier. Med aftalen har Putin således opnået en sejr, der får alvorlige konsekvenser for både EU og det ukrainske folk, der er splittet mellem EU-tilhængere og Rusland-støtter. I flere vestlige medier er der en tendens til at underspille befolkningens splittelse, men reelt set er mange ukrainere tilfredse med Janukovitj.
Ikke desto mindre anklager de ukrainske oppositionskræfter – der i godt en måned har demonstreret på Kijevs Maidan-plads – nu Viktor Janukovitj for at have solgt ud af fædrelandet. Trods de fredelige protester har Janukovitj kynisk anvendt kampberedt uropoliti til at kyse demonstranterne, der kræver forhandlingerne om en associeringsaftale med EU genoptaget, den aftale, som Janukovitj til EU’s overraskelse valgte at vende ryggen for knap tre uger siden.
Janukovitj bukken og skraben for Kreml udstiller EU’s vaklende udenrigs- og sikkerhedspolitik, der ikke magtede at løse et realpolitisk dilemma af betydelig størrelse.
Skulle man på den ene side fodre Janukovitjs Ukraine med yderligere støttemidler og indrømmelser i håb om at lokke Ukraine ind på demokratiets sti? Eller skulle man være principfast og kræve ubetinget ukrainsk afstandtagen over for Kreml, men dermed også risikere at nære Janukovitj påstande om, at oppositionen står i ledtog med antiukrainske interesser i EU?
Det europæiske dilemma er ikke blevet mindre vanskeligt af, at den ukrainske befolkning er delt i omtrent to lige store henholdsvis ’europæisk’ og ’russisk’ orienterede blokke. I den vestlige og centrale del af Ukraine orienterer yngre mennesker sig mod Vesten, mens den noget ældre landbefolkning i øst skæver mod Rusland. At Ukraine har haft vanskeligt ved ensidige alliancer, skyldes også, at landets handelsbalance i forhold til henholdsvis EU og Rusland er omtrent lige stor. Disse faktorer har imidlertid ikke haft nævneværdig indflydelse på den europæiske tilgang. Under indflydelse af dels den tidligere svenske udenrigsminister Carl Bildt, der også stod bag det fejlslagne forsøg på at overbevise Ukraine om at slutte sig til NATO, dels den notorisk antirussiske polske præsident, Radel Sikorski, valgte EU den sidstnævnte strategi: En kompromisløs linje, der så det som sin primære opgave at tilvejebringe maksimal politisk distance mellem Kijev og Kreml.
Det er denne strategi, der nu ligger i ruiner. Med studehandlen mellem Janukovitj og Putin har EU – ikke mindst på grund af sin manglende hensyntagen til nuanceforskellene i det ukrainske forhold til både EU og Rusland – indkasseret endnu et gevaldigt hak i anseelsen som politisk sværvægter. I praksis har man styrket Putins Rusland og den russiske indflydelse i regionen.
Situationen i Ukraine er desværre også et eksempel på, at økonomiske incitamenter overskygger længslen efter menneskerettigheder og såkaldt ’europæiske værdier’ i de tidligere sovjetrepublikker, der ikke har lange traditioner for liberalt demokrati.
Ikke mindst af hensyn til demokratiske kræfter i halvdespotiske stater bør ledende europæiske politikere fremover spørge sig selv, om det netop var den europæiske ’idealisme’, der medvirkede til at skubbe Janukovitjs Ukraine i armene på Putin?
Opdatering 29.08.2014: I lederen Radoslaw Sikorski tillagt titlen som præsident for Polen. Sikorski er rettelig Polens udenrigsminister. Vi beklager fejlen.

