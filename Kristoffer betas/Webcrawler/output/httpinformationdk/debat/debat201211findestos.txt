Der findes to slags prostituerede



 Et forbud mod købesex er lagt i mølposen. I debatten oven på beslutningen hører man igen og igen, at det stadig er nødvendigt at forhindre mænd i at købe sex hos handlede kvinder.
Men nu skal vi jo ikke starte hele debatten forfra. Politikere og organisationer, som ønskede et forbud mod købesex, har spredt en masse myter og misinformation. Bl.a. at det er meget farligt at sælge sex, at et forbud ville hjælpe sexarbejderne, samt at vi har tvangsprostitution i Danmark. Den påstand var også misinformation, som skulle få et forbud til at glide ned.
Tidligere i år påstod KFUK-Reden, at de i 2011 havde truffet 3.625 handlede kvinder (»som fastholdes i prostitution«). Men det viste sig, at de kun havde anmeldt ét potentielt tilfælde til myndighederne. Resten var fri fantasi – et led i den skræmmekampagne, som skulle få danskerne til at ønske sig et forbud mod købesex.
Kun i et par af de ca. 50 danske retssager om menneskehandel nævnes noget om tvang. Strafferammen er 10 år, og ingen har fået mere end fire års fængsel. Altså har vi ikke set slemme tilfælde af menneskehandel i Danmark.
Hvis man derfor vil genoplive panikken omkring kvindehandel, så har man et forklaringsproblem: Hvorfor er der denne enorme forskel på de mange påståede sexslaver og de meget få personer, som faktisk er blevet dømt?
Denne store forskel ser man både i USA og i EU. F.eks. påstås det, at der skulle være 264.000 sexslaver i EU, men kun 1.250 personer er dømt for trafficking.
Ingen moralsk panik
Mange af sagerne handler om migrante sexarbejdere, som blev snydt af dem, som hjalp dem illegalt ind i EU. Men de er sexarbejdere og vil gerne ind i EU for at tjene penge. Vi skal ikke straffe dem en gang til ved at skræmme mænd fra at købe sex hos alle udenlandske og derfor eventuelt handlede sexarbejdere.
Selvfølgelig kan det da tænkes, at der engang i fremtiden kommer kvinder til Danmark, som bliver tvunget til at sælge sex mod deres vilje. Men der er ingen grund til moralsk panik af den grund. Alle – også kunderne – er enige om, at hvis der er tale om handlede tvangsprostituerede, så foreligger der en meget alvorlig forbrydelse.
Hvis man følger Straffelovrådet og undlader at kriminalisere kunderne, kan man være sikker på, at kunderne vil medvirke til at afsløre og opklare den type forbrydelser.
Bo Jensen, Seksualpolitisk Forum

