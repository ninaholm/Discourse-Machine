Frisindets arvinger
Den kulturradikale arv er en slidt gammel liebhavervilla, hvor der er udbrudt strid om ejerskabet til skødet. Yngre liberalister anklager de tidligere ejere for misligholdelse. Men de lyder som et ekko af 1970’ernes munkemarxister


 
	Debattøren og forfatteren Dennis Nørmark hævder, at friheden har holdt flyttedag og nu forvaltes af det liberalistiske Danmark. Venstrefløjen af i dag står i Nørmarks optik for forbud og en glædesløs puritanisme, hvor der rynkes jomfrunalsk på næsen af cigaretter, whisky og nøgne piger.

	Det er svært ikke at give Nørmark ret, når han revser venstrefløjen for at smide arvesølvet på gaden. Hørups og Brandes gamle avis, Politiken, er ikke længere nogen bastion for kampen mod overtroens sorte krager, når den undskylder sin religionssatire over for en flok selvbestaltede efterkommere af profeten Muhammed. Det står heller ikke godt til med de røde politikeres tro på, at borgerne evner selv at styre deres liv og forbrug. Man forventer ikke længere af danskerne, at de kan opføre sig nogenlunde anstændigt og fornuftigt, og sætter derfor regler for alt mellem himmel og jord.

	Liberalisterne fremstiller sig selv som frisindets forsvarere, men i deres iver for at få fingre i de gamle kulturradikale koryfæers arv, glemmer de den gæld, der også følger med. Spørgsmålet er, om det ikke i højere grad er ånden fra 1970’ernes munkemarxister og sekteriske venstreintellektuelle, der lever videre i den selvsikre liberalisme, der udgår fra Saxo Bank, CEPOS og Liberal Alliance?

	Fulgte man med i sommerens debat mellem konservative og liberalistiske debattører, lød det som en borgerlig variant af den verdensfjerne venstrefløjsdebat, 1970’ernes universiteter var så berygtede for. Frem for at tage udgangspunkt i nogen konkret virkelighed slyngede man hellige skriftsteder fra de samme gamle trætte filosoffer efter hinanden eller udskammede hinanden som (klasse-) forrædere mod en autentisk borgerlig essens, der vanskeligt lod sig definere.

	I det hele taget er der på den liberalistiske højrefløj i dag en slående lighed med 1970’ernes marxister. Man fører sig frem med samme selvsikkerhed og foragt for modstandernes synspunkter. Historiens nødvendighed bliver genopført i mørkeblåt, når ideologi sælges som en objektiv sandhed. Ureguleret markedsøkonomi er i liberalisternes øjne ikke bare en økonomisk teori, det er også det eneste moralsk rigtige system, der på samme måde som marxisternes dialektiske materialisme kan bevises videnskabeligt. CEPOS udgiver historiebøger med det erklærede formål at bedrive borgerlig kulturkamp, hvor eksemplerne tilbage fra stenalderen er nøje udvalgte med henblik på at understøtte nutidens agenda. Man har facit på forhånd og indsamler derefter beviserne. Selv de røde undtagelser kan genfindes, når Liberal Alliances chefideolog Ole Birk Olesen roser etpartistaten i Singapore eller slavediktaturet Dubai, hvor stærke mænd (læs: diktatorer) kan gennemføre liberalistiske reformer uden hensyntagen til folkestemninger. Den lave skat kompenserer for manglende ytringsfrihed og dødsstraf for homoseksuelle.

	Den største forskel på liberalisterne og de kulturradikale er dog, at hvor de kulturradikale kritiserede de magtfulde og riges privilegier, så varetager dagens liberalisme ublu den økonomiske overklasses interesser. Man er garanten for, at rige danskere fortsat kan sende deres milliarder i skattely, og man kæmper for, at bankerne fortsat kan bruge statskassen som kassekredit. Gevinsten privatiseres, mens tabene betales af fællesskabet.

	Det betyder mindre, at der på højrefløjen eksisterer en strømning, der deler den klassiske venstrefløjs kamp for personlig frihed. For når liberalister skal vælge imellem frisind og skattelettelser, er der ingen tvivl om, at valget altid falder på det sidste. Når der skal tælles mandater, stiller de frisindede liberalister op i det blå hjørne som støtte for de VKO-partier, der vel satte Danmarksrekord i underlige forbud og detailstyring af borgernes liv. Hvis bare de kan slippe lidt billigere i skat, kan liberalisterne nemlig godt leve med kristendom i skolerne, forbud mod homoseksuelle kirkevielser og intensivering af den helt igennem håbløse og forfejlede indsats mod narkotika. Mere var frisindet alligevel ikke værd.

	 

Niels Jespersen er cand.mag.

