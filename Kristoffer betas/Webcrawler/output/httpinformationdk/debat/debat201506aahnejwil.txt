Åh nej Wilders, ikke Muhammed-streger igen
De tegninger, Geert Wilders ikke måtte fremvise på Bornholm, fremviste han tirsdag i hollandsk tv


 Går det an at kalde Geert Wilders for et stykke menneskeligt affald? Nå, ikke. Pokkers også! Men må jeg så i det mindste kalde ham for en gennemført kynisk politiker, der ikke går af vejen for at få slået andre mennesker ihjel, hvis det kan fremme hans politiske dagsorden? Okay? Jamen, så tak for det: Geert Wilders er en gennemført kynisk politiker, der ikke går af vejen for at få slået andre mennesker ihjel, hvis det kan han fremme hans politiske dagsorden. Disse andre kan være muslimer, kristne, ateister – det er ganske underordnet, så længe han kan maksimere sin eksponering.
Nu har han så udtænkt en ny snedig måde at ophidse tåbelige unge voldsparate muslimer på og få dem til at myrde andre mennesker for ham.
Wilders fandt ud af, at en lidet kendt hollandsk lov pålægger landets statslige tv-kanaler at vise hvad som helst, en politiker måtte ønske i en partipolitisk udsendelse. Ingen censur kan tillades, selv ikke hvis budskaberne strider mod sandheden, den gode smag eller sikkerhedshensyn. Følgelig besluttede den højrepopulistiske politiker, der har bygget hele sin politiske karriere på at angribe islam, sig straks for at fremvise nogle virkeligt ækle karikaturer af profeten Muhammed.
Én af disse forestiller en mand – det fremgår af den ledsagende tekst, at han hedder ’Muhammed’ – med slanger i skægget. En anden viser en fjollet udseende ung mand, der også identificeres tydeligt som ’Profeten Muhammed’. På en tredje ser vi en person, vi også må antage, er Muhammed, cykle rundt på ethjulet cykel, imens han jonglerer med fem afhuggede hoveder, hver med et påhæftet bogstav, der tilsammen danner ordet I-S-L-A-M. Ikke sjovt, ikke elegant, ikke klogt, ikke engang aktuelt. Kun tarveligt og nederdrægtigt.
Selektiv skydeskive
De færreste muslimer bryder sig om at se på billeder, der skal forestille Muhammed, og mange muslimer regner sådanne afbildninger for direkte blasfemiske. Heri ligger dog ikke, at demokratiske, pluralistiske samfund som de vestlige så kan forbyde sådanne billeder. Ytringsfrihed må indebære, at enhver gruppe, også en religiøs gruppe, accepterer at kunne blive kritiseret offentligt, selv hånligt. Bare fordi ens følelser kan blive såret, kan man ikke kræve særbehandling.
Derimod kan man forvente ikke at blive gjort til selektiv skydeskive for had alene på grund af ens særlige religiøse overbevisning. Man har ret til beskyttelse mod retorik, der bevidst sætter lighedstegn imellem uskyldige troende og terrorister (hvilket Wilders rutinemæssigt gør). Ligesom man helt sikkert har ret til beskyttelse mod at blive udsat for voldstilskyndelser.
Der er en verden til forskel mellem Geert Wilders og de 12 mennesker, der blev myrdet under islamiske ekstremisters angreb på satirebladet Charlie Hebdo i januar. Charlies tegnere angreb alle og enhver med lige stor grad af respektløshed. Wilders derimod er en monoman person, der vil have Koranen forbudt i Holland, fordi den »minder om Adolf Hitlers Mein Kampf«.
Wilders monomani viser sig deri, at de mennesker, han vil opildne til vold, er muslimer. Kan han narre uvidende muslimer til at dræbe folk ved at skildre profeten Muhammed i grimme og fornærmende tegninger, vinder han.
Holder gryden i kog
De tegninger, Wilders insisterede på at få udsendt på hollandsk tv, blev oprindeligt vist ved et arrangement i Texas sidste måned, hvor den bedste, læs: værste, tegning af Muhammed blev belønnet med en pris på 10.000 dollars. Arrangørerne gik efter at fremprovokere en modreaktion og inviterede Wilders til at kaste glans over begivenhederne. Det virkede præcis efter hensigten: To forvildede fanatikere forsøgte at angribe konferencen, men blev skudt ned på parkeringspladsen foran.
Wilders tog kopier af tegningerne med sig og meddelte, at han ville udsende dem på hollandsk tv som forsvar for ytringsfriheden, hvilket skete tirsdag på tv-kanalen NOS. Hvis hans beregning holder stik, kan de voldelige modreaktioner ventes når som helst.
Wilders og hans antimuslimske allierede på den yderste højrefløj af hollandsk politik er, hvad marxister i gamle dage kaldte ’objektive allierede’ for de skæggede muslimske ekstremister, der råber på blodsudgydelser, såvel som for deres mere kalkulerende bagmænd, der opfordrer samme fanatikere til at gå ud og begå vold for at forsvare ’islams ære’.
Uanset hvor meget de hader hinanden, har begge parter en fælles interesse i at fastholde harmen blandt deres tilhængere på højt niveau. Begge arbejder således stiltiende sammen om at holde gryden i kog. De stakkels medier ved sikkert udmærket, at de bliver manipuleret med og udnyttet af folk med forkastelige dagsordener, men kan ikke bare afvise at rapportere nyheder – heller ikke, når de er fabrikerede (hvad de ofte er).
Så i en verden, hvor mennesker som de er flest – uanset religiøst tilhørsforhold eller fravær af samme – bare ønsker at komme fredeligt overens med deres naboer og leve stille og roligt, må vi i dag finde os i at blive fodret med en stadig diæt af løgne, der viser os en verden fuld af blodtørstige og hadefulde ekstremister.
Og nå ja, forresten. Geert Wilders er et stykke menneskeligt affald.
© Gwynne Dyer og Information 
Oversat af Niels Ivar Larsen

