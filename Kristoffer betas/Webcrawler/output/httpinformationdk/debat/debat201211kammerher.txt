Kammerherrens nye klæder
Fritz Schur er en mester i gimmicks, der får medierne til at danse efter sin pibe. På en uge gik han fra skammekrogen til sejrsskamlen


 Mandag aften blev SAS blev reddet – i hvert fald for en stund. En dramatisk forhandlingsweekend blev bragt succesrigt til ende. SAS-bestyrelsesformanden, kammerherre Fritz Schur, kunne hvile på laurbærrene. Ikke bare tilfreds med SAS-forhandlingerne, men formentlig også stærkt tilfreds med, at mediebilledet af ham ændrede sig totalt.
På grund af en ny bog om Schur med titlen Kammerherrens nye klæder, har medierne de seneste par uger problematiseret den mystiske millionær, der er blevet en særdeles magtfuld herre i kraft af sine politiske forbindelser og sit nære forhold til kongehuset. Bogen påviser bl.a., at hans virksomheder langtfra er blandt landets tungeste – flere af dem er tomme selskaber, der ifølge bogen er erhvervet for at udnytte skattefordelene. Bogens forfattere sammenligner kritisk og dokumentarisk Schurs selvskabte myte med virkeligheden.
Da SAS-krisen for alvor tog fart, gik nogle medier – bl.a. TV2Nyhederne – forgæves på jagt efter en udtalelse fra den tavse bestyrelsesformand. Kun Berlingske, hvor han er medlem af Fondsbestyrelsen, fik en udtalelse fra ham per e-mail. Politikere begyndte at så tvivl om hans fremtid som bestyrelsesformand for tre gigantiske offentlige virksomheder: SAS, DONG og PostNord. Schur havde i dagene op til SAS-afgørelsen et medieproblem. Man kan forestille sig intense møder mellem Schur og hans kommunikationsrådgiver, den fra TV2 News så kendte Michael Kristiansen, tidligere medierådgiver for Schurs tætte politiske kontakt, fhv. statsminister Anders Fogh Rasmussen.
Man anede et Schur-tilbagetog, da han midt i den negative medieomtale og midt i SAS-tumulten forleden gik af som formand for Den Liberale Erhvervsklub, som han startede i 1998, og som i årenes løb har været en væsentlig økonomisk bidragyder til partiet Venstre.
Men pludselig dukkede Schur efter dages tavshed op i rampelyset. Han snød alle medier ved at lyve om, at han midt i det højdramatiske forløb tog til Stockholm. »Det var en god gimmick, som gav os arbejdsro,« fortalte han til dr.dk. DR’s nyhedsdirektør Ulrik Haagerup er lidt sur over det. »Det er bemærkelsesværdigt og uheldigt, at en formand for et børsnoteret selskab tilsyneladende giver urigtige oplysninger til offentligheden,« sagde han til journalisten.dk
Men løgnen virkede efter hensigten. Og Fritz Schur blev efter et par uger i skammekrogen en rigtig helt. Bekræftelsen kom i TVAvisen mandag aften kl. 21:30, hvor »den myreflittige« Fritz Schur blev portrætteret som et menneske, der »sætter sig ind i tingene«, og for hvem et »et ord er et ord«. To ultrakorte klip fra et interview med de kritiske forfattere Hanne Sindbæk og Niels Sandøe var intetsigende udover Sandøes konstatering af, at Schur ikke kom ind på top-100-listen over danske erhvervsfolk. Børsens chefredaktør Niels Lunde roste Schur for at være velegnet til bestyrelsesposterne, fordi han kender det politiske spil – og da Schur heller ikke her stillede op til interview, måtte man nøjes med klip fra Vibeke Windeløws høflige og kammeratlige tv-samtale med ham fra 2007. Det var vist det, som Ulrik Haagerup kalder »konstruktiv journalistik«. Den kom også til udtryk, da DR Nyheders erhvervskorrespondent Nina Munch-Perrin, der ellers er højt kvalificeret,uforvarende et par gange brugte ordet ’vi’ om SAS. »Vi nærmer os en løsning,« som hun sagde.Ikke ’SAS’ eller ’parterne’ nærmer sig en løsning, men ’vi’. SAS er altså ’vores’ luftfartsselskab, selvom de fleste tilsyneladende foretrækker at købe billigere billetter hos Norwegian, EasyJet eller Ryanair
Således skifter Fritz Schur rolle fra at være partiet Venstres mand eller Kongehusets mand til at være vores mand. Kritikken forstummer,tvivlen fejes til side, det problematiske er glemt. I medierne er der oftest kun plads til helte eller skurke. Og man kan, som Fritz Schur, skifte rolle fra skurk til helt på nogle få timer. I begge roller har kammerherren i årevis, som bogen dokumenterer, gjort brug af det, han selv kalder »en gimmick, der kan give arbejdsro«. Og medierne falder for den. Næsten hver gang. Man kan opfinde et nyt ord, der beskriver Schurs gimmicks: Censchur.
Lasse Jensen er mediejournalist og vært på P1-programmet ’Mennesker og medier’

