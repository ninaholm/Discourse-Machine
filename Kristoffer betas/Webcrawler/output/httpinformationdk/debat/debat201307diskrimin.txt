Diskrimination er en dårlig forretning



 
	Med tilbagetrækningsreformen sidste år sendte Folketinget det tydelige signal, at der er brug for de ældre på arbejdsmarkedet. Og ifølge en undersøgelse fra Det Nationale Forskningscenter for Velfærd (SFI) har mange ældre lyst til at arbejde, selv om de er trådt ud af arbejdsmarkedet. Det samme viser vores egne undersøgelser blandt vores ældre medlemmer.

	Ifølge vismændene får vi indenfor de næste ti år brug for flere akademikere i arbejdsstyrken, og derfor er det ekstra ærgerligt og kortsigtet, at fyringsrunderne i stat og kommuner især har ramt de ældre medarbejdere. Dertil skal man huske, at arbejdsgivere ifølge forskelsbehandlingsloven ikke direkte eller indirekte må forskelsbehandle medarbejdere ved ansættelse, forflyttelse, forfremmelse eller med hensyn til løn- og arbejdsvilkår eller afskedigelse – heller ikke på baggrund af alder.

	Hvis vi får brug for at være længere på arbejdsmarkedet, nytter det naturligvis ikke, at arbejdsgiverne afskediger de ældre medarbejdere. Det bør gøres attraktivt for alle medarbejdere at blive på arbejdspladsen, og hvis behovet for flere akademikere i arbejdsstyrken skal imødekommes, er det afgørende, at arbejdsgivere sætter fokus på trivsel og motivation for de ældre medarbejdergrupperfrem for at skille sig af med dem ved først givne lejlighed.

	Opgør med forskelsbehandling

	Man kan eksempelvis gøre det muligt med en fleksibel tilbagetrækning i form af seniorordninger eller en ret til nedsat arbejdstid. Ældre medarbejdere bør også tilbydes medarbejderudviklingssamtaler med et seniorperspektiv i forhold til arbejdsopgaver, kompetenceudvikling og arbejdstid, og der skal sikres lige adgang til kompetenceudviklingsmidler.

	Den enkelte arbejdsplads bør med andre ord have personalepolitikker, der forhindrer forskelsbehandling. Tryghedsaftaler og regler om afskedigelse kan modvirke, at det i særlig høj grad er ældre medarbejdere, der presses ud af arbejdsmarkedet. Både for den enkelte og for samfundets skyld.

Peter Grods Hansen er formand for DM Offentlig, DM (Dansk Magisterforening)

