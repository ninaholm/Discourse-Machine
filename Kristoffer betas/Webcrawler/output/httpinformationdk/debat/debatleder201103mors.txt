Som mor, så far
I Danmark skal internationale konventioner naturligvis efterleves. Gør en minister ikke det, ryger ministeren - ikke konventionen. Derfor fyrede statsminister Lars Løkke Rasmussen tirsdag i denne uge Birthe Rønn Hornbech


 I Danmark skal internationale konventioner naturligvis efterleves. Gør en minister ikke det, ryger ministeren - ikke konventionen. Derfor fyrede statsminister Lars Løkke Rasmussen tirsdag i denne uge Birthe Rønn Hornbech. Med Søren Pind som ny minister stillede han en genopbygning af det juridisk og moralsk kollapsede Integrationsministerium i udsigt. Men efter at han har siddet blot tre døgn på ministerkontoret, er der ingen grund til at tro, at Søren Pind for alvor vil gøre op med de ulovligheder, som Birthe Rønn Hornbech gik ned på i sagen om de ulovlige afslag på statsborgerskab til statsløse palæstinensere født her i landet.
I stedet for at iværksætte den nødvendige oprydning i ministeriet har Søren Pind bedt sine embedsmænd igangsætte en granskning af andre internationale regler og konventioner, der kan blokere for realiseringen af den stramme danske udlændingepolitik. Her er fokus ifølge Berlingske særligt på EU-retten. Det kan selvfølgelig altid være fornuftigt at få vurderet rækkevidden af en overnational retsautoritet. Men timingen i ministerens initiativ vidner om, at han hellere bruger kræfter på at finde nye veje til at gennemtvinge regeringens udlændingepolitik end på at gøre op med en kultur, som ikke har taget allerede tiltrådte konventioner alvorligt.
Skal vi være overraskede? Egentlig ikke. Ved sin indsættelse fortalte Søren Pind om det mor-søn forhold, han og Birthe Rønn Hornbech i årevis har haft på Christiansborg. Ved samme lejlighed gjorde Søren Pind det klart, at han betragter sin forgænger som en hæderskvinde, for hvem der nok »om tre måneder vil blive rejst statue og heltestatus«, som han formulerede det.
Interessant er det, at den nye integrationsminister allerede kan fastslå tidsramme for og konklusion på en undersøgelseskommission, Justitsministeriet endnu ikke har nedsat. Dermed ser heller ikke Søren Pind ud til at lade sig bremse af juraen i sine bestræbelser på at nå sine politiske mål. Som mor, så søn.

