Et forsimplet verdensbillede



 I går den 23. oktober beskyldte Informations Peter Tygesen i en leder Verdens Bedste Nyheder for at skønmale billedet af Afrika ved at fortælle om et kontinent i vækst med et dertilhørende marked og en middelklasse, der også er vokset de seneste årtier. Tygesen kigger tilbage på den seneste tids flygtningestrømme fra blandt andet Afrika, og spørger retorisk: »Hvis afrikanerne lever det gode, solide middelklasseliv, hvorfor stemmer de sig så bort med fødderne? De to fortællinger skurrer, de kan ikke begge være sande.«
Han mener åbenbart, at når afrikanere flygter til Europa, må fortællingen om mindre fattigdom og mere middelklasse være løgn. Men så simpel er verden – eller Afrika – desværre ikke. Afrika er jordens næststørste kontinent og består af 54 forskellige lande med mere end én milliard indbyggere i alt. Hvis Peter Tygesen tror, at så stort og mangfoldigt et kontinent kun kan rumme én fortælling, én sandhed, så gør han sig skyldig i et pinligt forsimplet verdensbillede. Og det er netop den forsimplede fortælling om, at udviklingslandene består af lutter armod og håbløshed, som vi hos Verdens Bedste Nyheder siden 2010 har forsøgt at gøre op med.
Vi laver konstruktiv journalistik, og vi erklærer åbent, at vi skriver om udvikling og fremskridt. Men vi forsøger ikke at bilde nogen ind, at alt går godt i udviklingslandene. I vores myteartikel fra sidste år, »Middelklassen er Afrikas fremtid«, understreger vi netop, at her altså ikke udelukkende er tale om en middelklasse med amerikanerkøleskab og to biler i garagen. Artiklen understreger også, at ulighed og sårbar økonomi stadig er en udfordring for mange afrikanere. Verdens Bedste Nyheders mission er ikke – og har aldrig været – at give befolkningen et fejlagtigt billede af udviklingslandene. Men som Tygesen også selv indleder sin leder, så har store dele af befolkningen desværre allerede et fejlagtigt billede af udviklingen i blandt andet Afrika: De har et mere negativt billede af udviklingen, end virkeligheden retfærdiggør. Dét vil vi gerne lave om på. Vi vil gerne have nuancerne frem. Derfor vil vi også gerne give Tygesen fuld opbakning til hans afsluttende nødråb: Lad os få nogle flere korrespondenter til Afrika.
Thomas Ravn-Pedersen, sekretariatsleder og chefredaktør, Verdens Bedste Nyheder

