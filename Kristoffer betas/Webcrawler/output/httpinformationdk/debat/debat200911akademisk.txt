Akademisk teologiuddannelse på kirkens grundlag

Menighedsfakultetet imødekommer et behov for uddannelse, som desværre ikke kan akkrediteres. Men det gør dem ikke mindre seriøse end offentlige uddannelser, svarer de tilbage på kritikken af dem i sidste uge.


 Det er tankevækkende læsning, hvad Information skriver om Menighedsfakultetet den 4. november. Vi anklages for at snige os uden om dansk kvalitetskontrol, udnytte 'smuthuller' i lovgivningen og i det hele taget ikke give en fri, uafhængig eller forskningsbaseret uddannelse.
Hvad er gisninger, og hvad er facts? Jeg sidder med en fornemmelse af, at nogle udtaler sig om noget, de ikke er ordentligt informeret om.
Sagen er den, at:
Alle ansatte lærere på  Menighedsfakultetet giver forskningsbaseret teologisk undervisning på professor- eller lektorniveau, helt parallelt med underviserne på offentlige universiteter i Danmark og udland. En af betingelserne for at være lærer på Menighedsfakultetet er, at man har en dokumenteret forskning svarende til stillingen, og at man er forskningsaktiv.
Da Menighedsfakultetet ville skabe sin egen bacheloruddannelse i teologi i 2004, fandtes der endnu ingen akkrediteringsinstitution i Danmark. Derfor måtte vi vende os til udlandet for at blive akkrediteret. University of Wales har stor erfaring og ekspertise på dette felt og har akkrediteret over 100 internationale uddannelser.
I 2007 blev den danske  akkrediteringsinstitution for akkreditering af videregående uddannelser etableret. Desværre giver lovgrundlaget for institutionen ikke mulighed for private uddannelser at blive akkrediteret. Derfor har vi været nødt til at fortsætte samarbejdet med University of Wales.
En akkreditering ved  University of Wales betyder løbende overvågning fra dette universitets side, krav om stadig kvalitetsforbedring af uddannelsen og en kontinuerlig prøvelse af uddannelse, undervisere og eksamensordning.
På Menighedsfakultetet ønsker vi at give en akademisk uddannelse af kvalificerede præster og ledere til kirken. Vi tror på, at de bliver klædt bedst på til en kommende opgave i kirken ved at få et positivt forhold til kirkens trosgrundlag og ved allerede i studietiden at tilegne sig erfaring med at formidle det kristne budskab. Ligeledes finder vi det naturligt for en kirkelig uddannelse, at vore studerende bliver fortrolige med både at lytte til - og holde andagter, og derfor giver vi plads til dette i dagligdagen.
Vi glæder os over den store tilslutning af nye studerende hos os, og over at flere teologistuderende fra Teologisk Fakultet kommer til Menighedsfakultetet for at få supplerende undervisning og for at opleve den integration af det faglige, praktiske og åndelige, som de ikke finder på universitetet.
Det afslører, at vi med vores uddannelse og uddannelsestilbud imødekommer et behov.

