Skæbnevalg for briterne – og for Europa
LEDER


 Vi vil aldrig sætte vores nationale interesse over styr ved at true med at forlade EU." Labour-formand Ed Miliband, tale i Chatham House, april 2015
"Hvis jeg ikke får, hvad jeg vil have, udelukker jeg ingenting."Premierminister David Cameron om EU-reform og mulig Brexit, jan. 2015

Storbritannien kan i dag træde et skridt nærmere EU’s udgang. Det sker, hvis et flertal af briterne stemmer for en konservativ regering, der har lovet en folkeafstemning om landets medlemskab af unionen i 2017. Af denne grund har mange iagttagere kaldt dagens parlamentsvalg for det vigtigste i en generation. Fortsætter David Cameron som premierminister, betyder det potentielt, at EU og Storbritannien kan have vinket farvel til hinanden, næste gang briterne går til valg i 2020.
Det vil ikke kun få enorme økonomiske konsekvenser, men også kaste EU ud i en endnu dybere eksistentiel krise.
Omvendt er der dem, der påpeger, at både Labour og De Konservative har lovet at arbejde for reform af EU, og at de er så godt som enige om, hvad der skal ændres.
En folkeafstemning vil komme før eller senere, påpeger de. Med andre ord vil det ikke betyde det store for EU, hvem der vinder dagens valg.
Hvis bare det var så vel. Imidlertid kan den sidstnævnte tolkning vise sig at være en kende for optimistisk – først og fremmest fordi disse stemmer overser betydningen af personlighed og forhandlingsstil i politik.
I de seneste fem år har den britiske premierminister formået at skubbe såvel venner som fjender fra sig med sin konfronterende tilgang til det europæiske samarbejde.
Han har gang på gang vist, at han ikke har læst ordentlig op på lektien forud for vigtige møder og har som resultat høstet nederlag efter nederlag, hvilket har ført til britisk isolation inden for EU.
I 2011 nedlagde han veto imod Finanspagten, hvorefter de øvrige lande fortsatte uden ham. Sidste forår førte han en højlydt og udiplomatisk kampagne imod udnævnelsen af Jean-Claude Juncker til Kommissionsformand – og tabte.
Men mest skadeligt har været løftet om en folkeafstemning om landets medlemskab af unionen og den medfølgende trussel om, at han ikke udelukker at støtte udmeldelse, hvis ikke han får de ændringer, han kræver.
Labour-formand Ed Miliband har omvendt rakt hånden ud til de øvrige europæiske stats- og regeringschefer og lovet, at en »Labour-regering vil være seriøs i forhold til at føre an i Europa igen og seriøs omkring reform af Europa«. Labour har traditionelt ikke været lige så splittet over EU som De Konservative, og med en udtrykt vilje til samarbejde er det svært at forestille sig, at forhandlingsklimaet mellem briterne og de øvrige EU-partnere ikke vil stige adskillige grader, hvis det er en konstruktiv britisk premierminister, der møder op, frem for én der stiller ultimatummer.
At særligt Tyskland og Frankrig kan præsentere eventuelle reformer som henholdsvis tyske og franske sejre er særlig vigtigt i lyset af, at begge lande afholder valg i 2017.
Ed Miliband har dog rigtig nok forpligtet sig til en folkeafstemning om landets medlemskab, når der næste gang sker overførsel af suverænitet fra London til Bruxelles. Det har fået en del iagttagere til at pege på, at der er en risiko for, at Storbritannien til den tid vil have et mere EU-fjendtligt konservativt parti, hvilket vil højne risikoen for såkaldt Brexit til den tid.
Det er unægteligt en risiko, men det er langtfra givet, at det vil gå så galt – særligt hvis Miliband får succes med at forhandle reform på plads.
For De Konservative kan yderligere EU-skepsis – et emne som rangerer langt, langt nede på briternes prioritetsliste – lige så let føre til vælgerflugt. Denne valgkamp har netop vist, hvor lidt vælgerne orker at diskutere EU.
Briterne har i dag et valg mellem David Camerons EU-politik, der har været drevet af kortsigtede lappeløsninger, primært med henblik på at passivisere interne EU-kritikere i Det Konservative Parti, og Ed Milibands løfte om at bringe landet tilbage i hjertet af Europa gennem samarbejde. Europa har ikke en stemme i dette valg – men udfaldet vil utvivlsomt få stor betydning for unionen og dens udvikling i de kommende år.

