Hvorfor tale om mishandling, når det handler om opdragelse?
Man tugter da den, man elsker
Indtil 1997 kunne forældre stadig svinge tugtens ris og mishandle deres børn uden at komme på kant med loven eller være i strid med den officielle kristne ideologi om kærligheden som intet usømmeligt gør, som overgår alt, og som aldrig bortfalder.


 Har ophævelsen af revselsesretten været overilet, når savnet af den allerede nu gør sig højrøstet gældende? 
Indtil 1997 kunne forældre stadig svinge tugtens ris og mishandle deres børn uden at komme på kant med loven eller være i strid med den officielle kristne ideologi om kærligheden, som intet usømmeligt gør, som overgår alt, og som aldrig bortfalder.
Jamen at slå sine børn for at opdrage dem til lydighed og straffe dem for at have handlet forkert, det er da ikke mishandling.
Hvad er det så? 
Hensigten er helt utvetydigt at tilføje barnet smerte for at få banket ind i dets bevidsthed, at det forkerte gør ondt. At bestride dét er lige så absurd som når forældre, mens de slår løs på deres børn, påstår, at det gør mere ondt på dem selv end på børnene.
Et af formålene med den sorte pædagogik var at aflede barnets opmærksomhed fra motiverne til de voksnes handlinger og i stedet få det til at indse det forkerte i dets egne behov og ønsker - for barnets egen skyld, som det hed.
Når de fleste opfatter begrebet straf som noget naturligt og selvfølgeligt, må det hænge sammen med, at de selv er blevet straffet, så længe de kan mindes og måske endnu længere - fra de små såkaldt harmløse tjat over pilfingrene til de større endefulde og øretæver, som vi efter sigende ikke tager ska-ska-skade af.
Hvordan det er
I betragtning af at der har været børn fra tidernes morgen, er det påfaldende, at barndommen som begreb er af forholdsvis ny dato. Og med den lille Isak på bålet og den mishandlede Menneskesøn på korset er barnet som offer kanoniseret i vores mytologi.
Barnets egen dag begynder sent i vores historie. Indtil middelalderen blev børn betragtet og behandlet som små voksne. Siden da er det gået fremad med stormskridt. Eller er det? 
1900-tallet er ikke for ingenting blevet kaldt for ofrets århundrede, det blev også kaldt for barnets, og FN vedtog i samme anledning en erklæring om barnets rettigheder. Som de andre frihedserklæringer i vores historie fortæller den mere om, hvordan det burde være, end om hvordan det er.
Barnet har en skrøbelig eksistens som retsvæsen i en international sammenhæng, menneskerettighedserklæringen fra 1948 siger ikke noget om børns ret til beskyttelse endsige selvbestemmelse, og det er ikke bindende for nogen, når børnedeklarationen så smukt siger, at det er lige meget, hvor du er født og af hvem, det er lige meget, om du er en dreng eller en pige, der må ikke gøres forskel på børn, du har ret til at leve i frihed, du har ret til et land at bo i, hvis du er anderledes, skal de andre hjælpe dig, du har ret til at tænke og tro, hvad du vil, du skal ikke arbejde, hvis du hellere vil lege, du har ret til at leve i fred, og du skal lære at forstå, hvordan andre børn i verden har det.
Børnemishandling?
Vold, pædofili og andre krænkelser af børn finder sted i et omfang, som svarer dårligt til idealforestillingerne i en kultur, der opfatter sig selv som overordnet og højtudviklet. Hvorvidt omfanget af børnemishandling er stigende eller blot ikke aftagende, står hen i det uvisse, måske får vi bare mere at vide end før også på dét område, og mediernes sensationsbehov skal jo mættes. Men når børnemishandling vækker offentlighedens indignation, er det så på grund af mishandlingen, eller fordi den bliver afsløret?
En almindelig måde at forholde sig til ubehagelige sandheder på er afvisning og fornægtelse, som kan udmønte sig i forargelse over, at nogen tillader sig at komme her og påstå, at virkeligheden ser ud, som den gør.
Men den lader sig ikke altid bortforklare. Børnemishandling er genstand for omfattende forskning, og stadig flere læger, pædagoger og psykologer har lært at gennemskue de mange løgnehistorier om børn, der er faldet ned ad trapper og borde og har fået blå mærker og brækket arme og ben - camoufleringer af vold, som ofte har været livstruende og på længere sigt sjæleligt invaliderende.
'Og alle de store de slog de små, og de lod pryglene videre gå', som der synges i "En Spurv i Tranedans". 
Et barn, man slår, lærer at slå. Det er sagt før, og det må gentages, så længe det er mere accepteret i teorien end i virkeligheden.

