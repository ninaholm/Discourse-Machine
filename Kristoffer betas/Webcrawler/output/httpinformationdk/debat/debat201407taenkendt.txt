Tænk, hvis vi endte med en nation af curlingkøer
Der er ikke råd til, at køerne kommer på græs længere. Al den spildtid mellem mark og stald er en unødvendig luksus, som vi måske nok kunne tillade os i århundreder, men nu er det slut


 Der er stadig køer på de danske marker, det kan vi se ud ad bilruden. Tunge sortbrogede eller røde dyr græsser, ligesom på tegningerne på mælkekartonerne. Vi kører inden om en gård i sommerlandet og får lov at komme med i stalden efter morgenmalkningen. Børnene er ikke til at drive ud igen, de sidder hos kalvene og lader sig overslikke af de ru tunger. Vi køber mælk med hjem, og den fede råmælk afsætter en belægning på indersiden af glaskanden. Vi voksne har optur på den selvgode måde, fordi vi får lov at vise vores stenbrobørn sammenhængen mellem ko og mælk som andet end et postulat i en Arla-reklame.
Køerne på marken. Et barndomsminde, et kulturelt ikon for et landbrugsland. Men faktisk er det kun en fjerdedel af de danske malkekøer, der kommer ud under åben himmel, selv her i højsommeren. Hvor 75 procent af alle køer for bare 10 år siden kom på græs, er tallet i dag nede på 25 procent. Ingen lov tilsiger, at malkekvæg fra konventionelle landbrug skal på græs, og så kommer de ikke på græs.
Det kan ikke betale sig. Al den spildtid mellem mark og stald er en unødvendig luksus, som vi måske nok kunne tillade os i århundreder, men nu er det slut. Konkurrenceevnen, du ved. Nødvendighedens politik. De bliver glade for det i længden. Vænner sig i hvert fald til det. Ligesom vi andre må vænne os til mindre service i disse år, må også vores sortbrogede venner stramme balderne, sætte produktionen i vejret og stoppe klynkeriet. Ellers ender vi med en nation af curling-køer, der sakker bagud i forhold til resten af verdens kvægbesætninger.
På Folkemødet på Bornholm var der forpremiere på dokumentarfilmen Så meget godt i vente, der kommer i biograferne til efteråret. Filmen portrætterer Niels Stockholm, som igennem fire årtier har drevet en gård i Nordsjælland efter biodynamiske principper.
Her vægtes kontakten til dyrene og omsorgen for deres velbefindende højt, og det ville være utænkeligt, at køerne ikke skulle nyde det saftige græs på de tilstødende marker. Men denne måde at drive landbrug på passer ikke med de officielle retningslinjer, som nødvendigvis må være standardiserede.
I filmen viser det sig i det paradoks, at den idealistiske bonde, der taler om sine køer, som andre taler om deres børn, forfølges af økologikontrollen med anklager om dyremishandling.
At flertallet af danske køer ikke længere kommer ud, skyldes en lang række forhold. Større besætninger, robotmalkning og prissætningen af mælk. Men i Sverige kommer alle køer stadig på græs i sommermånederne, da det er vedtaget ved lov. Det var måske noget for Dan Jørgensen, når han er færdig med at agitere imod Matador Mix til fredagshyggen?
Lovgivning er imidlertid én ting. Noget andet er den måde, hvorpå det industrialiserede landbrug forholder sig til dyr. En tilgang, der er så instrumentel, at danske svinebønder hver morgen finder det helt naturligt at skovle døde pattegrise sammen, og kvægbranchen uden at blinke kan argumentere for rimeligheden i, at køerne må blive inden døre.
»Det er udviklingen,« hedder det med beklagelse – underforstået, at protester må tilskrives sentimentalitet eller nostalgi.
Men udviklingen dumper ikke ned fra himlen. Den afmægtige fatalisme, hvormed vi demonterer velfærd for såvel dyr som mennesker, er langtfra så objektiv og værdineutral, som vi lader som om. Og idealister som Niels Stockholm minder os om, at man godt kan opfatte dyr som produktionsdyr, men samtidig betragte dem som levende og følende væsner. Ligesom vi tillægger mennesker mere eller mindre sjæl og metafysik, men ikke har noget problem med at forstå os selv som biologi i andre sammenhænge.
Man kan sagtens argumentere for økologi og græssende køer på systemets teknokratiske præmisser, for procentdelen af gode næringsstoffer er højere i mælk fra køer på græs end i mælk fra staldkøer. Men hvis man vil nærme sig en forståelse af, hvilke værdier der er på spil, skal man glemme procentregningen.
I stedet må man forlade sig på evnen til at indleve sig i en sanselig verden, hvor dyr og natur har en værdi i sig selv og ikke kun i økonomisk forstand. Ligesom mennesker.
Signe Løntoft er ekstern lektor ved Roskilde Universitetscenter og journalist

