Kære togpassager ...
... det vil være oplagt, at du og DSB slår pjalterne sammen, så vi ikke ender på et miljømæssigt sidespor. Der er brug for nye initiativer til at stoppe CO2-udledningen, inden vi når endestationen
Kære togpassager - efter du nu i lang tid har været barrikaderet bag DSB-s magelige slogan -tag toget - nedsæt dit CO2-udslip-, er det tid til at tage det næste skridt. Det er ikke nok at sidde og rumle i de dejlige toget og tro, at problemerne løser sig selv. Arkiv


 DSB har snart haft den samme affaldspose hængende i dit tog i to år. Det er unægteligt et godt stykke tid, så mon ikke du nu kan nikke genkendende til sloganet 'tag toget - nedsæt dit CO2-udslip.'
Måske har du med tiden undret i dig over opfordringen og dens egentlige betydning? For hvad er det lige præcist, DSB vil have dig til, når du allerede sidder i toget. Du har jo valgt det miljørigtige spor!
Den lille pose er et af DSB's tiltag i forbindelse med kampagnen '1 ton mindre'. Formålet er at få befolkningen til at tage ansvar for deres CO2-udslip. Måske tager du et bevidst ansvar nu, måske kører du bare med toget. Uanset hvad, er du på sporet, mens mange andre bare nøjes med at købe en Coca-Cola, der også er en del af initiativet; men lad nu det ligge.
Virkeligheden
Måske tilhører du en stigende del af befolkningen, der er træt af at høre, at vi som danskere tilhører verdenseliten blandt CO2-syndere med en gennemsnitsudledning på 12 tons om året. Det er den mængde verdens klimaforskere gang på gang er blevet enige om, er temmelig meget. Faktisk påpeger de seneste beregninger, at det ligefrem er ekstremt. Vi har altså et problem, der skal løses, uanset om vi er trætte eller ej.
Hvis man hver dag pendler 12 kilometer med S-tog eller 20 kilometer med regionaltog udleder man ca. ét ton CO2 pr. år mindre end, hvis man benytter en bil. Den almene opfattelse er derfor, at DSB-kunder - altså dig - udleder mindre CO2 end landsgennemsnittet. Du er simpelthen et forbillede for samfundet og i det henseende uundværlig. 
Forskningen peger på, at vi skal skære vores CO2-udslip helt væk. '1 ton mindre' handler netop, trods det lidt underlige navn, om at nedsætte CO2-udslippet ton for ton. I den forbindelse er det lidt paradokssalt, at en så stor virksomhed som DSB umiddelbart bare forsøger på at få dig til at tage toget. Ja, det lyder nogen gange som om, de mener, at jo mere man kører med toget desto bedre. Hvis det var sandt, skulle alle pendlere opfordres til at flytte ud for enden af den transsibiriske jernbane. 
Hvis vi lægger sarkasmen til side er sandheden den, at DSB ikke rigtig blander sig i debatten.
Et gran af inaktivitet
Når det for DSB handler om at værne om togpassageren forundres man. Alle, undtagen de fire 'enegængere' fra Enhedslisten, har for nyligt stemt for at bygge en Motorvej ud til den nye Statsministers valgkreds i Frederikssund. Meget peger på, at Motorvejen er overflødig og blot et ufatteligt eksempel på grønne landskaber, der omdannes til asfalt.
Der kører S-tog fra Frederikssund til København (40 kilometer) og som de førnævnte tal indikerer, giver det i klimasammenhænge mening at benytte det. Forunderligt nok har Vejdirektoratet fastslået, at motorvejen vil koste S-toget 100.000 passagerer om året. Tænk, at du som passager ikke har hørt en lyd om det fra DSB. Umiddelbart virker det som om man siger: "Nå ja, hvis de virkelig vil sidde i kø."
Sådan var det også forleden i Hårslev, hvor Transportministeren definitivt lukkede jernbanen mellem Næstved og Slagelse (40 kilometer) ved at overlade strækningen til Miljøministeren. Begge ministre mener nemlig, det er passende at grave sporene op, lægge noget asfalt og kalde strækningen en 'natursti'. Nordea Fonden betaler, og Danmarks Naturfredningsforening ser til med en besynderlig glæde. Det mest kvalificerede bud siger nemlig, at der kan køre 800.000 passagerer på strækningen om året. Næstved og Slagelse er ganske vigtige byer i det Sjællandske. 
Det må da undre enhver togpassager, at DSB ikke har haft nogen interesse i at bibeholde strækningen? Tænk, at alle taler om kollektiv trafik?
Tangerer chikane
Det er efterhånden alment accepteret, at hvis klimaproblematikken skal løses, kræver det, at befolkning, virksomheder og politikere går hånd i hånd. I to år har DSB forsøgt at få passagerne til at gøre det, de allerede gør. Måske er det tid til et sporskifte?
Derfor vil det være passende som passager at gøre DSB opmærksom på, at en bred vifte af politikere igen har bestemt, at vores tidligere foregangsland skal have mere vej. Hovedstaden, der forsøger at kalde sig 'Verdens Miljømetropol', skal have endnu en gedigen indfaldsvej - Nordhavnsvejen. En offentlig tilgængelig rapport fortæller, at S-toget til Farum, Klampenborg, Hillerød/Holte og ikke mindst kystbanen vil blive lukket i op til tre måneder. Hvis DSB forsætter i deres nuværende spor, vil de vende den anden kind til og indsætte en flok af de såkaldte S-busser, der under normale omstændigheder driver almindelige S-togpassagerer som dig til vanvid. 
Hvis tusinder og atter tusinder af passagerer nord for København ikke skal bytte deres togkort ud med et besøg hos en brugtvognsforhandler, skal DSB engagere sig. 
Det vil være oplagt, at du og DSB slår pjalterne sammen og hjælper politikerne tilbage til forhandlingsbordet, hvor de igen kan tænke over hvad København skal bruge endnu en indfaldsvej til? Sandheden er, at borgerne har svært ved at trække vejret i forvejen. Hvilken ret kommer mon først - luft eller asfalt?
Forbilledligt skridt
Vi kan naturligvis ikke omstrukturere alting i morgen, og derfor skal CO2-udslippet gradvist nedsættes. Problemet er bare, at det sagde vi også, da den lille affaldspose blev sat op i toget for godt to år siden. Der er ikke sket noget endnu - ud over en finanskrise. 
Summa summarum er, at samfundet har brug for nogen, der kan vise vejen mod det rigtige spor. CO2-udslippet stiger stadig, og den infrastruktur man vil bygge i dag vil være udslagsgivende langt ud i fremtiden.
Så kære togpassager - efter du nu i lang tid har været barrikaderet bag DSB's magelige slogan, er det tid til at tage det næste skridt. Det er ikke nok at sidde og rumle i de dejlige toget og tro, at problemerne løser sig selv. Du kan ikke vente på alle de andre, for de venter på dig. Og du er jo eksemplarisk! Men du kan forstå, er du også en truet dyreart.
Derfor ville det være fantastisk, hvis du sammen med DSB begyndte at tænke på de næste tons CO2 og samtidig forsøgte at få ringene fra dit første ton til at sprede sig. Vi skal jo have fat i den alt for store del af befolkningen, der endnu ikke er kommet i gang.
Heldigvis er der rigtig mange ting, man aktivt kan gøre for at forhindre et klimatisk sammenbrud ud over at køre i tog: plant et træ, skift energiselskab, efterisolér dit hjem, sorter affaldet, overvej hvor ting og mad kommer fra og om du overhovedet har brug for det hele. Tænk lokalt, løsningerne eksisterer allerede og skal derfor ikke opfindes. Du ved det nok godt, men husk man kan gøre det nu og i morgen igen.
Hvis du starter, kan det være at DSB følger med. Måske bliver teksten på den lille CO2-forurenende plastikpose skiftet ud. I hvert fald ville det være en god idé at komme med andre gode råd end dem, vi allerede har gjort til en sund vane. Men husk det hjælper kun, hvis trenden får lov til at forplante sig. 
Vi står over for en række omstillinger, og målet er den CO2-neutrale endestation. Jo mere vi omgiver os med vejvisere, desto nemmere er det at blive på sporet.
Kom op af sædet og vær med til at vise vejen frem. Lad os se om vi ikke kan få DSB til at tage det her alvorligt.

HansHenrik Samuelsen er Freelance Geograf og sekretær i Rådet for Bæredygtig Trafik

