Om kravet til neutralitet

At vælge tørklæde er et valg bestemt af en islamisk lovgivning, som har mange andre implikationer, og som jeg derfor tager afstand fra, fordi jeg ikke ønsker et samfund med en sådan lovgivning, skriver dagens læser.


 I et indlæg den 20. juni kritiserer Sune Jensen min diskussion af forslaget om at forbyde dommere at bære religiøse symboler. Det kræver et kort svar.
For det første kritiserer han mig for at hævde, at det er et brud med den anklagedes religionsfrihed, at dommeren bærer religiøse symboler. I stedet påstår han: "Religionsfrihed er ikke frihed fra andres religiøse symboler - det ville være absurd, for det ville være en religionsfrihed formuleret som religionsforbud". Denne kritik ville være rigtig, hvis der var tale om et absolut forbud mod overhovedet at optræde med religiøse symboler; men det er der jo ikke. Der er kun tale om et forbud, når man optræder som fortolker af den sekulære demokratiske lov, som skal gælde for alle samfundsmedlemmer uanset religion. Jeg har kun påstået, at der er tale om et brud på religionsfriheden, når de borgere, som fortolker loven, samtidig fremstår som repræsentanter for særlige religiøse anskuelser.
For det andet polemiserer Sune Jensen imod min påstand om, at religionsfrihed implicerer, at religionen ikke bør bruges som argument for, hvorledes de love, som skal gælde for alle uanset religion, bør være. Han insinuerer, at jeg ikke kan opretholde dette krav og samtidig fastholde den demokratiske procedure. Og det begrunder han på, at vi i denne procedure faktisk argumenterer både irrationelt og religiøst. 
Jeg er selvfølgelig enig med ham i det sidste: at vi ofte argumenterer irrationelt og religiøst i politik. Det betyder, at vor uenighed drejer sig om, hvad vi skal slutte fra denne erkendelse. Sune Jensen slutter, at fordi vi faktisk ofte er irrationelle i politik og bruger religiøse argumenter, så er det forkert at kræve, at vi bør være rationelle og ikke bruge religiøse argumenter. Det er en slutning, som i sin konsekvens opgiver selve fordringen på rationalitet, og som derfor vil ende med at ødelægge demokratiet.
I modsætning hertil mener jeg, at netop fordi vi ofte er irrationelle og bruger religiøse argumenter, bør vi i den demokratiske debat være endnu mere omhyggelige med at kræve rationalitet og argumenter, som hviler på den politiske ligeværdighed for alle uanset religion. Derfor vil jeg ganske simpelt opretholde kravet om, at vi i den demokratiske debat ikke bør bruge argumenter, som hviler på specifikke religioner, ved at argumentere for dette krav i den demokratiske debat og ved at påpege religiøse argumenter, når de stikker næsen frem. Og dermed - hvis demokratiet skal leve - forhåbentlig få flertallet med mig. 
Til slut må jeg lige nævne en kuriositet i Sune Jensens indlæg. I sin karakteristik af visse muslimske kvinders situation påstår han både, at tørklædet ikke er noget, de vælger, og at det er et valg, som han selv til dels savner en forklaring på. Altså både et valg og ikke et valg. I den usikkerhed findes intet fodfæste. 
For mig at se er der tale om et valg bestemt af en islamisk lovgivning, som har mange andre implikationer, og som jeg derfor tager afstand fra, fordi jeg ikke ønsker et samfund med en sådan lovgivning.

