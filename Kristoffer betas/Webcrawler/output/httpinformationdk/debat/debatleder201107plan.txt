Plan for byen



 I går beskrev vi den berlinske bydel Neukölln, der i årevis havde ry som hårdt socialt belastet kvarter og kriminel ghetto, men som på kort tid er blevet så übercool, fordi trendsættere, kunstnere og studerende har indtaget bydelen og med en ny bevægelse af kapital og kreativitet skabt en opblomstring af bydelen. Gentrificering kaldes det og henviser til, at den kulturelle overklasse flytter ind i gamle arbejderkvarterer, samtidig med at den oprindelige befolkning presses ud, når det bliver for dyrt.
Også i København forskønnede byfornyelsen i 1990'erne belastede bydele, men fortrængte samtidig de fattigste og dårligst uddannede. Alt sammen fordi kommunen satsede på en økonomisk bæredygtig befolkning, der kunne fylde kommunekasserne med skatteindtægter og gøre byen til en kreativ storby. En forandring, man kender fra en lang række storbyer, hvor almindelige folk presses ud af den indre by og ud i forstæderne med det resultat, at de forvandles til et dødt sted for profit og ensfarvet livsførelse. Gentrificering har en menneskelig pris, men det er ikke en løsning at være imod, for der er grundlæggende tale om en positiv forandring af bykvarterer, som ikke bare bliver mere attraktive, men også mere tolerante steder, når traditionelt indvandringstunge kvarterer får tilstrømning af kreative pionerer. Berlin er i den sammenhæng slet ikke en entydig fortælling om revolverkapitalisme, huslejens himmelflugt og de oprindelige beboeres fordrivelse. Til trods for den store bevægelse af mennesker og kapital findes der overalt i byen stadig boliger til almindelige mennesker.
Det handler derfor om at finde og skabe den rette balance. I den sammenhæng ved vi for lidt om gentrificering. Vi ved for lidt om skyggesiderne af udviklingen og den eksklusion af folk, der finder sted. Det er et politisk ansvar at sørge for, at vi kan give nogle bedre svar på konsekvenserne af den udvikling af vores storbyer, som vi grundlæggende opfatter som positiv.

