Kammerater, tænk på kulturen i kommunen
Vi har en regering, der har sat kulturpolitikken på standby. Men i kommunerne har de mange socialdemo-kratiske borgmestre nu muligheden for at gøre en stor forskel, og det er vigtigt, at vi prioriterer området højt


 Kære Frank, Henning, Nikolaj, Anker - og resten af landets over 50 nyvalgte socialdemokratiske borgmestre.
Tillykke med det veloverståede kommunalvalg, der varsler morgenluft over det nu stærkt røde kommunale Danmarkskort. Valgkampen har bragt jer omkring de store og vigtige velfærdsdiskussioner - om børn, ældre og tryghed for den enkelte borger i Danmark. Kulturpolitikken har imidlertid ikke taget overskrifter. Trods det faktum, at godt halvdelen af de skattekroner, der går til kulturen, uddeles ude i kommunerne. Her har I altså et særligt ansvar.
Som konsekvens af det flotte valg, Socialdemokraterne har fået, viser det sig, at kulturen kommer til at sejle under blåt flag i de kommuner, hvor borgmesterposten er besat med en socialdemokrat. Simpelthen fordi de borgerlige i konstitueringerne har fået mange formandsposter i de kommunale kulturudvalg. Det viste en rundspørge foretaget af Børsen forleden. Og der er grund til at tage forandringerne alvorligt, som den politiske kommentator Hans Engell advarer: »Tendensen til, at rød blok napper det hele undtagen kulturen, giver en risiko for, at kulturområdet bliver noget klemt økonomisk de næste år. For er de borgerlige ikke med i de årlige budgetforlig, så falder der jo også begrænsede midler af til deres område.« (Børsen 19/11)
Vigtige visionære
En borgmester, der er hurtig på lommeregneren, kan sagtens se, at der ikke er nemme stemmer at hente i kulturpolitik, når 42 pct. af danskerne, jvf Gallup-undersøgelser, siger, de godt kan leve med færre kulturtilbud. Men netop fordi der ikke er stemmer i kulturområdet uden hårdt arbejde, fremsyn og risikovillighed, udgør kulturområdet et felt i kommunalpolitikken, hvor man kan kende visionære politikere fra de mindre visionære.
Man siger gerne, at kultur er alt det, man først savner, når man skal undvære det. Tænk selv på hvordan din hverdag ville være uden f.eks musik, bøger, film og tv.?
Socialdemokratiske kulturpionerer som Julius Bomholdt og Niels Mathiasen, og mange års offentlige investeringer i kulturpolitik siden tresserne, har gjort danskerne vant til biblioteker, lokale teatre og støtte til kulturtilbud over hele landet. Spørgsmålet er, om I vil videreføre arven?
Der er flere gode grunde til at gøre det:
1. I socialdemokratisk optik er kultur, kunst og adgangen til den, et velfærdsgode på lige fod med øvrige velfærdsområder som uddannelse, sundhed og ældrepleje. Det drejer sig slet og ret om borgernes mentale velfærd og den rige stimulering og kritiske tænkning, som kunsten tilfører borgerne. I en situation, hvor op mod en tredjedel enten slet ikke eller i begrænset omfang får adgang til kunst og kultur, ligger her en stor udfordring for både staten og kommunerne.
2. Investeringer i kulturtilbud kan simpelthen også betale sig. Der er god købmandslogik i at satse på at profilere sin by som et attraktivt sted at flytte til eller at etablere sin forretning - med øgede indtægter til kommunekassen, når mange familier faktisk lægger vægt på udbuddet af kultur- og fritidstilbud, når de etablerer sig.
3. Kultur og kunst har så mange positive sideeffekter, at man fra politisk hånd kan tillade sig at udnytte dem på en lang række områder. Valgkampens store emner har været ældre, børn og bander. Tre områder, der udover en ressourcemæssig oprustning, kan trænge til nytænkning. F.eks. ved at tænke kultur ind i de traditionelle tilbud.
Det være sig idrætstilbud til unge i risiko for at blive kriminelle, huskunstnere i dagsinstitutionerne, musikterapi som led i smertelindring på plejehjem, kunst som et led i byplanlægningen og kulturaktiviteter som et led i indsatsen i ghetto-områder.
I kan sikre kulturen
Staten og og kommunerne har pligt til at sikre både børn og voksne mulighed for kreativ udfoldelse på et højt niveau. Det skal ikke være pengepungen, der afgør, hvor meget kultur et barn har adgang til i sin opvækst. Og det skal ikke være kommercielle interesser og sponsorer, der bestemmer, hvilke forestillinger teatrene sætter op eller hvilken kunst, der hænger på museerne.
Til syvende og sidst handler det om at sikre et godt, rigt og levende samfund for de generationer, der kommer efter os. Det kan vi bl.a. gøre ved at skabe lokale samfund, der stimulerer børnenes fantasi, kreativitet og skaberevne. Og som sikrer alle danskere gode kulturoplevelser og mulighed for at deltage aktivt i kulturaktiviteter og folkeoplysning gennem hele livet.
Vi har en regering, der har sat kulturpolitikken på standby! Men i kommunerne kan vi socialdemokrater gøre en forskel, og jeg håber, I vil bruge jeres borgmesterposter til at sikre, at det sker.
God arbejdslyst de kommende fire år!

Mogens Jensen er MF og kulturordfører for Socialdemokraterne

