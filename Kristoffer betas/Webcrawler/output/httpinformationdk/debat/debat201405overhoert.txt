Overhørt i London
I Storbritannien er den indvandrerkritiske politiker Nigel Paul Farage endt i stormvejr på grund af sin tyske sekretær/hustru. Imens slås håbefulde piger om prins Harry, der igen er blevet single


 
Asociale arbejdsforhold

	Formanden for UK Independence Party (UKIP), Nigel Farage, er blevet udråbt til hykler af mange briter, efter at BBC’s politiske redaktør spurgte ham, om ikke hans tyske hustru, der arbejder for ham som hans personlige sekretær, »tager en andens job?«. UKIP havde netop afsløret sine valgplakater i forbindelse med Europaparlamentsvalget, der blandt andet beskylder 26 millioner borgere fra andre EU-lande for at være ude efter britiske job.

	Farage afviste kritikken: »Jeg har brug for nogen til at hjælpe mig med arbejdet ved midnat, klokken 1, klokken 2 om morgenen, asociale tidspunkter,« sagde han.

	Indpendentlæseren med brugernavnet wavyheaded er dog langtfra imponeret over undskyldningen:

	»Ostefjæs er i den grad hyklerisk. Han ansætter en immigrant, så han kan få hende til at arbejde 24/7, sikkert for færre penge, end en britisk person ville tjene (...) Hun bliver uden tvivl udnyttet,« skriver læseren.

	Læseren Beckenbauer mener, at briterne hellere må skynde sig ned og købe en pint, før alle disse immigranter »danner kø ude foran den lokale pub«.

	»Du må hellere købe et lager af cheddar og Marmite (gærsmørelse til brød, red.), før invasionen begynder, og det bliver umuligt at få fat på en indkøbsvogn,« skriver læseren og spørger ironisk, hvorvidt det giver mening kun at begrænse den fri bevægelighed for andre EU-borgere.

	»Burde der ikke være en lov, som forhindrer horder fra alle fire hjørner af de britiske øer i at mødes i din landsby?«

	En Don McCarron mener imidlertid, at Farage har »almindelig sund fornuft – et ønske om en ordentlig grænsepolitik og selvstyre – på sin side.«

	»Formørket sludder som det her understreger kun desperationen blandt dem, der er modstandere af disse værdier,« skriver han i samme avis.

Mumleserie

	BBC’s seneste dramasatsning, Jamaica Inn – der gennem tre episoder følger den unge Mary Yellan, da hun grundet moderens død tvinges til at flytte ind hos sin smugleronkel og tante – har givet anledning til over 1.400 klager, fordi seerne ikke kunne høre, hvad flere af skuespillerne sagde.

	BBC insisterede efter første episode på, at der var tale om tekniske problemer, men måtte senere erkende, at skuespillerne ganske enkelt havde fået lov til at mumle.

	Guardianlæseren Savosavo var en af de få, der ikke kunne se »årsagen til alt det postyr«.

	»Jeg så første episode og havde ingen problemer med at høre, hvad de sagde. Når man lytter til folk, der taler med en anden accent, anderledes end ens egen, må man gøre sig umage. Efter The Wire (amerikansk tv-serie, red.) var Jamaica Inn barnemad,« mente læseren. En anden mente imidlertid ikke, at det havde noget som helst med »den uvante vestengelske accent at gøre«.

	»Jeg kunne ikke høre, hvad de sagde, selv da jeg lyttede med høretelefoner på iPlayer. Meget skuffende. Jeg skal helt sikkert se episoden igen med undertekster«.

	Læseren Frank roser vedkommende for »endelig at have fundet ud af, hvordan man bruger undertekster«.

	»Det er det, de er der for,« mener han.

Harry single igen, igen

	Prins Harry og hans kæreste gennem to år, 25-årige Cressida Bonas, har slået op, hvilket straks har sat gang i debatten i det britiske og fået håbefulde unge piger til at melde sig på banen: »Jeg er her, hvis du har brug for mig, Harry,« skriver en på The Daily Mails hjemmeside.

	Mest handler diskussionen dog om årsagen til bruddet, som ifølge tabloidaviserne kan skyldes Bonas’ vennekreds. Nogle af hendes veninder har tilsyneladende besluttet at deltage i et nyt realityshow, Ladies of London, på kanalen Bravo. Bruddet mellem prinsen og danserinden er muligvis et resultat af et skænderi mellem de to, efter at Harry forsøgte at overtale ’Cressie’ til at tale veninderne fra at deltage, fordi han frygtede, at de skulle afsløre pinligheder om ham, siger »en kilde med førstehåndskendskab« til sagen ifølge The Daily Express.

	»Førhen holdt de royale sig fra ikkeadelige personer af netop denne grund. Det siges, at en sand gentleman eller -dame værner om privatlivet og ikke opfører sig som disse nobodies, der higer efter berømmelse,« mener en Expresslæser.

	En anden påpeger, at Harry havde god grund til at være bekymret over Bonas’ vennekreds.

	»Siden de slog op, har der været en endeløs strøm af ’venner’, ’personer med førstehåndskendskab’, ’kilder tæt på parret’, som har nydt at sladre løs til alle, der ville lytte, om selv de mest ligegyldige og uinteressante detaljer i deres forhold,« skriver læseren på avisen hjemmeside.

På denne side giver Informations faste korrespondenter hver fredag et indblik i den folkelige debat i de lande, hvor de befinder sig. Hvad taler man om hos barberen i Rom? I Londons undergrund? På cafeen i New York? I ølstuen i Berlin? I elevatoren i skyskraberen i Beijing?

