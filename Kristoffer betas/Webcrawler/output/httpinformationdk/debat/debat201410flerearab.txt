Flere arabiske stater deler Islamisk Stats ideologi
Vel er IS langt mere brutal, men flere arabiske stater opererer ud fra samme grundlag – det gælder om at hævde islams overlegenhed og diskriminere alle ikke-rettroende


 Tvang i religion er ikke bare en ideologisk grundsten for Islamisk Stat – det hyldes også af islamistiske bevægelser i almindelighed.
I kraft at deres faste tro på, at de besidder overlegen viden om Guds vilje for menneskeheden, føler sådanne grupper sig ikke blot berettigede – men ligefrem forpligtede – til at handle på Guds vegne, hvilket også indebærer afstraffelse af alle, der ikke indordner sig under den guddommelige vilje. Dermed gør de krav på meget mere end selv at søge magten. Ja, i virkeligheden stræber de efter at helliggøre verden.
At bombardere IS og forbyde islamistiske bevægelser, der virker ved vold, kan muligvis stække disse kræfter i kortere eller længere perioder. Men strategien sætter ikke ind mod det dybereliggende ideologiske problem. Medmindre vi bekæmper ’tvang i religion’ i en direkte ideologisk konfrontation, vil disse grupper blot genopstå eller blive erstattet af tilsvarende med samme mission.
Selv om trosfrihed er et bredt accepteret princip, der internationalt er knæsat i Verdenserklæringen om Menneskerettigheder og Den Internationale Konvention om Borgerlige og Politiske rettigheder, er trosfrihed stadig meget langt fra at have etableret sig som hævdvundet princip i de arabiske lande. Det gælder såvel på statsligt niveau som i civilsamfundet.
Pligt til diskrimination
I den arabiske offentlighed er det en udbredt opfattelse, at diskrimination mod medlemmer af den ’forkerte’ tro eller mod personer med uortodokse synspunkter om den ’rette tro’ ikke alene er fuldt ud acceptabelt; det er også moralsk påbudt. Gennem streng håndhævelse af religiøse regler og påberåbelse af at være ’allieret med Gud’ kan arabiske regeringer tillige i vidt omfang råde bod på deres egen mangel på folkelig legitimitet.
Det medfører et særligt problem i bekæmpelsen af ​​ideologiske hard core-grupper som Islamisk Stat, eftersom hovedparten af de arabiske stater – herunder flere medlemmer af den militære koalition imod IS – deler disse gruppers forståelse af det legitime i at bruge tvang i religion. Nok er Islamisk Stat mere brutal i sin praksisser, men dybest set opererer gruppen ud fra samme grundlag som disse stater: Det drejer sig om at hævde islams overlegenhed og om at praktisere religiøs diskrimination mod enhver ikke-rettroende.
Islamisk Stat er rede til at henrette folk for deres afvigende tro, og det samme er Kuwait, Qatar, Saudi-Arabien, Sudan, De Forenede Arabiske Emirater og Yemen, hvor apostasi (at frafalde en religion, red.) regnes for en forbrydelse, og dødsstraf i teorien kan praktiseres. Dog har de været påfaldende tilbageholdende med at håndhæve den. Således er der ikke meldt om nylige henrettelser for apostasi i nogen af de nævnte lande, og i Saudi-Arabien har der ifølge det amerikanske udenrigsministerium ikke fundet en sådan henrettelser sted i 20 år.
Lurepassere
Ved de sjældne lejligheder, hvor en henrettelse for apostasi kommer på tale i disse lande, griber de i reglen til undtagelsesforanstaltninger for at undgå det.
I 1996 måtte myndighederne i Kuwait forholde sig til deres første tilfælde af apostasi siden uafhængigheden, da Hussein Ali Qambar, en shiamuslim, valgte at konvertere til kristendommen og antage ’Robert’ som fornavn. Qambar havde ladet sig skille sig fra sin kone, og hans konvertering kom for dagens lys i forbindelse med en retssag om forældremyndigheden over parrets børn. I overensstemmelse med islamisk skik forsøgte man først at overtale ham til at fortryde sin konvertering, men til ingen nytte. Islamister begyndte herefter at agitere mod ham og presse på for at få anlagt en retssag, hvor han kunne bliver dømt for apostasi.
Sagen kom for retten, og en dommer anbefalede dødsstraf. Det satte de kuwaitiske myndigheder i en klemme, da der efter sharialovens begreber ikke kunne herske tvivl om, at Qambar var en ægte frafalden. For at afdramatisere situationen, valgte man så at udstyre ham med et pas og gav ham lov til at stille og roligt at forlade landet.
En lignende sag opstod i Yemen i 2000, da Mohammed Omer Haji, en somalisk flygtning, der var konverteret fra islam til kristendommen, blev arresteret og anklaget for frafald. Endnu en gang foregik der omfattende aktiviteter bag kulisserne for at afværge eksekveringen af hans henrettelse, og det hele endte med, at han fik bevilget asyl i New Zealand sammen med sin kone og søn.
I år i Sudan blev Meriam Ibrahim også dømt for frafald og dømt til døden. I fraværet af hendes muslimske far var Ibrahim af sin mor blevet opdraget som kristen, men i Sudan gælder en islamisk lovbestemmelse om, at børn skal arve deres fars religion, så Ibrahim blev officielt kategoriseret som muslim. Dette betød, at hun teknisk set var en frafalden, der angiveligt havde forladt islam til fordel for kristendommen.
Efter et stærkt internationalt pres omstødte en appelret dødsdommen. Hun blev løsladt fra fængslet, og som i det kuwaitiske og yemenitiske tilfælde fik hun til sidst lov til at forlade landet.
Disse lande prøver således at få i både pose og sæk. De ønsker ikke at henrette nogen for apostasi, fordi de ved, at reaktionen vil blive et internationalt ramaskrig, men de frygter samtidig også reaktionen fra deres religiøse elementer, hvis de forsøgte at afskaffe muligheden for dødsstraf.
Denne lurepasser-metode har tjent dem ganske vel indtil nu. Men med væksten i religiøs intolerance og udbredelsen af ​​sekterisk relaterede konflikter i forskellige dele af regionen bliver den stadig mere uholdbar. Så længe disse lande viger tilbage fra klart at forpligte sig på trosfrihed, bidrager de også til at legitimere handlinger begået af grupper som IS. Før eller siden bliver de nødt til at beslutte sig for, om de ønsker at være en del af problemet eller en del af løsningen.
Brian Whitaker er tidligere mellemøstredaktør på The Guardian
© The Guardian og Information Oversat af Niels Ivar Larsen

