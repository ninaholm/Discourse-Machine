Et lille skridt – men ikke en løsning



 ’For IMF er det et spørgsmål om sandfærdighed og god økonomisk sans, for Tysklands nuværende ledelse er prioriteten det kommende valg.’
Der Spiegel

Endnu et kriselån – denne gang 34,4 mia. euro – vil snart være på vej til det gældsplagede Grækenland efter endnu et maratonmøde i den såkaldte trojka – Den Internationale Valutafond (IMF), Den Europæiske Centralbank (ECB) og eurozonens finansministre, der i fællesskab står bag lånene til landet. Vanen tro var Grækenland på statsbankerottens rand, inden en aftale blev indgået og pengene frigivet.
Alligevel var dette møde anderledes. Forsinkelsen i udbetalingen af det næste kriselån skyldes nemlig ikke en diskussion om, hvorvidt grækerne havde gjort nok – det havde de. Den skyldtes derimod intern uenighed blandt kreditorerne. En uenighed, der er opstået i erkendelse af, at den hidtidige strategi har slået fejl.
Reform- og effektiviseringskravene knyttet til kriselånene har – som mange økonomer havde forudset – ikke ført til vækst og dermed et fald i landets gæld som andel af BNP. I stedet gennemlever landet en depression uden fortilfælde i nyere europæisk historie. På trods af at private kreditorer i begyndelsen af året afskrev nogle af deres tilgodehavender, ville landets gæld næste år nå op på 190 procent af BNP, hvis ikke der blev grebet ind.
Den kendsgerning stod klart for alle, da man mandag satte sig til forhandlingsbordet. Ifølge udregninger, alle accepterede, ville Grækenlands gæld – hvis man ikke foretog sig yderligere – være 144 procent af BNP i 2020. Opgaven lød derfor: Hvordan får vi det tal ned på de aftalte 120 procent af BNP i 2020, som er målet og betingelsen for, at IMF forbliver i trojkaen?
Den aftale, der blev resultatet af nattens forhandlinger, tyder umiddelbart på, at IMF tabte det slag, der i ugevis har stået på mellem Valutafonden og EU, om den foretrukne løsning. Der er nemlig ingen omtale af nogen nedbringelse af den græske gæld, sådan som IMF har krævet. I stedet er der en række tiltag, såsom lavere renter på landets første kriselån, længere løbetid på landets andet kriselån, en aftale om, at ECB kanaliserer profitten på sine græske statsobligationer tilbage til Grækenland, samt ikke mindst tilbagekøb af udestående græske statsobligationer. Tilsammen skal dette få Grækenlands gæld ned på 124 procent af BNP i 2020. Stadig højere end de 120 procent krævet af IMF.
Men IMF er ikke blevet trynet. Den har fået en lille – men uhyre væsentlig – tilføjelse ind i teksten, nemlig at Grækenlands gæld-til-BNP-forhold i 2022 skal være »væsentligt lavere end 110 procent«. Med eurolandenes håndslag på det mål binder de sig til i fremtiden at afskrive grækernes gæld, hvis målet ikke kan nås på anden vis.
Og det er langtfra sikkert, mener de fleste økonomer dagen derpå. Der er masser af delelementer, der skal falde på plads, hvis den nye aftale skal gå efter planen. Den tyske finansminister Wolfgang Schäuble ved det og udtalte i går, at »yderligere tiltag for at reducere den totale gæld« kan komme på tale, når »Grækenland kan fremvise, eller er tæt på at kunne fremvise, overskud og opfylder alle betingelser«.
Så hvorfor ikke få det overstået nu, sådan som IMF’s økonomer anbefaler? Der Spiegel rammer i ovenstående citat plet: Det kommende valg i efteråret 2013 er vigtigere for kansler Merkel end at sikre, at Grækenlands gæld bliver bæredygtig her og nu.
Der er naturligvis også andre hensyn: Hvad vil der ske med de øvrige kriselån til Irland og Portugal? Hvordan skal eurozonelandene kunne blive enige om en bankunion et par uger efter at have accepteret milliardtab? Hvad med eventuelle fremtidige kriselån?
Tilsammen har disse overvejelser ført til, at eurozonen endnu en gang var valgt den (relativt) lette løsning.
Hvor forståeligt det end er, så er det ikke den bedste beslutning for hverken Grækenland eller EU som helhed. Aftalen giver nok Grækenland lempeligere vilkår, men det er ikke nok til en gang for alle at sikre, at landet er på bæredygtig kurs ud af krisen.
Fokusskiftet fra Grækenland til trojkaens strategi betød, at dette møde blev et af de mere produktive, men et svar på den græske tragedie – og dermed eurokrisen – var det ikke.

