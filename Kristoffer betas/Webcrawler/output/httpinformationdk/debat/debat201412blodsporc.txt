Blodspor og cykellygter
Der er to ting, andre nationer især forbinder os med. Cykelkultur og et højt alkoholforbrug. Hele min ungdom har jeg været tilhænger af begge dele, men det er indrømmet svært at kombinere dem. Dette er afsnit nummer to i adventskalenderen over mine værste drukminder


Jeg vågnede op på fortovet ved siden af min cykel med en varm dunken i kraniet. Jeg kom på benene og forsøgte at orientere mig i mørket. Jeg måtte være faldet i søvn på cyklen. Det har jeg prøvet før.Jeg tog mig til hovedet og mærkede en våd plamage over det ene øjenbryn. Min hånd var indsmurt i noget mørkt, og kanten af min hue føltes stiv og klistret på samme tid.Jeg havde aldrig prøvet at slå hul i hovedet før, men heldigvis havde alkoholen en bedøvende effekt.Gaden var tom. Med blodet dryppende fra panden ringede jeg efter en ambulance og satte mig ved siden af min cykel på det kolde fortov.Set udefra husker jeg det lidt ligesom scenen i Fight Club, hvor Edward Norton og Brad Pitt sidder foran et værtshus og deler en øl på kantstenen. Cyklen er min gamle svirebror. Men den er ikke helt så snakkesalig eller karismatisk som Brad.Jeg begyndte hurtigt at kede mig, og mine baller frøs. Hvor blev den ambulance af?Jeg rejste mig fra kantstenen og kom i tanke om, at mine forældre boede lige om hjørnet. Jeg besluttede mig for at blæse hul i ambulancen og min gamle cykel, som jeg ikke magtede at slæbe med. Den fik lov at ligge og blinke i natten med sine lygter.Jeg stavrede ned ad gaden, fumlede lidt med nøglerne og listede mig ind i opgangen. Men halvvejs oppe ad trappen fik jeg pludselig kolde fødder. Hvad ville de ikke tænke om mig? Deres egen søn. En voksen mand, der ikke kan tage vare på sig selv. Fordrukken og forblødende.Der er ingen grund til at gøre dem bekymrede, tænkte jeg. Jeg lister mig bare ind og vasker flængen og smider mig på sofaen. Det var en god ide.Jeg kastede jakken fra mig i entreen og stilede mod badeværelset. Synet af mit eget fjæs i spejlet punkterede dog hurtigt min smarte plan. Udover den gabende flænge over øjet havde jeg fået hudafskrabninger i hele ansigtet, og de begyndte at svide. Jeg måtte på skadestuen. Jeg vaskede mit ansigt, dryppede lidt blod hist og her på gulvet og forlod gerningsstedet uden et ord.På vej ned ad trappen ringede jeg 112 igen. Jeg fik et møgfald af kvinden i den anden ende for at have sendt ambulancen på en forgæves mission, men lovede at blive og vente denne gang.De fandt mig på gaden i korte ærmer med et viskestykke over øjet og skyndte sig at vikle et tæppe om mig.De flinke ambulancefolk fik lagt mig på en båre, og der lå jeg så og stirrede op i loftet af bilen, mens jeg tænkte på det blodbad, jeg havde efterladt hos mine forældre. Og på min cykel, der lå et sted derude &ndash; ensom og forladt.På hospitalet blev jeg mødt af en indisk udseende mand i hvid kittel, som straks flækkede af grin, da han så mig. Faktisk kan jeg ikke huske, at vi vekslede et eneste ord. Til gengæld grinede han hele vejen igennem de tre sting, han gav mig i øjenbrynet, så hans krop hoppede og dansede, hvilket jeg er sikker på, er den primære årsag til, at jeg i dag har et sjusket ar i kanten af brynet.Jeg tog en taxa hjem til mine forældre og vaskede toiletgulvet, for at de ikke skulle besvime ved synet næste morgen.I de efterfølgende dage var mit ansigt én stor gazerulle. Min højre kind var fyldt med hudafskrabninger, og jeg var i øvrigt også skaldet, hvilket fik mig til at ligne en mellemting mellem et ringvrag og en tjekkisk menneskesmugler.Tilfældigvis skulle jeg to dage senere have taget nye pasbilleder til et hygiejnebevis, jeg var i gang med at få, så jeg kunne arbejde på en café inde i byen.Med plaster og sårskorper i ansigtet humpede jeg ind til Nørreport, hvor der ligger en fotoboks med selvbetjening. Nogen havde fundet det passende at tisse ud over hele gulvet i boksen, så det pjaskede lidt under fødderne, mens jeg forsøgte at indstille stolen til den rette højde.Min cykel fandt jeg igen i en sidegade, hvor de flinke ambulancefolk havde parkeret den. Hygiejnebeviset hænger stadig på mit køleskab.Sebastian Abrahamsen er journaliststuderende
