Adoptivmor: Skab tryghed om vores børns historie
Med suspenderingen af AC Børnehjælp vokser frygten for råddenskab i adoptionssystemet. Nu bør alle adoptionssager gennemgås, så vi kan få vished for, om alt er gået rigtigt til


 
	Adoptionsdebatten raser. Og der er nok at tage fat på. Ikke mindst efter socialminister Annette Vilhemsen i går suspenderede AC Børnehjælps ret til at formidle adoption efter massive problemer i organisationen. Desværre kendetegnes debatten i højere grad af voldsomme følelser end af hang til fakta.

	Kronikken af adoptanten Christina B. Larsen (den 19. december) betragtes af mange i miljøet som et forsøg på at stoppe adoptionskritikken fra de voksne adopterede. Andre vil nok påstå, at Lene Myongs kronik den 6. januar er et angreb på adoptanterne.

	Uanset hvem der har ret, er tonen og retorikken i debatten om adoption blevet skarp, personlig og følelsesladet. Det er blevet en kamp om, hvis følelser der er de rigtige. De voksne adopterede mener, de bedst ved, hvordan adoptivbørn i dag har det, og adoptanterne prøver at forsvare deres børn og deres familieform. Uanset om der er tale om strukturel kritik eller et forsvar for egne familiære relationer, er der ingen, der for alvor sætter sig i barnet sted.

	En masse ’det ved vi ikke’

	Mine børn er adopteret. Det var mit valg – ikke deres. Der er kun én, der kender hele historien om det liv, de levede, inden jeg blev deres mor. Det er dem selv. På samme måde er det kun mig, der kender min vej til dem.

	Jeg ved, at jeg stolede på den rådgivning, jeg fik af Statsforvaltningen. Jeg ved, at jeg troede på den information, jeg kunne opdrive. Jeg ved, jeg stolede på formidlerne. Jeg havde ikke grund til andet. Det er den historie, jeg har fortalt mine børn, krydret med en hel masse »det ved vi ikke.« Jo mere adoptionsdebatten har raset, og jo flere sager der dukker op, desto skarpere bliver retorikken. Det er mit ansvar som forælder at lære mine børn at begå sig i de strømninger og dønninger, debatten giver i børnehøjde. Det ansvar påtager jeg mig.

	Jeg bliver bekymret

	Men som mor bliver jeg bekymret. Bekymret over retssikkerheden om min familieform og om mine børns rettigheder.

	Jeg behøver ikke som Lene Myong gennemgribende politiske forandringer og global omfordeling. Jeg behøver svar fra de danske politikere, fra Statsamtet, fra Ankestyrelsen, fra formidleren. Men indtil videre har den slags krav ikke været en del af debatten. Der er ingen, der har fortalt, hvordan ’butikken Danmark’ sikrer sig, at love, regler og procedurer bliver overholdt. Ankestyrelsen har lavet en revision, der viste, at der var fejl i 10 ud af 10 stikprøver hos formidlingsorganisationen AC Børnehjælp.

	Og den ene voksne adopterede efter den anden finder en anden sandhed om deres biologiske ophav, end de havde regnet med, når de rejser tilbage til deres oprindelsesland. Er stilheden om retssikkerheden udtryk for, at alt andet er i orden, eller er det blot stilhed før stormen?

	Hvis adoptionskritikerne skal udfordre urimeligheder på en struktureret måde, hvorfor tager de så ikke fat på spørgsmålet om, hvorvidt retsgrundlaget for danske adoptivbørn er usikkert? Hvorfor er det vigtigere at skabe økonomisk omfordeling og reelle alternativer til adoption frem for at være loyale over for de børn, som er havnet i adoption, og som endnu er børn.

	Hvorfor kræver adoptionskritikerne ikke, at formidlere gennemgår sag for sagn og beviser og kortlægger, at procedurerne og dokumentationen for hvert enkelt barn er i orden? Hvorfor hjælper interesseorganisationen Adoption & Samfund ikke med den opgave, så der kan skabes tryghed for og om det enkelte barn og dets historie? Er det for udramatisk et initiativ? Er det for pragmatisk til at være rigtig interessant? Er det for svært?

	Der er mange historier og for nogle mange udfordringer ved at være involveret i adoption. Første gang jeg hørte om ’adoptionsrelaterede problemstillinger’, havde jeg aldrig forstillet mig, at den mest udfordrende problemstilling, jeg ville stå med som adoptant, borger og mor, ville være, at jeg tvivler på, om jeg kan have tillid til systemet.

	Når jeg læser og lytter til de voksne adopteredes fortællinger, forstår jeg, at noget af det, der er sværest, er uvisheden. Det har været svært at leve på en løgn.

	Problemet er blot, at den nuværende debat – eller mangel på samme – ikke løser det problem. Heller ikke for kommende generationer af adopterede. Så længe der ikke er nogen, der kræver en gennemgribende kortlægning af adoptionernes gyldighed, fortsætter uvisheden.

	Jeg ville ønske, at de seks millioner kroner, der i 2014 skal bruges på såkaldt Post Adoption Service – en indsats, der efter sigende skal sikre rådgivning og psykologhjælp til adoptivfamilier – i stedet kunne bruges til en gennemgribende og struktureret gennemgang af samtlige adoptioner til og i Danmark. Psykologhjælp og rådgivning til adoptivfamilier burde sagtens kunne rummes i det generelle velfærdssystem.

	Vi må gøre fælles krav

	Jeg ville også ønske, at Adoption & Samfund, de voksne adopterede, de kommende adoptanter, formidlere og den danske stat kunne være fælles om at stille det krav og om at gennemføre indsatsen. Det er det eneste logiske at gøre, i en situation hvor uvisheden har taget overhånd, og mystikken vokser.

	Jeg ville være stolt af at bo i et land, hvor man tog mit barns historie alvorligt. Jeg ville være stolt, hvis der var politisk vilje til stille krav til formidlerne og drage konsekvenser, når de ikke blev opfyldt.

	Lene Myong afslutter sin kronik med ordene:

	»Adoptionens tid er nu. Og det er dens urimeligheder, som adoptionskritik udfordrer«.

	Hvis det skal være sandt, betyder det for mig, at mine børn bliver hørt. At de som borgere i Danmark får sikkerhed for, at vi juridisk har gjort, hvad vi skulle og kunne i deres adoptionssag. Og at vi som land adopterer de regler og rettigheder, vi lovede børnene, at vi stod for.

Jeanette Nikolaisen er adoptivmor til to

