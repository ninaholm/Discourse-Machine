4. maj-lys



 Sælsom symbolik: Lige inden årsdagen for Danmarks befrielse nedbrænder Frihedsmuseet. Lykkeligvis er alle opbevarede genstande reddet, selv om en tredjedel af bygningerne blev ødelagt.
Når museet genopføres, bør dets sigte udvides til at omfatte besættelsestiden som helhed: Samarbejdspolitikkens logikker, opportunisme og dobbeltspil, Frihedsrådets indre brudlinjer og de politiske partiers tilbageerobring af magten. Og ved udgangen: Et særlig udstilling om, hvad modstandskampen sidenhen er brugt og misbrugt til.
Et andet navn bør museet måske også få. Det nuværende vækker en forestilling om, at frihed er noget, man kan sikre én gang for alle og lægge i montre. Sådan er det ikke. Frihed er en evig kamp. Dens fjender lader sig ikke udrydde.
Politiet har konstateret, at branden på Frihedsmuseet var påsat. Gerningsmændene er endnu ikke afsløret. Hvis deres motiv har været politisk, er det dybt foruroligende.
Det er en lære fra årene op til besættelsen, at retsstaten beslutsomt skal forsvare sig mod bøllestreger. Det formåede Danmark på de indre linjer i 1930’erne. Men det gjorde den tyske Weimar-republik ikke.
Også i dag griber bøller efter magten. Ungarn glider mod nationalhysterisk enevælde. Rusland nærmest rutsjer – puffet af Putin og hans klike. EU og Europarådet må ikke sidde som ængstelige iagttagere. Der er demokratiske betingelser, der skal være opfyldt for medlemskab af civiliserede landes sammenslutninger. Ellers er det slut med Ungarns EU-fordele.
Og Rusland? Hvorfor rejser danske medlemmer af Europarådets forsamling ikke spørgsmålet, om Rusland stadig opfylder kravene til retsstat og menneskeret? Svar venligst, danske delegerede i rådet: Mogens Jensen (S), Michael Aastrup Jensen (V), Martin Henriksen (DF), Lone Loklindt (R) og Lisbeth Bech Poulsen (SF).
Men husk først at sætte lys i vinduet i aften.

