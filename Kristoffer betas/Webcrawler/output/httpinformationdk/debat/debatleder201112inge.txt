Ingen redning
Det kræver mere end almindelig sund optimisme at tro på, at det skulle ændre sig frem mod næste års klimatopmøde. Alligevel blev topmødet en diplomatisk succes


 »Det blev en aftale. Ikke en fantastisk ambitiøs aftale, men dog en aftale.«
Klima- og energiminister Martin Lidegaard i går morges i Durban
Med næstenhalvandet døgns forsinkelse lukkede og slukkede klimatopmødet i Durban. Og endnu engang var det dramaet og ikke resultatet, der blev det mest bemærkelsesværdige.
For selv om det har flydt over med politiske budskaber og lovord om handling og ansvar fra snart sagt alle FN’s 194 medlemslande, så står det lysende klart, at verdens beslutningstagere ikke er kommet tættere på at løse de enorme klimaudfordringer, kloden står over for. Det lykkes heller ikke denne gang i Durban, som var vært for det 17. klimatopmøde i rækken.
For nok blev det til en global bindende klimaaftale. Men det er en aftale, hvor de store udledere som Kina, USA og Indien ikke engang skal bekymre sig om at finde bagdøren: Den står allerede på vid gab.
Den aftale, der nu er indgået, skal udformes senest i 2015. Men det står verdens lande frit for at vente med handling til 2020.
Derfor har klimaaftalen fra Durban resulteret i det måske værst tænkelige resultat, der betyder, at verdens største udledere af drivhusgasser slet ikke behøver at bekymre sig. I hvert fald ikke for deres udledninger. De kan pege på papiret fra Durban og sige — som det i årevis har lydt fra USA — vi når det. For i 2020 går vi i gang. Om otte år!
Men problemet er, at klodens klima lige nu er på vej på mod temperaturstigninger på mellem fire og seks grader. At kurven over udledninger ikke knækkes. Det Internationale Energi Agentur fortæller, at uden et radikalt kursskifte inden 2017 påbegyndes en deroute, hvor vi helt mister grebet om klimaforandringerne. Intet er løst i Durban, og spørgsmålet er, om det er muligt at finde en løsning inden for den eksisterende FN-ramme.
For sagen er jo simpel. I FN-regi kan ét land nedlægge veto, og ingen aftaler kan indgås, der tvinger lande til at gøre noget, de ikke vil.
Og selv om de fleste af verdens lande måske gerne vil ændre den katastrofekurs, kloden befinder sig på, så vil de største, mest befolkningsrige og værste udledere af drivhusgasser det ikke.
I de sidste minutter af klimatopmødet i Durban var al opmærksomhed rettet mod Indien. EU’s klimakommissær, Connie Hedegaard, satte sig direkte over for den indiske minister i plenum. Og til alles skue begyndte de to at diskutere den endelige ordlyd i slutdokumentet. Hvordan det skulle formuleres, at en aftale er bindende for alle. Også for Indien, Kina og USA.
Indien har aldrig villet noget ved klimatopmøderne. Indien udleder meget lidt CO2 målt pr. indbygger, men der er 1,2 mia. mennesker i Indien. Fra Indien lyder det — ligesom fra Kina og mange andre lande under udvikling — at det er de rige lande, der skal handle. Og det skal de. Men Indien er også en atommagt. Indien vil sende en mand til månen inden 2030. Og Indien er et nådesløst klassesamfund, hvor en meget stor del af befolkningen lever i fattigdom. Spørgsmålet er, om det er moralsk korrekt, at et land som Indien skal kunne bruge de fattige som et skjold og lade det være argumentet for ikke at handle?
USA vil heller ikke noget. Desværre bliver det netop USA, der er med til at legitimere den manglende vilje fra andre store nationer. Og det benytter både Indien og Kina sig af.
Kina er en nation i hastig vækst med en befolkning på 1,4 mia. mennesker, der allerede inden 2020 udleder mere drivhusgas end EU. Og i 2035 er udledningen pr. kineser den samme som OECD-gennemsnittet, og Kinas samlede udledninger vil være højere end EU’s, når alle historiske udledninger helt tilbage til år 1900 indregnes.
EU-landene blev heller ikke mere ambitiøse under klimatopmødet. Landene i unionen har et mål om at begrænse udledningen af drivhusgasser med 20 procent i 2020. Det mål er EU samlet set ganske få procent fra at opfylde i dag. Det havde derfor klædt det selverklærede klima-ambitiøse EU at sætte barren en tand højere og eksempelvis gå op på en 30 procents reduktion i 2020. Men der kom heller ikke mere fra den front.
Det kan være sværtat se et alternativ til FN og de årlige klimatopmøder. Men FN-systemets styrke er også dets svaghed. Ethvert medlemsland kan afspore enhver forhandling. Og ved klimatopmøderne sidder der mange forhandlere, der har mandat til at obstruere i stedet for at nå resultater.
Det kræver mere end almindelig sund optimisme at tro på, at det skulle ændre sig frem mod næste års klimatopmøde.
Alligevel blev topmødet en diplomatisk succes. For der ligger fortsat en ramme at arbejde inden for. En grøn fond blev etableret, selv om der fortsat er meget få midler i den. En ny alliance mellem EU-landene og i alt 90 af verdens fattigste og mest skrøbelige stater er en realitet. Og det er ikke mindst vigtigt, den nye alliance bryder den tidligere G77 gruppe op, hvor særligt Kina og Indien har været toneangivende. Der er derfor noget at bygge videre på. Processen overlevede endnu engang, men patienten er hastigt på vej til at dø. 

