Inger Støjbergs fornemmelser for solidaritet
Seniorførtidspensionens nåleøje bliver svært at komme igennem for mange nedslidte, som giver fortabt over for arbejdslivets krav. Resultat: mange flere på kontanthjælp


 Beskæftigelsesminister Inger Støjberg (V) siger, at det solidariske ved den nye seniorførtidspension er, at den også giver tilbagetrækningsmulighed for dem, der ikke indbetaler til efterlønsordningen i en a-kasse. Det er en noget Venstre-drejet måde at definere solidaritet på.
Det drejer sig snarere om at drysse politisk sukker på den tilbagetrækningsreform, regeringen har indgået med DF og Radikale Venstre, og som skal give en besparelse på 18 mia. kr.
Dens formål er, at de ældre skal blive længere på arbejdsmarkedet. Derfor sættes folkepensionsalderen gradvist op til 67 år. Og derfor forringes efterlønsordningen i en grad, så langt færre tilmelder sig den.
Samtidig kan de, der allerede er i ordningen, få deres efterlønsbidrag tilbage skattefrit.
Fremtidens nedslidte ældre, der ikke har en pensionsordning, som gør, at de selv kan bestemme deres pensionsdato, må søge kommunen om den omtalte solidariske seniorførtidspension. De får den kun, hvis deres arbejdsevne er nedsat som andre førtidspensionisters, dog skal de ikke arbejdsprøves, og afgørelsen skal falde inden et halvt år.
Men i modsætning til almindelig førtidspension siger forligsteksten, at ansøgeren til seniorførtidspension skal »have haft tilknytning til arbejdsmarkedet, dvs. at ansøgeren kommer direkte fra beskæftigelse« eller har  »et helbredsbetinget arbejdsophør«, der gør, at vedkommende lever af overførselsindkomst.
Nåleøjet
Seniorførtidspensionens nåleøje bliver svært at komme igennem for mange nedslidte, som giver fortabt over for arbejdslivets krav. I 2010/11 gik 15.500 under 62 år på efterløn, hvilket svarer til næsten halvdelen af alle, der gik på efterløn. De fleste har gjort det af nød, for deres efterløn er lavere, og deres pensionsopsparing modregnes i efterlønnen. Dem under 62 år kom næsten alle fra de korttidsuddannedes rækker så som SOSU'er, rengøringsassistenter, chauffører, industri- og bygningsarbejdere, men der var også lærere og pædagoger. 26 procent var arbejdsløse.
Nok er den generelle helbredstilstand forbedret, og danskerne lever længere, men i fremtiden vil der stadig være nedslidte, der ikke kan klare at arbejde til de 67 år. For mange af dem venter der et tovtrækkeri for at få en førtidspension. Som det lyder fra et jobcenter: »Det bliver et hulens arbejde at behandle det store antal sager. De skal jages igennem, der må ikke ske arbejdsprøvning, så hvordan dokumenteres det, at arbejdsevnen er væsentligt og varigt nedsat i ethvert erhverv?«
Så må man læne sig op ad lægernes udtalelser. Men som praktiserende læge og medlem af Lægeforeningens bestyrelse Jette Dam-Hansen siger: »Det er dybt problematisk og et meget spinkelt og forhastet grundlag, sagerne skal afgøres på. Vi læger ønsker ikke dommerrollen, vi vil holde os til vores lægefaglighed, men jeg frygter, at selve situationen kan sygeliggøre vores patienter, så de ender med at få pensionen.«
Samlet kan man frygte en fremtid med langt flere på kontanthjælp. Det kommer af følgende grunde:
1. Arbejdsløse kan kun få dagpenge i to år, så er det kontanthjælp eller privat forsørgelse.
2. Nedslidte ældre får ikke efterløn eller seniorførtidspension, så er det kontanthjælp eller privat forsørgelse.
3. Den forhøjede folkepensionsalder øger antallet under 67 år, der må leve af kontanthjælp eller privat forsørgelse.
4. Der er i dag 60.000 unge under 30 år, der er arbejdsløse. Heraf havner en del på langvarig kontanthjælp og almindelig førtidspension.
Flere på kontanthjælp
Fremtiden tegner til, at flere ældre er i arbejde, og at flere er på kontanthjælp. Det sidste presser kommunerne, også fordi der vil blive en yderligere stigning af børn fra kontanthjælpens fattigdom.
Naturligvis venter der en ny fremtid med nye muligheder, fordi demografien, helbredstilstanden og levealderen ændrer sig. Efterspørgslen efter arbejdskraft øger i bedste fald kravet om uddannelse, også til de næsten 40 procent unge fra ufaglærte hjem, der i dag ikke får en uddannelse.
Kommunerne vil måske genoptage den hedengangne revalidering. Og arbejdspladserne tilskyndes til større social rummelighed. Men finansminister Claus Hjort Frederiksens (V) lov for lov- måde at knække ryggen på fagbevægelsen gør det ikke lettere.
Tegner der sig en ny form for radikal solidaritet?


