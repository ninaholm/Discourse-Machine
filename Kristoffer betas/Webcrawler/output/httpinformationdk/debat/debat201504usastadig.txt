USA er stadig krigsmager
Barack Obama forsøger sig med ’del-og-hersk-taktik’ i Mellemøsten, men den amerikanske støtte til Saudi-Arabiens krig i Yemen kan antænde en regional storbrand


 Så ubønhørlige er voldens krampetrækninger i Mellemøsten blevet, at et angreb på endnu et arabisk land knap nok kan forarge verden. Således forholder det sig med det vestligt støttede Saudi-Arabien og andre Golf-diktaturers overfald på det forarmede Yemen.
Små tre uger inde i de saudiske bombardementer er over 500 dræbt, og Røde Kors advarer om en »katastrofe« i Aden. Konflikten står mellem houthi-oprørere fra nord og saudisk-støttede styrker, der er loyale over for den afsatte præsident Abd Rabbu Mansour Hadi.
USA og Storbritannien støtter den saudiske intervention. USA, der allerede leverer »logistisk support og efterretningsstøtte« via en »fælles planlægningscelle«, vil nu optrappe sine våbenleverancer til saudierne. Den britiske udenrigsminister, Phillip Hammond, lover, at »støtte den saudiske operation på alle måder«.
Når Saudi-Arabien griber ind, er det angiveligt, fordi Yemens houthi-krigere understøttes af Iran og er loyale over for en gren af shiaislam. Hadi, som blev indsat efter en folkeopstand som del af en saudisk orkestreret aftale og vandt et valg i 2012, hvor han selv var eneste kandidat, siges at være landets legitime præsident med ret til at søge international støtte.
Reelt ser Irans opbakning til de ’hjemmegroede’ houthi-militser ud til at være beskeden, og houthiernes zaidi-variant af Islam er ret beset en mellemproportional mellem sunnisme og shiisme. Hadis valgperiode som interimpræsident udløb sidste år, og han skulle egentlig gå af i januar, men har siden sin flugt efter houthiernes erobring af den yemenitiske hovedstad Sana’a klynget sig til embedet. Sammenlign Hadi med Ukraines retmæssigt valgte tidligere præsident Janukovitj, hvis flyrejse fra Kijev til en anden del af landet for et år siden af de vestlige magter tjente som legitimering af hans omstyrtelse, og det bliver klart, hvor flydende disse kriterier kan være.
Nyt liv til al-Qaeda
Faren ved det saudiske angreb på Yemen er, at det kan antænde en bredere regional storbrand, intensivere den sekteriske splittelse i Mellemøsten og potentielt bringe Saudi-Arabien og Iran i direkte konflikt. Ved Yemens grænse står der 150.000 soldater, og Riyahd presser nu Pakistan til også at bidrage. Den egyptiske diktator, Abdel Fatah Al-Sisi, har sagt, at Egypten også »om fornødent« kan indsætte tropper i kamp i Yemen.
Houthi-opstanden, der støttes af dele af hæren og af Hadis forgænger som præsident, har sine rødder i fattigdom og diskrimination, men Yemen, som har en stærk tilsteværelse af al-Qaeda, har også været mål for hundredvis af amerikanske droneangreb. Kombinationen af borgerkrig og intervention udefra kan give al-Qaeda nyt liv.
Forestillingen om, at det korrupte tyranni Saudi-Arabien, Mellemøstens ærkereaktionære hjerte siden kolonitiden, og dets kumpaner i Golf-autokratierne skulle skabe stabilitet, endsige bringe frihed til Yemens befolkning, er fri fantasi. Det var trods alt samme stat, der knuste Bahrains folkeopstand i 2011, finansierede omstyrtelse af Egyptens første valgte præsident i 2013 og har sponsoreret jihadbevægelser i årevis. For saudierne drejer krigen i Yemen sig om at håndhæve kontrol over den arabiske halvø og hævde lederskab for den sunnimuslimske verden. For de vestmagter, som har bevæbnet dem til tænderne, handler det om penge – og om Saudi-Arabiens nøglerolle som beskytter af deres interesser i det mellemøstlige olie- og gas-eldorado. Efter katastroferne i Irak og Afghanistan har USA og dets allierede ikke længere appetit på ’støvler på jorden’. Men deres militærinterventioner forøges alligevel. Barack Obama har bombet syv muslimske lande, siden han blev præsident. Der raser nu krig i fuld skala i fire af dem – Irak, Syrien, Libyen og Yemen. Saudi-Arabien er langtfra det største marked for britiske våben. USA’s våbeneksport til Golfen overgår nu niveauet under Bush, og i sidste uge genoptog Obama amerikansk militærbistand til Egypten.
Ligevægt i modsætninger
Hvad der har ændret sig, er alene taktikken: Vestens alliancer er blevet mere modsætningsfyldte og spiller i højere grad den ene side ud mod den anden. I Yemen støtter Vesten sunni-kræfter mod Irans shiamuslimske allierede. I Irak er det omvendt: USA og dets venner giver luftstøtte til de iranskstøttede shiamilitser, der kæmper mod den sunnimuslimske Islamisk Stat. I Syrien bomber man den ene del af den væbnede opposition og bevæbner og træner den anden.
Den nukleare aftale med Iran – som Obama-regeringen pressede igennem trods hårdnakket modvilje fra Israel og Golf-staterne – skal ses i denne sammenhæng. USA er ikke ved trække sig ud af Mellemøsten, men leder blot efter en mere effektiv måde at kontrollere regionen på: Ved at afbalancere regionens magter opnås, som den tidligere MI6-officer Alastair Crooke udtrykker det: »en ligevægt i modsætninger«.
Noget lignende ses i USA’s politik i Latinamerika. Kun et par måneder efter Obamas historiske åbning over for Cuba i december underskrev han en ordre, hvori han erklærede Cubas nærmeste allierede, Venezuela, for »en usædvanlig og ekstraordinær trussel mod USA’s nationale sikkerhed«, og indførte sanktioner for påståede menneskerettighedskrænkelser.
Disse blegner i så fald ved siden af de mange, USA’s regering selv har stået for – for slet ikke at tale om dem, dets mest trofaste allierede såsom Saudi-Arabien begår. Regimeskifte kan gennemføres på flere måder, og USA håber nu klart på at udnytte Venezuelas aktuelle økonomiske problemer til at optrappe sin mangeårige destabiliseringskampagne mod dette land.
Men at spille dette spil kan ende galt. USA’s støtte til den saudiske aggression i Yemen risikerer ikke blot at få dette land til at falde fra hinanden, den kan også destabilisere Saudi-Arabien selv. Hvad der er brug for, er FN-støttede forhandlinger for at afslutte den yemenitiske konflikt – ikke en ny stormagtstilskyndet sekterisk stedfortræderkrig.
© The Guardian og Information.
Oversat af Niels Ivar Larsen

