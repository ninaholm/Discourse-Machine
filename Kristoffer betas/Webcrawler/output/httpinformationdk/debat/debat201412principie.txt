Det principielle princip
Lov er lov, og lov skal holdes af alle – eller næsten alle


 Det sker, at landets love overtrædes. Dette kan et velfungerende samfund som regel leve med. Forbrydere stilles for domstolen konfronteret med det grundlæggende princip, at man ikke ustraffet kan begå ulovlige handlinger i et retssamfund.
I nogle tilfælde – langtfra alle eftersom straf retsvidenskabeligt set er et tvivlsomt instrument til kriminalitetsbekæmpelse – men i nogle tilfælde bringer den efterfølgende sanktion lovbryderen til at indse, at forbrydelsen ikke alene var et lovbrud, men tillige en krænkelse af retsstatens grundprincip. Forbryderen kan naturligvis ikke gøre forbrydelsen ugjort, men vil i gunstigste fald og i forhold til sanktionens omfang kunne bringes til at begribe dette princips almene betydning. Straffen er ligeledes et princip. Overtrædes lovens princip, træder straffens princip i funktion.
Principielt.
Om selve lovens princip er der ikke så megen diskussion. Den, der begår ulovligheder, må indse, at disse handlinger har konsekvenser. Lovbrydere må ydermere være klar over dette inden deres strafbare gerninger. Heri ligger indlejret både det general- og specialpræventive retspolitiske motiv.
Generelt opfattes det som et ufravigeligt krav, et princip i princippet, at borgeren er bekendt med de konsekvenser, det indebærer at sætte sig ud over samfundets love.
Forbryderen kan således ikke med vægt påberåbe sig distraktionens uskyld og hævde, at han eller hun ikke var klar over, at tyveri af mørbrad i Brugsen eller strangulering af ægtefælle efter julefrokost er kriminelle handlinger. Langt mindre forseelser end disse kan ej heller fraskrives af ophavsmand ved påstand om uvidenhed.
Overtrædelse af parkeringsbestemmelser eksempelvis, hvor forseelsen i overvejende grad ingen ulemper har for andre endsige for samfundet, udløser så at sige automatisk krav om afgift (straf) uanset påberåbelse af uvidenhed om ofte relativt uigennemskuelige parkeringsbestemmelser endog uden mulighed for appel.
Hvad angår de fleste andre lovovertrædelser, vil en tiltalt og dømt person ved en domstol kunne appellere sin sag. Denne anses ikke afsluttet, før sidst mulige appelinstans har talt, og omstændigheder og konsekvenser af forbrydelsen er klarlagt.
Forbrydelse må ikke betale sig
Det parlamentariske systems retspolitiske traditionalister ønsker sædvanligvis disse konsekvenser utvetydigt markeret, gerne, med politikernes formulering, signaleret ved fortsatte krav om stramninger m.a.o. entydigt strengere straffe.
Hovedsynspunktet kan udtrykkes i den veltjente fordring: at forbrydelse ikke må kunne betale sig – hvor det omvendt skal kunne betale sig at arbejde.
Forbrydelse og arbejde er således normalt ikke forenelige begreber, skønt det ikke kan afvises, at professionelle berigelsesforbrydere eller lejemordere opfatter deres levevej som arbejde.
Det må konstateres, at lovovertrædelser i forbindelse med visse former for virksomhed faktisk henregnes under det sidste, nemlig arbejde eller en nødvendig del af dette, og paradoksalt eksempelvis i fundamentalistisk retspolitisk virksomhed bagatelliseres i ytringsfrihedsbegrebets navn som rimelige eller nødvendige i den politiske proces og altså legitimeres.
Nogle, oven i købet klare overtrædelser af konventioner, love og bestemmelser endog grundloven, opfattes således som legitim politisk adfærd. Specielt i sammenhæng med en sådan politisk virksomhed, hvor det folkevalgte element kombineret med ytringsfrihedsbegrebet udlægges som legitimitet i sig selv. En kendt ledende politiker har således som en slags naturalievederlag for politisk arbejde i et nu nedlagt amt konsekvent beregnet sig bilagsførte ydelser, der ikke umiddelbart har kunnet henregnes under refunderingsrelevante arbejdsomkostninger (cigaretter, fadøl, tøj, herunder boxershorts og naturfilm), men har ikke desto mindre opnået position som statsminister, siden parti- og oppositionsleder uden anden ubekvemmelighed end avisernes beretninger om disse i andre sammenhænge alvorlige overtrædelser.
Pågældende ledende politikers partifæller – bl.a. uddannede jurister – har derudover modtaget valgbidrag i strid med bestemmelser, uden at de pågældende nødvendigvis behøver at frygte sanktioner.
Der er tale om en forholdsvis selektiv tilgang til det lovliges princip, hvilket understreges af en række politikere, der i åbenbar konflikt med retsplejelovens bestemmelser har udtalt sig om en verserende retssag, skønt de pågældende politikere erklærer deres kendskab til den bestemmelse (Retsplejelovens paragraf 1017), som de således efter alt at dømme har forbrudt sig imod.
Ret eller pligt til at udtale sig
De pågældende politikere påkalder sig deres folkevalgte ret eller pligt til at udtale sig i denne sag i klar afvisning af grundlovens magtdelingsprincip, hvorunder lovgivers indgreb i den dømmende magts virksomhed i klassisk statsretslig forstand ikke anses for korrekt. Og i øvrigt er ulovligt.
Denne påstand, fremført af advokaten for den dømte i den omstridte sag, er efter de pågældende politikeres udtalelser (med opfordring til domstolen i eventuel appel om at dømme efter politikernes synspunkter) blevet afvist af politikerne, der påberåber sig deres ytringsfrihed.
Advokaten har under henvisning til Retsplejelovens anførte paragraf indgivet politianmeldelse mod politikerne.
Den mest fremtrædende af de anmeldte, en såkaldt værdi-ordfører, anser anmeldelsen for latterlig og som udtryk for advokatens ønske om at føre sig frem i medierne. De øvrige politikere samstemmende med nævnte værdiordfører, ydermere den nævnte ledende politiker, der nok kan få brug for en vågen advokat samt valgbidragsmodtagende regelkrænkende partifæller, vil hver for sig og tilsammen skide hul i principperne.
Det sker som sagt, at landets love overtrædes.

