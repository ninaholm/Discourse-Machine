Usundt i USA
Det var ikke  amerikansk politiks fineste time, da USA's senat i går morges samlede de nødvendige 60 stemmer for at få vedtaget en omfattende reform af landets skæve, dyre og ineffektive sundhedssystem


 Det var ikke  amerikansk politiks fineste time, da USA's senat i går morges samlede de nødvendige 60 stemmer for at få vedtaget en omfattende reform af landets skæve, dyre og ineffektive sundhedssystem. For at nå det magiske tal måtte forhandlingslederne ty til alskens uskønne manøvrer; godbidder til de mest valne demokrater herunder ekstra penge til disses hjemstater, nye lovtekster om abortstramninger og helt skrotte et forslag om at give de ældre amerikanere over 55, der ikke har råd til private forsikringer, mulighed for at tilslutte sig Medicare, den eksisterende føderale sygesikring for pensionister.
Men de grimmeste  aspekter stod republikanerne for. Først kørte debatten totalt af sporet hele sommeren med påstande om dødspaneler, hvor følelseskolde bureaukrater i nazi-stil ville »pull the plug on grandma«. Derefter kom en skræmmekampagne om skatteforhøjelser. Lavpunktet kom dog i går, da den republikanske senator Tom Coburn fra Oklahoma opfordrede amerikanerne til at »bede i deres aftenbøn om at nogen ikke kan klare at komme frem til afstemningen i nat.«
Det kunne dårligt fortolkes som andet end et håb om, at den syge demokratiske senator Robert Byrd (92), der sidder i rullestol og pt. fragtes ind og ud af hospitalet, enten ville dø før afstemningen eller blive så syg, at han ikke kunne nå frem til Senatet, der pt. er omringet af is og høj sne. Republikanerne agtede at benytte alle muligheder for at blokere reformen, og de stemte alle imod, da den første af tre afstemninger gik igennem om loven mandag nat med stemmerne 60-40. Byrd nåede imidlertid frem og løftede sin venstre næve i triumf, da han med løftet højre pegefinger havde stemt for reformen.
Det endelige resultat på indholdssiden kan først analyseres, når den endelige afstemning kommer i Repræsentanternes Hus til januar. Men sikkert er det, at vi ender et godt stykke fra den vision om en egentlig offentlig sygesikring, som præsident Obama fremlagde efter sommerferien.
I den anspændte og strikt partiopdelte virkelighed, der har bemægtiget sig amerikansk indenrigspolitik, er et udvandet kompromis imidlertid det bedste, man kan håbe på. Et kompromis, hvor 31 millioner uforsikrede amerikanere endelig får mulighed for lægehjælp - den største ændring af amerikansk sundhedspolitik, siden de offentlige tilbud om Medicare og Medicaid blev skabt i 1965.
»Denne lov er ikke perfekt, men det er en meget god lov,« skrev vicepræsident Joe Biden i New York Times i går. »Jeg deler mine progressive venners frustration over, at vi ikke ender med en offentlig sygesikring, men de, der vil torpedere loven af den grund, glemmer de potentialer, den har i sig for forbedringer.«
Det kan der være noget om. Progressive demokrater må ruste sig til nye slag, hvis loven går endeligt igennem i januar i begge kamre. Dette er ikke slutningen, snarere begyndelsen på en omkalfatring af USA's syge sundhedssystem.


