'Lægeløftet forpligter'
Det er ikke i nogens interesse, at der går folk rundt i Danmark med ubehandlede sygdomme. Dels fordi man risikerer, at flere smittes med smitsomme sygdomme, men også fordi det i længden er dyrere for staten. Det siger én af initiativtagerne bag den kommende klinik for papirløse migranter i Danmark


 Den 1. august åbner Dansk Røde Kors, Lægeforeningen og Dansk Flygtningehjælp en sundhedsklinik for migranter i Danmark uden opholds- eller arbejdstilladelse, som indtil nu har stået uden mulighed for almindelig lægehjælp.
»Vi har aflagt lægeløfte, og det forpligter,« siger overlæge og formand for Lægeforeningens Etiske Udvalg, Poul Jaszczak, som er én af initiativtagerne bag den kommende klinik.
»Vi mener, det er et problem, at der er en gruppe mennesker i Danmark, som i dag ikke har adgang til grundlæggende sundhedshjælp. Men det er ikke kun et problem for de enkelte papirløse personer. Det er også et problem for samfundet generelt,« siger han.
For som det er i dag, er der ingen danske hospitaler, der nægter at behandle akut syge, uanset om de har opholdstilladelse eller ej. Og i de tilfælde er det den danske stat, der betaler regningen.
På den måde, siger Poul Jaszczak, vil klinikken være med til at lette en økonomisk byrde for staten, fordi klinikken udelukkende skal finansieres af donationer fra private og fondsmidler.
»Hvis eksempelvis en sukkersyg person ikke får den nødvendige medicin, risikerer vedkommende jo netop at ende på hospitalet i krise, fordi han eller hun ikke får den løbende regulære sukkersyge-behandling,« siger Poul Jaszczak.
»Det koster ekstra meget for samfundet, hvis folk går rundt med sygdomme, som egentlig kunne behandles, men som først bliver det, når det er akut. Det er forbundet med betydelige omkostninger at blive indlagt med eksempelvis diabetisk koma, som er konsekvensen af, at man ikke får den nødvendige insulin,« siger Poul Jaszczak.
Desuden er det ikke kun problematisk for de papir- løse selv, at de går rundt med ubehandlede sygdomme, vurderer Poul Jaszczak. Det kan også gå ud over de 'legale' statsborgere.
»Nu er det jo alment kendt, at eksempelvis tuberkulose ikke er udryddet i Danmark, som mange ellers tror. Og det siger sig selv, at det er i alles interesse, at der ikke render folk rundt med en ikke-diagnosticeret, smitsom sygdom.«
Politiets rolle
Da planerne om klinikken blev offentliggjort, var Dansk Folkeparti ude i medierne og fordømme projektet med et krav om, at politiet skulle stå klar til at anholde alle udokumenterede migranter. Men allerede samme dag erklærede sundhedsminister Bertel Haarder (V), at han personligt ikke ville gøre noget for at forhindre, at klinikken blev åbnet. Alligevel fastholdt DF, at de vil kræve af politiet, at de ikke blot lader stå til.
Hvordan vil I sørge for, at jeres patienter ikke bliver anholdt det øjeblik, de træder ud af klinikken?
»Jeg har en klar forhåbning om, at politiet ikke vil forhindre, at vi hjælper mennesker i nød. Men vi har da tænkt os at tage en snak med politiet om, hvordan de vil agere. Og hvis politiet stiller sig op ved døren og venter, må vi jo finde ud af, hvordan vi håndterer det. Men jeg har et håb om og tro på, at politiet vil lade os arbejde i fred.«
Og hvis politiet ikke vil frede klinikken, fastholder I så, at klinikken skal ligge på én, kendt adresse, eller vil I trække jer tilbage og lade det foregå under jorden, som hidtil?
»Så vil vi holde fast i én adresse og arbejde på at få politisk medvind til at yde den bistand, der skal til. Vi har set fra vores nabolande, Norge og Sverige, at politiet har udvist konduite. Der ved de godt, hvad der foregår, men der er ingen, der stiller sig op ved døren med en  arrestordre i hænderne,« siger Poul Jaszczak.
Efter Bertel Haarders udmelding om at frede klinikken krævede DF, at integrationsminister Søren Pind (V) skal undersøge, om det er lovligt eller ej.
Hvad vil I gøre, hvis integrationsministeren kommer frem til, at klinikken er ulovlig?
»Vi har allerede haft nogle juridiske eksperter inde over, og indtil nu er der intet, der tyder på, at en klinik for papirløse skulle være ulovlig. Men hvis det virkelig skulle vise sig at være på kant med loven, må vi igen henvende os til det politiske system og tage den derfra. Jeg tror på, at der kan findes en løsning.«
Åbner ikke sluserne
Sundhedsordfører for Dansk Folkeparti Liselott Blixt har kritiseret projektet for at fungere som et slags parallelt sundhedssystem, der blåstempler og kan være med til at tiltrække flere ulovlige migranter. Men Poul Jaszczak tror ikke på, at klinikken vil være med til at tiltrække flere papirløse.
»Jeg har enormt svært ved at forestille mig, at det her skulle være et incitament til at komme til Danmark, leve under jorden og principielt være jaget vildt, alene for at få en basal sundhedsydelse, som de udokumenterede migranter i øvrigt også kan få i både Sverige og Norge,« siger han.
Poul Jaszczak og de andre initiativtagere håber på sigt på en løsning som i Sverige, hvor man netop i disse dage behandler et lovforslag, der skal gøre lignende klinikker offentlige med statsmidler.


