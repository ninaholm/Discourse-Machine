SRSF formår ikke at tale til følelserne
En af årsagerne til VK-regeringens langvarige vælgeropbakning var, at den forstod at tale til følelserne og egeninteressen og ikke var bange for at koble realpolitik med visioner. Derfor lykkedes det at få skattestoppet til at holde i 10 år, mens oppositionen så magtesløs til. Det kan SRSF lære meget af
Noget af det første, den nyvalgte Fogh Rasmussen-regering gjorde i 2001, var at indskrive skattestoppet i regeringsgrundlaget, og skattestoppet var i hele den borgerlige regerings periode et af dens stærkeste kort.


 Da den borgerlige regering blev valgt første gang i 2001, indskrev den skattestoppet i sit regeringsgrundlag. Det blev derefter implementeret med virkning fra begyndelsen af 2002 og blev hurtigt et af regeringens stærkeste kort. Kritikere af politikken havde svært ved at få et ben til jorden, og efterhånden måtte oppositionen erklære det for deres egen politik.
Skattestoppets grundprincip var, at de skatter, der blev udskrevet i procent, ikke længere kunne sættes op. Blev en skat eller en afgift opkrævet med et kronebeløb, blev kronebeløbet fastfrosset på 2002-niveau. Ejendomsværdiskatten blev derudover fastfrosset i nominelle termer, hvilket betød, at skattestoppet årligt gav skattelettelser til boligejerne i takt med, at inflationen gradvist udhulede denne skat. Ejendomsværdiskattens fastfrysning betød ligeledes, at de mest velstillede boligejere ikke blev beskattet yderligere, selv når husene steg voldsomt i værdi. Men hvordan kunne VK opretholde skattestoppet i 10 år, når det også af økonomer blev kritiseret for at være både usolidarisk og stærkt skadeligt for dansk økonomi?
Retorisk genistreg
Én velkendt årsag til skattestoppets succes er, at det havde sin storhedstid under en langvarig højkonjunktur. Det betød, at man kunne øge velfærden uden at hæve skatteprocenten. Eftersom beskæftigelsen steg og steg, steg også skatteindtægterne fra løn og moms, samtidig med at udgifterne til ledige faldt. Danskerne oplevede altså ikke markante velfærdsforringelser som følge af skattestoppet.
En anden væsentlig årsag var, at Dansk Folkeparti på trods af store betænkeligheder ved skattestoppets fordelingsmæssige slagside valgte at bakke op om det – år efter år.
Mindst lige så vigtig var dog debatten om skattestoppet. Det viste sig retorisk set langt nemmere at forsvare end at angribe det. Den daværende regering havde rig lejlighed til at sætte positive udsagn på skattestoppet, fordi de skadelige effekter var så svære at se. Regeringen betonede især, at skattestoppet skabte tryghed, fordi det sikrede vished om borgernes skatteindbetalinger, samtidig med at:
»Skattestoppet er til gavn for alle danskere. Det beskytter også lavindkomstgrupper mod at få deres indkomst udhulet af højere afgifter,« som det blev udtrykt af Anders Fogh Rasmussen i f.eks. 2007. Dermed blev de store skatte- og afgiftslettelser til de allermest velstillede legitimeret ved at fremhæve, at de lavestlønnede også fik gavn af delelementer i skattestoppet. Den stadigt skævere fordeling blev på denne måde elegant talt ned.
Modstanden svandt
Hvad var oppositionens svar? I begyndelsen hårdnakket modstand begrundet med, at boligskattens fastfrysning i kroner og ører blokerede for muligheden for skatteomlægninger, men også fordi skattestoppet øgede den relative ulighed, især fordi de mest velstillede boligejere fik store besparelser på ejendomsværdiskatten.
Men VK-regeringen formåede at tilbagevise kritikken. Gennem hele perioden argumenterede den for uretfærdigheden i at hæve skatten for én gruppe for at gavne en anden. I ulighedsdebatten forsvarede regeringen sig med, at det ikke var et problem, at nogle grupper blev begunstiget mere end andre, så længe ingen blev ringere stillet.
I dag må man konstatere, at den daværende regerings taktik lykkedes. Med tiden adopterede oppositionen endog skattestoppet, og debatten gik herefter på, hvordan et skattestop burde udformes, og om det skulle suppleres med skattelettelser eller mere velfærd. Dermed opgav oppositionen reelt at kritisere det uretfærdige ved den ulighed, som skattestoppet forårsagede. Ikke fordi Socialdemokraterne reelt lod sig overbevise af regeringens argumenter – som det også fremgår af følgende berømte udtalelse fra Lotte Bundsgaard:
»På skatteområdet har vi valgt den vælgerpopulære løsning og har støttet regeringens skattestop med få tilføjelser. (…) Her valgte vi altså at satse på vælgeropbakning frem for at satse på egne værdier,« skrev hun i 13 værdier bag den danske velfærdsstat fra 2007)
Socialdemokraterne havde ladet sig overbevise af meningsmålinger. De indså med andre ord, at regeringens argumentation og det, at skattestoppet ikke umiddelbart fremstod skadeligt, havde overbevist vælgerne om, at skattestoppet – i det mindste for en tid – var den rigtige politik.
Ineffektive modargumenter
Det er slående, hvor ineffektive og overfladiske oppositionens argumenter imod skattestoppet var. Igen og igen nøjedes oppositionen med i den offentlige debat at konstatere, at skattestoppet skabte øget ulighed, men dér stoppede argumenterne. Man formåede aldrig på overbevisende vis at få illustreret det uretfærdige i, at skattestoppet i særdeleshed gavnede de mest velstillede boligejere på bekostning af resten af befolkningen. Den daværende opposition fik aldrig kommunikeret budskabet om, at skattestoppet ikke blot var et stop for skattestigninger, men at det reelt var én løbende skattelettelse til de mest velstillede, mens de svageste grupper blev forbigået.
Som modsvar til regeringens udsagn om, at skattestoppet gavnede alle, kunne oppositionen have angrebet det uretfærdige i, at skattestoppet løbende gavnede de velstillede mest. En sådan praksis vil lidt efter lidt stille de svageste grupper relativt dårligere og dermed øge uligheden i samfundet og på længere sigt svække den sociale sammenhængskraft. Det argument kom dog aldrig for alvor på banen.
Hermed ikke være sagt, at en anden retorik havde ført til skattestoppets ophør, men det er tankevækkende, at i takt med at skattestoppet blev mindre og mindre populært – 61 pct. af danskerne var for dets opretholdelse i 2004, mod 42 pct. i 2010 – vaklede især Socialdemokraternes modstand mere og mere. En mere vellykket modkampagne kunne have svækket skattestoppets opbakning i befolkningen og dermed gjort livet langt sværere for regeringen.
I et aktuelt lys er det interessant at spørge, hvad den nuværende regering kan lære af deres mislykkede forsøg på at undergrave skattestoppets legitimitet, især i en tid hvor Venstre lægger op til at føre valgkamp på at genindføre skattestoppet. Læren er klar: Opbakningen hos vælgerne opnås ved at tale til følelserne og de manges egeninteresse. En anden måde at udtrykke det på er, at den tidligere regering havde et projekt – en vision, der byggede på klassiske borgerlige ideer om at formindske omfordelingen i samfundet og derfor give skattelettelser i toppen, som blev kommunikeret som en politik, der var til gavn for alle.
SRSF-regeringen har indtil nu ikke formået at fremsætte og formidle en samfundsvision, der kan stå som et troværdigt alternativ til den tidligere regerings. I stedet gennemførte den en skattereform uden tiltag, der kan rette op på den stigende ulighed og de ulighedsskabende elementer. Dermed står skattereformen tilbage som en spildt mulighed. Regeringen kunne i stedet have fremsat et alternativ funderet på et socialdemokratisk samfundsideal om lighed og solidaritet, som man måske også kunne forvente det af en ambitiøs centrum-venstre-regering.
 
Michael Friis Larsen, Rasmus Ulrik Ravn, Mie Klæstrup Christensen og Dorthe Johansen studerer statskundskab ved Aalborg Universitet. Kronikken bygger på deres fælles bachelorprojekt
Poul Thøis Madsen er lektor ved Institut for Statskundskab ved Aalborg Universitet og vejleder for de øvrige skribenter

