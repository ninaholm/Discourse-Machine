Et etnisk valg
LEDER


 
	Det afghanske præsidentvalg bliver ved med at overraske. Først lykkedes det at gennemføre valget uden større angreb fra Taleban. Så blev det klart, at hele 60 procent af afghanerne havde stemt, heraf 35 procent kvinder.

	Og nu ser det så ud til, at vinderen kan blive en anden end forventet. Ifølge det foreløbige resultat har udenrigsminister Abdullah Abdullah fået 45 procent af stemmerne i valgets første runde, mens den forventede vinder, tidligere finansminister Asraf Ghani, måtte nøjes med 32 procent. Ingen har således fået over halvdelen af stemmerne, og alt tyder derfor på, at afghanerne skal stemme igen den 7. juni.

	Denne gang bliver det et væsentligt mere etnisk valg. På den ene side står Abdullah, der med sin baggrund i den anti-talebanske Nordalliance ses som repræsentant for Afghanistans etniske mindretal, tadjikkerne, usbekerne og hazara’erne. På den anden Asraf Ghani, der med sin pashtunske baggrund især henter opbakning hos det pashtunske flertal – og de veluddannede i byerne.

	Hvordan det opgør ender, er det umuligt at spå om. Hvis Ghani skal gøre sig håb om at vinde, skal valgdeltagelsen mindst lige så højt op som i første runde, og det er tvivlsomt, om den kommer det, ikke mindst i de pashtunske provinser. I det nordlige og centrale Afghanistan, hvor Abdullah står stærkt, er sikkerheden væsentlig bedre, og alene det kan blive til hans store fordel.

	For Afghanistan vil den bedste løsning imidlertid være en koalition mellem de to grupperinger. Med eller uden en anden valgrunde. Og i den forbindelse er der ingen tvivl om, at den tidligere verdensbankrådgiver Asraf Ghani er mere kvalificeret til at bringe Afghanistan ind i fremtiden end den populære, men politisk intetsigende Abdullah.

