Kafka har ikke indtaget DR



 Information beskriver den i går under overskriften "Er Dansk Folkeparti DR's røde lejevende?" en angiveligt nærmest Kafkask behandling af en klage fra Ole Hyltoft, der ud over at være forfatter og debattør også er medlem af DR's bestyrelse.
Jeg kan berolige Informations læsere med, at sagsbehandlingen på redaktionen har været helt efter bogen. 
Det er helt almindeligt, at klager sendes direkte til generaldirektøren, der herefter videresender til sagsbehandling det rette sted i huset. 
Ole Hyltoft klagede over, at en kilde i radioprogrammet Sproglaboratoriet havde tillagt DF's formand Pia Kjærsgaard den udtalelse, at "indvandrere formerer sig som rotter". 
Omhu og seriøsitet
Det er imidlertid ikke Pia Kjærsgaard, der har udtalt dette, og derfor reagerede redaktionen helt korrekt: DR beklagede fejlen - både over for klager og over for Pia Kjærsgaard, der uberettiget var blevet tillagt andres udtalelser. Det er fuldstændig sædvanlig procedure, uanset om klageren er bestyrelsesmedlem i DR eller fru Jensen fra Odense, og uanset om den fejlciterede er partiformand eller formand for en håndboldklub i Aalborg. Vi beklager og retter fejl, alt andet ville være brud på DR's programetik, og det konkrete tilfælde har jeg hverken korresponderet med Ole Hyltoft eller modtaget instruktion fra generaldirektøren forud for min rådgivning. 
I første omgang blev der herefter lagt en berigtigelse ud på nettet som tilknytning til programmet. Herefter drøftede jeg med den ansvarlige redaktør - fuldstændig uafhængigt af, hvad der i øvrigt måtte have været af korrespondance mellem Ole Hyltoft og DR - om det ikke ville være mere korrekt at redigere programmet og herefter fjerne berigtigelsen. Enhver fejlciteret vil føle sig bedre behandlet med denne fremgangsmåde, da fejlen jo i princippet gentages i det uendelige, hvis den blot korrigeres med en berigtigelse. Da programmet var redigeret, gav det naturligvis ikke længere mening at berigtige. 
Enhver medievirksomhed modtager utallige henvendelser, og henvendelsen fra Ole Hyltoft er blevet behandlet som enhver anden henvendelse: Med omhu og seriøsitet. Jeg ville have rådgivet DR's historieredaktion på præcis samme måde ved enhver anden henvendelse af samme karakter. 
Begår vi fejl, skal de rettes og beklages, uden skelen til, hvem klager og den fejlciterede er. 
Til gengæld vil vi ikke beklage en sagsbehandling, som til enhver tid kan forklares og forsvares.

