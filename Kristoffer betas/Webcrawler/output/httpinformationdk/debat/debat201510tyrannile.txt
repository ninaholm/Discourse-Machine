I et tyranni er det lettere at handle end at tænke
Politikernes fantasiløse uddannelsesprodukt fastholder os og de kommende generationer i fordummelsens æra. Og når forskerne forsøger at informere politikerne om konsekvenserne af dette, taler de for døve øren


 I sommer kunne vi høre uddannelsesminister Esben Lunde Larsen (V) udtale med et glimt i øjet, at de »kornfede uddannelsesinstitutioner« skal spare to procent årligt over de næste fire år. De fede skal på skrump. Det er bydende nødvendigt at skære ned for ikke at miste, hvad vi har. Men hvilken absurd logik tilsiger, at vi for at bevare det, vi har, skal skære i det, vi har. Hvordan hænger det lige sammen?
Fra politisk hold hænger det tilsyneladende udmærket sammen, da det antages, at besparelser ikke fører til forringelser, blot de ’rette’ effektiviseringer finder sted.
Forsøger man som uddannelsesforsker at informere politikerne om konsekvenserne af samtidens måde at bedrive fordummende uddannelsespolitik på, så lyttes der sjældent. Ja, selve det at lytte synes at være en af samtidens helt store udfordringer. Begrundelsen, som ofte fremføres, er, at forskerne taler et sprog, som hverken politikerne eller offentligheden kan forstå. Forskerne skal derfor blive bedre til at oversætte og forenkle komplicerede sagsforhold til et sprog, så alle hurtigst muligt kan forstå dem. Et konkret eksempel på, at denne forsimpling og konkurrencementalitet på uddannelsesområdet ikke kun er dominerende på Christiansborg, er den såkaldte Ph.d. Cup, som Information laver i samarbejde med DR. Her skal ’nyudklækkede’ forskere konkurrere på nationalt tv om at formidle deres forskning på den ’lækreste’ måde på tre minutter.
Version light
Foreslår man imidlertid, at politikerne og offentligheden bruger mere tid og energi på at sætte sig ind i komplicerede sagsforhold, der ikke umiddelbart kan oversættes i et forsimplet sprog og formidles på tre minutter, ja, så melder problemerne sig straks.
I dag har alle nemlig ret til at forstå, men ikke pligt til at prøve at forstå. Og hænger det ikke udmærket sammen med den fordummende uddannelsespolitik, vi er vidner til for tiden, hvor alt bare skal gå hurtigere og hurtigere? At vi alle tilsyneladende synes at have ret til på kortest mulig tid at forstå, hvad andre har brugt lang tid og måske endda hele livet på at forstå? Nu er det imidlertid sådan, at langtfra alle komplicerede sagsforhold (f.eks. de uddannelsesmæssige af slagsen) lader sig forenkle, uden at substansen reduceres, så der kun står en light-version tilbage. En version, som man næppe bliver klogere af at forholde sig til – snarere det modsatte.
Læs også: Frygt for forskningskatastrofe
Der er efterhånden ikke den uddannelsesmæssige tanke og handling, der ikke skal måles og økonomisk (værdi)bestemmes ud fra et altoverskyggende erhvervsrettet nyttighedsprincip.
Nu er der imidlertid næppe nogen, der vil sige, at uddannelse ikke skal være nyttigt. Spørgsmålet er så, hvad ’nyttigt’ vil sige? For hvem er det nyttigt? Fra politisk hold – fra venstre til højre – hersker der en slående og næsten entydig konsensus om, at det nyttige er det, der kan anvendes og er direkte brugbart i teknisk og instrumentel forstand. Det betyder, at de spørgsmål, som forskningen i stigende grad forventes at give svar på, ikke er orienteret imod at prøve at forstå dette og hint problem, men snarere at kunne løse det. Logikken er: Hvorfor bruge tid på at forstå problemet, når vi bare kan løse det?
Bare de kommer igennem
Mere og bedre kvalitet sikres altså via effektiv og målbar kvantitet, punktum slut! Det betyder eksempelvis, at flere dimittender for færre midler ses som et tegn på kvalitet, ligesom flere dimittender i arbejde er det. Lykkes det at få de studerende hurtigst muligt igennem uddannelsessystemet og i arbejde for færrest mulige midler, ja, så har vi øget den uddannelsesmæssige produktivitet og den uddannelsesmæssige kvalitet.
Politikerne abonnerer ukritisk på Produktivitetskommissionens konklusion, som tilsiger og endnu en gang understreger, at vi ikke kan beholde det, vi har, hvis ikke vi bliver mere produktive og konkurrenceduelige, det vil sige, bliver i stand til at opnå mere for mindre.
Fra politisk hold udviser man derfor en forbløffende mangel på lydhørhed over for den kritik, der fra hid og did rejses imod denne uddannelsespolitik. Ingen finder det tilsyneladende relevant at diskutere, hvad det egentlig er, de studerende kommer igennem med, blot de kommer igennem.
Læs også: Regeringen underfinansierer uddannelse i stor stil
Men måske bør dette ’hvad’ interessere os. For med fremdriftsreformen lægges der op til, at de studerende undlader at bruge tid på at fordybe sig i kompliceret litteratur, der kan gøre os klogere på verden og på, at den kan være anderledes.
Således lægges der i stedet op til, at de i tiltagende grad (blot) orienterer sig i let tilgængelig litteratur, der nemt kan konsumeres, så de hurtigst muligt kan melde sig klar til arbejdsmæssig tjeneste.
Næppe er blækket tørt
Som den slovenske filosof Slavoj Žižek har påpeget, kommer vi til at falbyde et (uddannelses) produkt, der helt og aldeles er frataget selve sin substans og for så vidt ikke har ret meget med uddannelse at gøre.
Og kan det ikke være med til at fastholde os selv og de kommende generationer i en slags fordummelsens æra, hvor vi kun ser på os selv og andre som mere eller mindre arbejdsduelige dyr?
Som filosoffen og politologen Hannah Arendt har formuleret det, er det lettere at handle i et tyranni end at tænke. Er det ikke tydeligt, at samtidens konkurrencestatstyranni får politikerne til at gøre netop det – at handle frem for at tænke? For næppe er blækket tørt på det ene reformdokument, før et andet reformdokument er ved at blive skrevet. Og er det ikke den handlingsiver, der kan forklare, hvorfor man fra politisk hold gang på gang tyer til de samme typer markedsinspirerede reformer, der handler om effektivisering og besparelser, på trods af, at de stort set aldrig fører til det ønskede resultat?
Måske er man fra politisk hold slet ikke i stand til at tænke over, hvad der kan sættes i stedet. Eller måske er man udmærket klar over, at sådanne reformer sjældent fører til de ønskede resultater, men at det er så befriende at handle, som om det er tilfældet – for tænk nu hvis. Og så fremdeles fortsætter samtidens uddannelsespolitiske fordummelse upåagtet.
Dion Rüsselbæk Hansen er lektor i uddannelsesvidenskab på SDU

