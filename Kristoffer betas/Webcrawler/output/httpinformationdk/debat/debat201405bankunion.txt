Bankunionen er et godt kompromis



 
	I et debatindlæg i Information den 23. april angriber Nikolaj Villumsen (Ø) os for vores opbakning til EU’s bankunion. Han anklager os for at løbe finanslobbyister og spekulanters ærinde, men måske er virkeligheden nærmere, at Villumsen som sædvanlig maler sig selv op i et hjørne med sin alt-eller-intet-strategi.

	Villumsen skriver direkte, at den nye bankunion vil øge sandsynligheden for en ny økonomisk krise. Det er svært at tage seriøst, når man kender indholdet af de nye regler, som vil give os markant bedre kontrol med de allerstørste grænseoverskridende banker og mindske sandsynligheden for, at skatteborgerne igen skal have penge op af lommen.

	Villumsen bygger sin analyse af bankunionen på, at finanslobbyisterne efter hans udsagn er begejstrede for resultatet. Det er simpelthen ikke rigtigt. Finanslobbyisterne er kun begejstrede i det omfang, at bankunionen ikke er blevet helt så slem, som de frygtede.

	Det er rigtigt, at opsplitning af de største bankers spekulative forretninger og deres almindelige bankvirksomhed burde være europæiske politikeres absolutte hovedprioritet. Uden den adskillelse har vi ikke løst den grundlæggende årsag til den økonomiske krise, som ramte os i 2008 Men uanset hvor meget venstrefløjen i Europa har presset på, har der simpelthen ikke være politisk vilje til at tage dette skridt. Især de store medlemslande Tyskland, Frankrig, Italien og Spanien har kæmpet for at beskytte deres store banker.

	Forværring af krisen

	Bankunionen er ikke perfekt. Der er rigtig mange ting, SF ville have gjort anderledes, hvis vi havde absolut flertal. Men det har vi som bekendt ikke, og derfor er vi blevet nødt til at gå på kompromis.

	Glasset er måske kun halvfyldt, men hvis Villumsen vidste, hvor meget det har krævet at fylde glasset bare dertil, så ville han nok se anderledes på resultatet. Faktum er nemlig, at Folkebevægelsen mod EU lagde armene over kors fra start af og aldrig kom længere.

	SF og De Grønne kæmpede derimod på de givne vilkår og fik hevet rigtig mange sejre hjem. Blandt andet demokratisk kontrol med dele af den europæiske centralbank og bedre økonomisk polstring af de største banker.

	Villumsen mener, at bankunionen er en gave til spekulanterne, og at den vil forværre den næste økonomiske krise i EU. Kan han mon finde én eneste økonom, der bakker op om den påstand? Og hvad vil Folkebevægelsen mod EU gøre for at regulere den grænseoverskridende finanssektor, nu hvor der ikke er politisk vilje til at opsplitte de største banker?

Margrete Auken, MEP, SF, og Teis Volstrup, EP-kandidat, SF

