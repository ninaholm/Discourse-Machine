Hvad med Udkantsdanmark?
Skal Udkantsdanmark leve af at sælge is og badebolde i sommersæsonen? Hvorfor prioriterer Folketinget dog ikke udviklingen af en seriøs, kreativ og mangfoldig vækstplan for hele landet?


 
	Fra vinduet i mit sommerhus i Kalvehave kan jeg se færgen tøffe over til Lindholm. Staten købte denne lille ø i 1925 og oprettede en forsøgsstation for mund og klovsyge. I dag er der 13.000 kvadratmeter laboratorier, stalde, kontorer og værksteder, som arbejder med diagnosticering af og forskning i virussygdomme blandt husdyr – så som mund- og klovsyge, rabies og svinepest.

	Adgang får man kun med forudgående tilladelse, der er en 100 meter bred sikkerhedszone rundt om øen, særlige luftfiltre til ventilation, afbrænding af risikoaffald med videre. Dagligt bliver mellem 80 og 100 ansatte fragtet fra Kalvehave over Ulfsund med to små færger, hvoraf den ene har fået det meget passende navn Virus. Det er en stor arbejdsplads i et lille samfund, hvor fiskeri og landbrug gennem generationer har sørget for befolkningens udkomme.

	I 2010 offentliggjorde DTU en plan om at flytte forsøgsstationen fra Lindholm til et nybyggeri ved campusområdet i Lyngby, som fra 2014 også skal huse DTU’s Aqua og Fødevareinstitut. Lukningen af Lindholm vil spare DTU for 25 millioner kroner årligt – færgedriften og forsøgsstationens selvforsyning med varmecentral, vandrensnings- og spildevandsanlæg er dyrt.

	Kritikken har været højlydt og hård. Professor Søren Alexandersen, tidligere direktør for forskningscentret og nuværende leder af Canadas nationale testcenter for smittesygdomme, kalder besparelsen for overvurderet, blandt andet fordi det bliver dyrt at etablere sikkerhedsforanstaltninger på campus i Lundtofte. Lokalpolitikere i Lyngby-Taarbæk er utrygge ved at få et smittedyrsforskningscenter til deres smukke grønne kommune. Lokalpolitikere i Vordingborg ved, at det vil være katastrofalt for området at miste 80-100 arbejdspladser.

	I april 2013 blev lukningen af Lindholm udskudt i fire år på grund af en usikker aftale med et tysk institut om analyser i forbindelse med udbrud af mund- og klovsyge – hvilket ifølge DTU ville give problemer med beredskabet, og dermed risiko for eksporten.

	Men folk i Kalvehave ved godt, at det er en stakket frist. En energisk flok er gået i gang med at udtænke overlevelsesstrategier for byen, og her spiller etableringen af en bred sandstrand ved lystbådehavnen og en ombygning af Lindholms gamle stalde og kontorbygninger på kajen til restaurant, café og museum en afgørende rolle. Tegningerne ser appetitvækkende ud for os sommerhusbeboere, med bred terrasse, parasoller og små borde ud mod vandet. Hvis den realiseres, skal det nok trække nogle sommerturister til. Men hvad med resten af året? Svaret blafrer i snestormen.

	Undertiden får man fornemmelsen af, at ’turisme’ er eneste svar på det såkaldte Udkantsdanmarks enorme problem med at lokale virksomheder lukker og arbejdspladserne centraliseres i byerne. Der mangler i den grad Christiansborg-politisk fokus på at udvikle en kreativ og mangfoldig strategi for egnsudvikling og allokering af kommunale og statslige arbejdspladser, kort sagt en seriøs vækstplan for hele landet.

	I stedet fokuserer regeringen ensidigt på at øge befolkningens arbejds- og uddannelseslyst gennem såkaldte økonomiske incitamenter. Unge, der er i stand til at tage en uddannelse, skal derfor efter årsskiftet ikke længere have kontanthjælp, men en lavere ydelse på SU-niveau.

	I udgangspunktet er det svært at have noget imod, at flere får sig en uddannelse. Ufaglærte har større risiko for at ende uden arbejde end faglærte.

	Men det er i bedste fald jubeloptimisme, hvis man regner med, at arbejdspladserne skyder op helt af sig selv i udkantsområderne, når befolkningen bliver mere veluddannet. Langt mere sandsynligt er det, at de unge fra Blåvand og Guldborgsund, som faktisk vil og magter at tage en uddannelse, forlader udkanten for at få arbejde, så snart uddannelsesbeviserne er i hus. Måske smutter de allerede, når studietiden begynder.

	Hvad alle dem, der bliver tilbage skal beskæftige sig med, skylder Christiansborg stadig en god forklaring på. De kan jo ikke alle sammen sælge vaffelis og badebolde til sommerturisterne.

	 

Pia Fris Laneth er forfatter og foredragsholder

