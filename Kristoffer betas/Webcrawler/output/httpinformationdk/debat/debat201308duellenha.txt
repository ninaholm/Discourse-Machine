Duellen: ’Det handler om at skabe ordentlige rammer’
Der er i de senere år blevet strammet kraftigt op på brugen af anti-psykotisk medicin, fremhæver formand for Psykiatrisk Selskab Thomas Middelboe. Men man bør koordinere behandlingen af fysiske og psykiske sygdomme bedre


 
	Det er en overvejende forfejlet kritik, som tidligere overlæge Kristian Rossen i dagens kronik i Information retter mod behandlingen af psykiatriske patienter. Det mener formand for Psykiatrisk selskab og ledende overlæge ved Psykiatrisk Center København Thomas Middelboe.

	»Jeg tror, der måske tidligere har været en mere rundhåndet brug af antipsykotisk medicin end i dag. Men det er blevet meget tættere reguleret. Maksimumdoserne er blevet reduceret, og der er stor bevågenhed på brugen af flere præparater samtidig,« siger Thomas Middelboe.

	Han genkender ikke billedet af, at lægerne i psykiatrien skulle have manglende fokus på bivirkninger.

	»Der er selvfølgelig en udfordring i, at patienterne ikke altid selv er i stand til at identificere bivirkninger eller måske tolker dem som et symptom på deres sygdom. Derfor har man også flere steder indført bivirkningsmålinger, hvor lægen med et spørgeskema i hånden gennemgår mulige bivirkninger sammen med patienten.« Han afviser, at lægerne i psykiatrien er for dårlige til at tolke på fysiske symptomer, og at patienter derfor skulle få forkert eller for dårlig behandling

	»Vi er selvfølgelig ikke eksperter i fysiske sygdomme. Men jeg vil holde fast i, at vi er uddannede læger med en god basal skoling.« Alligevel begås der fejl. Men mere end noget andet skyldes det, at rammerne for lægernes arbejde ikke er optimale, mener han: »Det er primært tid, vi mangler. Når man har travlt og arbejder med komplekse patienter i et højt tempo, vil man næsten uvægerligt komme til at begå fejl på et tidspunkt. Og vi har rigtig travlt.« Thomas Middelboe bifalder derfor ideen om at skabe en bedre koordinering mellem psykiatrien og resten af sundhedssystemet ved at lægge behandlingsstederne tættere på hinanden. Det er der gode erfaringer med, fremhæver han.

	»Det er nemmere, at en læge, der er ekspert i fysiske lidelser, kan gå over på den anden side af vejen og tilse en psykiatrisk patient. Meget syge patienter er vanskeligt flytbare. Og hvis en læge skal køre flere kilometer væk fra sit eget hospital for at tilse dem på psykiatrisk, bliver det hurtigt meget dyrt. Ved at lægge behandlingsstederne sammen kunne man undgå at måtte nøjes med en telefonsamtale. Og det giver altså nogle helt andre arbejdsbetingelser,« siger Middelboe, der fremhæver, at det netop er planen på de nye supersygehuse, der skal bygges de kommende år.

