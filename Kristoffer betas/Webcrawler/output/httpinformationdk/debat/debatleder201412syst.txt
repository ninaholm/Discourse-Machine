En systemfejl



Den er næsten så gusten, som den kan blive, sagen om skjult partistøtte til Venstres trafikordfører Kristian Pihl Lorentzen. Berlingske har i den forgangne uge afdækket, at ordføreren ved sidste folketingsvalg modtog omkring 200.000 kr. fra den såkaldte erhvervsklub Viborg-egnens Liberale Erhvervslaug, men undlod at indberette beløbet til myndighederne, sådan som loven foreskriver. Erhvervsklubben er sat i verden af blandt andre Kristian Pihl Lorentzen selv for at støtte hans egen valgkamp, og blandt donorerne er ITD &ndash; Brancheorganisationen for den danske vejgodstransport.Man kan dårligt påstå andet, end at Kristian Pihl Lorentzen til gengæld har været flink til at kæmpe ITD&rsquo;s sag. Han har om nogen videreført den stolte tradition blandt borgerlige trafikordførere for at fremme udbygningen af det jyske motorvejsnet. På det seneste har han særlig kastet sine kræfter ind i kampen for den såkaldte Hærmotorvej, der skal forbinde Sønder- og Nordjylland og løbe forbi hjemstavnen Viborg. Men som chefen for erhvervspolitik og kommunikation i ITD understreger over for Berlingske, er det &raquo;rigtigt mange sager&laquo; og altså ikke bare sagen om Hærmotorvejen, hvor Venstre-ordføreren har været behjælpelig over for organisationen.De ulovligheder, Kristian Pihl Lorentzen har gjort sig skyldig i, er i sig selv skandaløse. Men mere skandaløst er det, at konstruktionen med de amerikansk inspirerede erhvervsklubber, der bliver stadig mere udbredte i Danmark, faktisk muliggør at holde donationer fra interesseorganisationer skjult, hvis man ellers ikke dummer sig, som trafikordføreren kom til. Det er nemlig godt nok at indberette donationerne fra erhvervsklubberne, og så kan man ellers hemmeligholde, hvem der har givet pengene til klubberne. Og det gælder også, selv om de enkelte donationer overstiger 20.000 kr., som ellers ifølge partistøtteloven er grænsen for, hvornår partistøtte skal indberettes. Det er en åbenlys omgåelse af reglerne, som er dybt skadelig for demokratiet, og denne systemfejl skal nødvendigvis udbedres under de kommende politiske forhandlinger om nye partstøtteregler. geist
