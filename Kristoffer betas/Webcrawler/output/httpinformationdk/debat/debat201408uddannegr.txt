Vi skal uddanne en grøn generation
Vi danskere er blandt de borgere i EU, der producerer mest affald per indbygger. I 2011 blev det til ni millioner tons. Skal tallet ned, skal genbrug og ressourcebevidsthed være en del af opdragelse og undervisning


 Forestil dig, at dit klædeskab kun er halvt fyldt, men alligevel helt up to date, fordi du lejer det meste af dit tøj. Forestil dig, at du aldrig smider mad ud, da du planlægger dine indkøb og kan købe råvarer i de mængder, du ønsker. Forestil dig et Danmark uden affald.
Det bad regeringen borgere, kommuner, virksomheder og organisationer om at forestille sig, da vi i 2013 lancerede vores strategi for mere genanvendelse af affald.
Hvis et Danmark uden affald skal blive til mere end en forestilling, skal vi alle sammen lære at forebygge, genbruge og genanvende de materialer, vi i dag ser som affald, der bare skal skaffes af vejen. Vi lærer gennem hele livet, og vi har stadig alle meget at lære, når det gælder affald. Men det er, mens vi er unge, at vi har størst appetit på at lære nyt.
Derfor skal vi uddanne en ny, grøn generation, for hvem det er naturligt at tage vare på de værdifulde materialer, affald indeholder. En generation, der har forståelse for de værdifulde ressourcer i affaldet, så vi kan forebygge, genbruge og genanvende. En generation, der kan udfordre vanetænkningen og finde på nye løsninger, så vi kan undgå affald og skabe eksport og job, vi kan leve af. Kort sagt: en grøn generation, der kan gøre forestillingen til virkelighed.
For at uddanne en ny grøn generation er det vigtigt, at alle omkring børnene og de unge bidrager til at gøre dem ressourcebevidste. Deres holdning til affald skal påvirkes allerede tidligt i livet, så bæredygtighed bliver det almindelige og ikke det ekstraordinære. Her har forældrene et afgørende ansvar. Madspild og genbrugforbrug bør være noget, man taler om hen over aftensmaden og gør til en del af hverdagen.
Men skolen spiller også en særlig rolle. Her suger børnene viden til sig, som de tager med sig hjem og videre i livet. Vi hjælper derfor skolerne på vej med det nye undervisningsmateriale Mind the Trash, der er skræddersyet til skoleelever i 4.–6. klasse. Undervisningsmaterialet skal klæde eleverne på til selv at reflektere og tilegne sig viden, der gør dem i stand til at forstå affald- og ressourcekredsløbene og udvikle deres egne løsninger med udgangspunkt i elevernes egne forbrugsvaner.
Viden og vaner følges ad
Den næste generation er det naturlige udgangspunkt for rejsen mod et grønnere samfund. I Folketinget kan vi lave love, og ministrene kan lave handlingsplaner og strategier. Det er vigtigt, men i sidste ende er det mennesker, der ændrer adfærd eller finder på nye ideer og løsninger, der flytter vores samfund på godt og på ondt. Derfor er det afgørende, at både forældre og skoler bidrager til at løfte opgaven.
Og den er til at tage at føle på. Vi danskere er blandt de borgere i EU, der producerer mest affald pr. indbygger. I 2011 blev det til ni millioner ton – heraf næsten 2,5 millioner ton alene fra husholdningerne. Bl.a. kunne halvdelen af den mad, vi smider ud, sagtens være spist. Det går ud over miljøet og koster penge for både borgere og virksomheder.
Eller tag f.eks. en mobiltelefon: Den vejer mellem 100 og 200 gram og bliver til samme mængde affald. Men der blev også brugt ressourcer og skabt affald, da telefonen blev fremstillet. Summen af disse ressourcer kaldes det skjulte ressourceforbrug.
En mobiltelefon er årsag til et skjult ressourceforbrug på 26 kilo. Det er langt over 100 gange telefonens vægt. Skal man sætte kroner og ører på, så indeholder en mobiltelefon guld, sølv og kobber for omkring 18 kroner – og vi danskere køber næsten fem millioner mobiltelefoner om året. Eksemplet illustrerer tydeligt, at det giver god mening at give den aflagte telefon videre eller aflevere den til genanvendelse.
Hvis den næste generation ikke blindt skal overtage vores dårlige vaner, skal vi give vores børn mulighed for at tilegne sig viden om de sammenhænge, som affald indgår i. Folkeskolereformen understøtter fremtidens grønne generation med en bred vifte af tiltag, som skal give børn og unge viden til at bryde de dårlige vaner. I den understøttende undervisning er der bl.a. tid til at fordybe sig i grønne temaer og koble teori og praksis ved at besøge en vindmøllepark og se, hvordan det fungerer, når der skal udvindes energi og varme. Med den åbne skole er der også skabt grobund for samarbejde med det lokale foreningsliv og virksomheder om innovation og grøn adfærd.
Grønt skoleskema
Affald og ressourcer kan være tekniske emner, men vi skal ikke kun uddanne en ny grøn generation inden for de tekniske fag. I den nye skole bliver innovation et tværgående emne i alle fag, hvor der er fokus på, at eleverne udvikler kompetencer, så de kan anvende deres personlige, faglige og sociale ressourcer i hverdagen, uanset om de vil påvirke deres eget liv eller skabe større initiativer.
I fremtiden kan pigen fra 6.a med designerdrømmene blive hende, der laver seje gulvlamper ud af gamle grammofonplader eller vaskemaskiner, der kan sælges til hele verden, mens drengen fra 4.a kan blive ham, der udvikler en forretning, hvor man lejer tøj til fest i stedet for at købe nyt hele tiden, eller ham der etablerer et delebils koncept, så ikke helt så mange behøver at have en bil stående stille i garagen.
Vi kan alle prøve at forestille os fremtiden, men det vigtige er, at vi uddanner en ny, grøn generation, der gør Danmark uden affald til virkelighed. Det skal vi gøre sammen, både som forældre, lærere, politikere – og elever.
Kirsten Brosbøl er miljøminister (S)
Christine Antorini er undervisningsminister (S)

