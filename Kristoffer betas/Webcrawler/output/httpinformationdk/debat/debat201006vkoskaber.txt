VKO skaber babylonisk forvirring



 Regeringen og Dansk Folkepartis genopretningspakke indeholder et forslag om at lave besparelser på tolkebistanden. Forslaget er dermed med til at udbygge den kløft imellem system og borger, der er blevet skabt efter ni år med VKO ved magten.
I 1.mosebog i bibelen beskrives tårnet i Babylon. Mennesket ønskede at bygge et tårn, der kunne nå hele vejen op til himlen, men Gud straffede mennesket for dets hovmod ved at fratage deres mulighed for at kommunikere sammen. Den manglende kommunikationsmulighed gjorde, at det ikke var muligt for mennesket at samarbejde om at få tårnet færdigbygget og betegnes derfor ofte som den babyloniske forvirring.
I Danmark anno 2010 er regeringen og Dansk Folkeparti også i gang med at fjerne kommunikationsmulighederne mellem mennesker, mere specifikt imellem system og mennesker. Dette ses i genopretningspakken, hvor VKO ønsker at foretage besparelser på 15 mio. kr. i tolkebistanden. Besparelsen på de 15 mio. kr. er en så lille størrelse i det samlede regnskab, at man næppe kan forestille sig, at det er de finanspolitiske hensyn, der har gjort sig gældende ved vedtagelsen af forslaget. Men hvor de økonomiske gevinster ved at forringe tolkebistanden er små, så er de menneskelige konsekvenser store.
Forslaget vil medføre, at flygtninge, der ikke mestrer det danske sprog, vil blive stillet væsentlig dårligere, når de skal modtage ydelser for det offentlige. Eksempelvis kan den manglende mulighed for kommunikation mellem patient og læge medføre en forkert diagnose og en efterfølgende forkert behandling, da patienten uden tolkebistand ikke har mulighed for at gøre indsigelser.
Denne problemstilling er allerede kendt fra mødet med svenske læger på de danske hospitaler, men her er der trods alt den fordel, at dansk og svensk minder meget om hinanden. Ikke desto mindre, så er det en ubehagelig situation, når man ikke føler, at man forstår modpartens problemstillinger og løsningsmuligheder. Men ubehaget forstærkes uomtvisteligt, hvis man fuldstændig fratages den tolkebistand, der er den eneste trygge indgang til systemet. Ved at fratage flygtninge tolkebistanden fratager man dem samtidig deres stemme og muligheden for, at de får et positivt og forståeligt møde med det offentlige system. Det kan ikke være rimeligt, at borgernes retssikkerhed skal differentieres ud fra danskkundskaber, hvor muligvis stærkt traumatiserede flygtninge skubbes længere væk fra det etablerede samfund.

