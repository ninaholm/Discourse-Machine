Det er ren luft
LEDER


 
	I sidste måned åbnede Nørreport Station i København igen for perronen til fjerntog. Efter otte måneders ombygning kan de omkring 20.000 daglige passagerer igen benytte Nørreport til at pendle til og fra arbejde eller rejse ud i landet. Men hvis de kan bruge en anden station, gør de nok klogest i at blive væk. Som beskrevet i gårsdagens Information er luften på perronen nemlig stadig forurenet i en grad, der får H.C. Andersens Boulevard til at fremstå som en grøn oase i sammenligning. Mere præcist suger man på Nørreports fjernspor fem-seks gange så mange sundhedsskadelige partikler ned i lungerne som på landets mest forurenede vej.

	Et af hovedformålene med den nye station var netop at gøre noget ved den voldsomme luftforurening, og retfærdigvis skal det siges, at dieselosen stod endnu tættere på perronen før ombygningen. Selskabet bag den nye station, Ny Nørreport, forsvarer sig med, at det er for tidligt at teste luftkvaliteten, da det endnu skal testes igennem og justeres frem til årsskiftet. Desuden har man aldrig lovet nogen ren luft; det findes ikke i København, siger byggelederen. Nuvel, men den fås heller ikke mere beskidt nogen steder i byen. Og nu har passagererne da i hvert fald fået et praj om, at de resten af året fungerer som testpersoner.

	Men som man kan læse i dagens avis, er synderen ikke Ny Nørreport eller det nye ventilationssystem. Det er de gamle diesellokomotiver, der for længst skulle have været afløst af IC4-tog. Nu er diesellokomotiverne imidlertid kommet for at blive og forpester ikke blot luften på Nørreport, men også i de dobbeltdækkervogne, de trækker bag sig. Løsningen hedder elektriske tog og har været kendt og anbefalet i årtier. Men måske er det meget sigende for tiden, at vi end ikke formår at løse de miljøproblemer, vi har lige for næsen af os.

