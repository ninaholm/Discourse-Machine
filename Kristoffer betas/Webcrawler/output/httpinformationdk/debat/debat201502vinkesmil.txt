Vinke, smile
Institutioner gør mig ydmyg, både som pårørende og som forælder. Og uanset set, hvor gode de er, gør de mig bange. Bange for selv at opleve det tab af autonomi. Bange for at blive klient, beboer, bruger


 Jeg har en veninde, der i løbet af december kørte sin søn ind i børnehave, samtidig med at hun hjalp sin svigermor med at flytte på plejehjem. »Det mærkelige er,« sagde hun, »at vi har fået aktivitetsplaner for begge steder, og de ligner hinanden utrolig meget«.
Lucia. Sommerhygge. Høstfest. Vi bliver inviteret inden for i institutionerne – hvad enten det er som pårørende eller som forældre – vi er med et par timer, vi klipper julepynt, vi spiser kage, vi drikker kaffe eller gløgg eller saft, vi sidder på umage institutionsmøbler og sludrer, det er hyggeligt. Jeg tænker, at traditionerne – sommerfesterne, luciaoptogene – vel også er institutionernes måde at række ud på – til den anden del af børnene eller de gamles liv, privatsfæren, den civile verden.
Det er en måde at få tingene til at hænge sammen på, at få to verdener til at smelte sammen på, også selv om det bare er for en kort bemærkning. Man åbner op, man inviterer de andre indenfor. Os, man inviterer os ind. Os ’uinstitutionaliserede’. Os almindelige mennesker.
Og alligevel cementerer arrangementerne institutionernes ’institutionshed’. I en grad, så kalenderen for børnehaven og plejehjemmet ligner hinanden til forveksling.
Når jeg afleverer min dreng i børnehaven, går han ud til vinduet i garderoben og sætter sig. Jeg kysser ham og går ud af døren og hen forbi vinduet. Jeg fjerner mig gradvist, mens jeg vinker. Jeg smiler stort og tydeligt. Vinker, smiler.
Da min far var på hospice, tog jeg nogle gange ud til ham, når jeg havde afleveret min dreng i børnehave. Så drak vi kaffe, og jeg spiste et par småkager. Når jeg skulle gå, fulgte han mig af og til ud til glasdøren. Så stod han og kiggede efter mig, mens jeg gik ud til Sankt Lukas Vej. Og jeg vendte mig om, mens jeg gik. Jeg vinkede og smilede. Vinkede, smilede.
Nogle gange mindede det bare lidt for meget om hinanden. Den måde at tage afsked på. At være den, der gik. Den der kunne gå, den der havde valget. Den måde, de blev tilbage på.
Nogle gange tænkte jeg på, hvor fundamentalt forskellige vilkår mennesker har. Der er dem, der er i institution, og dem, der ikke er. Det er ikke altid en dans på roser at være pårørende (eller forælder), men jeg kan i hvert selv bestemme, hvor længe jeg bliver. »Nu skal jeg gå,« har jeg sagt med samme blanding af beklagelse og det-skal-nok-gå til min far og til min dreng. Der er aldrig nogen af dem, der har svaret: »Okay, fint – jeg går med.« Når man er institutionaliseret, kender man reglerne. Man går ikke sådan lige. Man er prisgivet andres beslutninger, andres hjælp.
Det er en pædagogisk diskussion, om institutioner skal ligne hjem, eller om de skal være noget fundamentalt andet, en slags eksperimentarium. Hvad man sværger til, afhænger af en række forskellige ting: Hvilke tanker man gør sig om familien, om barndom, alderdom og sygdom og om arbejde, opgaver, frihed, ansvar og udvikling.
Men uanset, hvor hjemlige, man gør dem, uanset hvor meget man rækker ud til resten af verden, uanset hvor meget man forsøger at nedbryde barrierne mellem de to systemer – så er en institution en institution, også når den samtidig er et hjem.
Jeg har jeg aldrig set en institution, som ikke lignede en institution. Det kan være de abstrakte plakater i alurammer, den bestemte type pæne, men robuste sofa med stel i lyst, lakeret træ. Institutioner kan ikke løbe fra deres institutionshed. Selv om det store oliemaleri i indgangspartiet på min fars plejehjem, hvor ordet PORNO tydeligt stod frem, pirkede til min forståelse af, hvad et plejehjem var, så var det umiskendeligt en institution.
Institutioner er uundværlige, hjælpen er uvurderlig. Institutioner gør mig ydmyg, både som pårørende og som forælder. Og uanset set, hvor gode de er, gør de mig bange. Bange for selv at opleve det tab af autonomi. Bange for at blive klient, beboer, bruger.
Jeg tænker, at det måske ikke er i døden, men i institutionerne, at vi alle er lige. Når vi bliver installeret i institutioner, som vi (af den ene eller den anden grund) ikke bare kan forlade efter forgodtbefindende. Når vi bliver beboere, sager, klienter.
Folk, der arbejder med mennesker, vil protestere. De arbejder jo netop med mennesker og ikke med sager. Alligevel er det den angst, jeg har. Angsten for, at alle skel skal ophæves. At jeg bliver gjort anonym. Det tab af autonomi. Jeg tror, det må føles som at miste sit ansigt.
Min største frygt er at komme på plejehjem. At svinde ind til beboer. Men det er vel ligesom med døden. Alternativet er værre.
Julie Top-Nørgaard er pædagogstuderende og journalist.
Klummen er udtryk for skribentens egen holdning

