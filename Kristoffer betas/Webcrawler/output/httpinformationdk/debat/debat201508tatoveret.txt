En tatoveret rabarberpige med skyr
København er en eksotisk landsby, når man kun bor i den én gang om året – fyldt med sortklædte lakridsspisere og nu også 7-Eleven i palæoudgave


 Det er godt, at overtegnede, når disse linjer læses, befinder sig i et fly på vej mod Sydney, før hjemturen til Washington D.C. sidst i august. Godt, fordi jeg ellers ville risikere at forvandle mig radikalt fra den moder, mine børn normalt sætter ganske megen pris på; nemlig en person, der både rydder op og forsyner dem med kærlighed samt de nødvendige madvarer (og som ofte lægger turen forbi amerikanske fastfoodkæder som Chipotle), og som giver dem lov til stort set uhæmmet skærmforbrug, når bare lektierne er læst.
Sådan spiller klaveret ikke, når vi én gang om året befinder os i Danmark.
»Mor, du bliver så totally weird, når vi er i København,« brokker den yngste sig. Han er lige fyldt 10 år, og han nægter at spise såvel koldskål som rabarber eller rugbrød. Tre spiser, jeg holder uendelig meget af, som for mig er uløseligt forbundet med mit fædreland, og som jeg derfor holder små irriterende skåltaler for ungerne. »Man kan også spise rugbrødschips,« foreslår jeg lokkende.
De nægter. Det er ukendt og eksotisk på linje med de cykler, der er overalt, og lakridsposerne, som jeg slæber rundt på. Koldskål fås simpelthen ikke uden for det danske, og om end man kan lave sin egen, og om end man i kort tid hvert år kan få rabarber i den lokale Whole Foods, så slår det aldrig fejl, at kassedamen m/k ikke ved, hvad det er, når man køber rabarber i USA, og derfor altid spørger mig, hvad man kan bruge denne frugt til. Og så føles det lidt, som om man bare dyrker sin etnicitet i ophøjet ensomhed. Og så ender det i stedet med pebermyntethe og sushi endnu en gang.
Nuvel – man kan ikke bebrejde et barn, der er født i Paris og opvokset i Amerika, at han ikke kan lide dansk mad. Om end det gør lidt ondt inde i ens økohippiesjæl, når den yngstes øjne lyser op ved genkendelsens glæde ved synet af McDonald’s på Kgs. Nytorv, så forstår jeg ham.
Det er straks værre, når jeg ser den ældste søn (nu 16) stirre nervøst på de forsamlede unge mennesker, der flokkes i gaderne om aftenen i indre by. Danskerne, altså, ikke turisterne. Her må jeg gå til bekendelse og tilstå, at jeg også må tage en dyb indånding og fremmane min tolerante side for at finde hoben af tatoverede, sortklædte personer, der vakler døddrukne rundt og råber meget højt, blot en smule charmerende.
Vi taler om ukontrolleret råben, tisseri på gaden og cigaretskod overalt – alt sammen efter uhæmmet alkoholforbrug. Og eftersom man ikke må konsumere alkohol i USA, før man er 21, har den 16-årige nul erfaringer på den bane. Han synes, det er virkelig mærkeligt. Det kan man le ad som dansker, og jeg er ikke ude i den store moralprædiken om det skadelige i indtaget (det må de selv og ikke mindst deres sikkert dødprogressive og storsindede forældre rode med).
Nej, jeg iagttager blot forskellen og ser, hvordan min store dreng viger tilbage og ser lettere fortabt ud – nå ja, også over de mange barmfagre piger med orange og lilla hår, sorte strømper, der altid, uvist af hvilken grund, er løbet og så altså især tatoveringerne.
»Han ville blive spist levende, hvis han holdt ferie her alene,« bemærker min (britiske) mand med en grum latter. Han synes også, at den danske løsslupne seksualmoral er lettere skræmmende. Mine idelige forsøg på at forklare, at København ikke er nutidens svar på Sodoma og Gomorra, preller totalt af.
At der er sket et og andet med mit gamle hood er imidlertid evident. Jeg var eksempelvis pikeret, da jeg spadserede ned og beså den lokale 7-Eleven i Pilestræde. Sidst, jeg besøgte den, var den en helt ordinær døgnkiosk tilsat lidt godt bagerbrød. Ikke længere. Nu er den omsat til et orgie i skyr, palæobarer, proteinrige salater og grød. Ikke en ærlig dåse nudler kan man opdrive. Suk.
Det skal dog formildende siges, at der er morgenmadsprodukter med rabarber. De er tilgivet. Alle byer forandrer sig. Det skal de have lov til, og på plussiden er der dukket mange mindre og meget hyggelige kaffebarer op overalt i sidegaderne til Strøget. Man behøver vist nok ikke engang at være tatoveret for at få lov at komme ind.
Klummen er udtryk for skribentens egen holdning

