Til forsvar for Europas jøder
Hadet til jøder har nået et kritisk niveau, men for at kunne udmanøvrere alle former for antisemitisme – også dem, der forklæder sig som solidaritet med undertrykte palæstinensere – må vi først kunne identificere dem korrekt


Konstateringen er uafviselig: Antisemitismen truer igen. De europæiske samfund har kendt til jødehad igennem næsten to årtusinder, hvor det har manifesteret sig i dæmonisering, forfølgelser, udvisning, pogromer og massakrer. Til tider har eliterne energisk søgt at udbrede jødehadet, og til tider har det vundet betydeligt indpas i bredere befolkningslag.Endnu findes der blandt os overlevere fra Holocaust, historiens eneste forsøg på at udrydde et helt folk ved brug af industrialiserede og systematiske midler. Og vel kom denne enestående ugerning i høj grad til at mobilisere opinionen imod antisemitisme og fratage antisemitismen den grad af respekt, den indtil da kunne nyde i flere europæiske lande. Men at den aldrig helt forsvandt, turde være evident. Og i stedet for at være på tilbagetog tyder meget nu på, at det blinde had til det jødiske folk igen er i vækst.Vi bør tage antisemitismen dybt alvorligt. At forsøge at bagatellisere den er farligt og kan åbne for, at svulsten spreder sig ukontrollabelt. Nu har Israels angreb på Gaza imidlertid også sat fokus på en anden fare: Gang på gang bliver det hævdet, at anklager for antisemitisme bruges til at bagvaske støtter af Palæstinas frihedskamp eller mod kritikere af den israelske regerings politik. Angiveligt er denne anklage et taktisk kneb, der skal aflede vores opmærksomhed fra det skandaløse ved Israels besættelse.Der findes imidlertid andre ikke mindre farlige potentielle konsekvenser: frem for alt den fare, at begrebet bliver så udvandet og diffust, at det bliver desto vanskeligere at identificere og bekæmpe hadet mod jøder på et tidspunkt, hvor det atter spirer frem.Langt størstedelen af den ​​pro-palæstinensiske opinion drives frem af solidaritet med et undertrykt folk, der har måttet tåle besættelse, belejring og brutale militære stormløb. Den typiske indvending fra mange forsvarere for Israels angreb er ganske lærerig. I en verden med så megen uretfærdighed og blodsudgydelser, siger de, virker det urimeligt at falde så selektivt over Israel? Hvorfor ikke i stedet gå i protestoptog imod Islamisk Stats (IS) sekteriske mordere eller Boko Haram? Denne argumentationsform er på engelsk blevet kendt somwhataboutery&ndash; et forsøg på at fjerne opmærksomheden fra en bestemt uretfærdighed ved at henvise til andres formodet meget værre lidelser.Indirekte medansvarNogle forsvarere for Israels regering hævder ligefrem, at det særlige fokus på Israel i sig selv skulle være udtryk for en variant af antisemitisme. Mere nærliggende er det dog, at Israels grusomheder tiltrækker sig så stor opmærksomhed, fordi denne stat dels agerer ud fra en så overvældende militær styrkeposition, dels bliver støttet af vestlige regeringer, hvorved vores egne ledere pådrager sig et indirekte medansvar. IS og Boko Haram, derimod, bekæmpes med rette af vores regeringer. Demonstrationer og protester er desuden et middel, der først og fremmest kan bruges til at lægge pres på demokratisk ansvarlige regeringer.Dermed være dog ikke sagt, at antisemitismens uhyrlighed ikke har sat præg på nogle af modreaktionerne imod Israels handlinger. I sidste måned blev en synagoge og flere jødisk ejede virksomheder angrebet i den parisiske forstad Sarcelles. På de sociale medier er det ikke sjældent at møde holdninger, der sammenblander det jødiske folk og den israelske regering. Trusler og overfald er blevet rettet mod det jødiske folk i flere europæiske lande.En skummelt stykke sofisteri, der jævnligt dukker op, er den påstand, at selve termen &rsquo;antisemitisme&rsquo; skulle være forvrøvlet, fordi arabere også er et semitisk folkeslag, uanset at denne term siden sidst i 1800-tallet har været et almindeligt forekommende synonym for jødehad.Ofte hører vi også, at Israel ligefrem selv skulle være kilden til den voksende antisemitisme, fordi dets brutalitet over for det palæstinensiske folk uvægerligt må fremme hadet mod det jødiske folk. Det er rent nonsens. De fleste af os er udmærket i stand til at tage afstand fra brutalitet uden dermed at måtte give hadefulde fanatikere medhold i noget som helst. Racisme skal elimineres, ikke undskyldes.Fortærsket trivialitetDen foruroligende kendsgerning er, at der findes stærke antisemitiske strømninger i Europa, som det vil være nødvendigt at konfrontere skarpere. Tag eksempelvis Grækenland, hvor det nynazistiske Gyldent Daggry nyder fremgang midt i økonomiske traumer &ndash; i maj stemte 16 procent af de athenske vælgere således på partiets kandidat til byens borgmesterpost. Ifølge en nylig undersøgelse har 69 procent af grækerne antisemitiske synspunkter, og i Polen &ndash; hvor nazisterne begik nogle af deres værste grusomheder mod jøder &ndash; er tallet 48 procent, mens det i Spanien er 53 procent. I Ungarn vandt det utilsløret antisemitiske Jobbik-parti en femtedel af stemmerne ved april måneds parlamentsvalg. Som størstedelen af Europas højrepopulister retter Frankrigs Nationale Front hovedparten af sin galde mod muslimer, men partiet har dybe antisemitiske rødder, og for et par måneder siden blev det landets største stemmesluger ved europaparlamentsvalget. Had mod jøder er en klar og aktuel fare.De antisemitiske temaer er deprimerende i al deres fortærskede trivialitet: Jøder savner loyalitet over for deres lande, agerer som parasitter og udøver uforholdsmæssig stor indflydelse på politik og medier. Sommetider er hadet åbenlyst, andre gange mere subtilt og skadeligt.Der er behov for at smede den bredest mulige koalition for at besejre dette had. Fordi det er så historisk indgroet, kræver det en særlig vilje at udfordre det. Den fremtidige sikkerhed for Europas jøder kan afhænge af, at vi ikke svigter dette engagement.Owen Jones er britisk forfatter og fast klummist for Guardian.&copy; The Guardian og Information. Oversat af Niels Ivar Larsen
