Djævlen ligger i detaljen
LEDER


 I sin præsentation af USA’s nye klimaplan mandag citerede Barack Obama pave Frans for at kalde kampen mod klimaforandring »en moralsk forpligtelse«. Men han undlod at tilføje en vigtig pointe i pavens nylige hyrdebrev – at denne moralske forpligtelse fremfor alt ligger på skuldrene af de nationer, hvis velstand hviler på udvinding af fossile brændsler gennem 150 år.
Det er blevet beregnet, at USA og Europa bærer ansvaret for henholdsvis 27 og 25 pct. af drivhusgasser akkumuleret mellem 1850 og 2011. Fra et moralsk synspunkt pålægger det de to kontinenter at skære langt dybere i deres udslip end andre lande.
I forbindelse med FN’s snarlige klimakonference i Paris har EU forpligtet sig til en klimaplan, der i 2030 skal reducere udledningen med 40 pct. i forhold til året 1990. Man kan have sine tvivl om, hvorvidt EU-landene kan leve op til det ambitiøse mål, men det er bedre at være fremadstræbende end beskeden. Obamas klimaplan befordrer på den anden side indtrykket, at USA vil gøre mere for at reducere sit CO2-udslip, end det reelt er tilfældet. Det lyder ret imponerende, at amerikanerne vil beskære udledningen af drivhusgasser med 32 pct. i 2025, men djævlen ligger i detaljen.
I gårsdagens avis påpegede en medarbejder ved Greenpeace, USA, at miljøagenturet når til de 32 pct. ved at tage udgangspunkt i USA’s udledning af drivhusgasser i 2005 – et rekordår. Siden 2005 er udslippet faldet i takt med overgang til renere energi og energibevarende foranstaltninger samt en lavere økonomisk aktivitet mellem 2008 og 2013.
Hvis Obama havde brugt 2013 som basisår, ville reduktionen være 20 pct. Og her er den vigtigste detalje: Obamas klimaplan nedbringer USA’s udledning med 14-17 pct. med udgangspunkt i 1990. Det skal modstilles EU’s mål på 40 pct.
Læs også: Greenpeace: Obamas klimaplan er lige smart nok med tallene
Hertil bør føjes, at klimaplanen – og det er en fælles karakteristik for de fleste FN-landes offentliggjorte reduktionsmål i opløbet til Paris-konferencen – lægger sig op ad en aktuel trend i omstillingen fra en økonomi overvejende baseret på olie og kul til et mere forskelligartet energisystem, der opprioriterer naturgas og vedvarende energikilder. Regeringer bebuder med fanfare øjensynligt drastiske reduktionsmål; virkeligheden er, at deres planer rider med på en omstillingsbølge.
Som set før i klimapolitikkens historie er resultatet, at de meningsfulde tiltag i bekæmpelsen af klimaforandring udsættes – i dette tilfælde til efter 2030. Det sindsoprivende er, at et større skub i retning af en hurtigere omstilling ville bibringe en industrination som USA kontante gevinster i form af nye arbejdspladser, et bedre liv og på længere sigt færre udgifter til tilpasning til et varmere klima med ekstreme vejrfænomener.
Ikke desto mindre bør præsident Obamas politiske mod anerkendes. Ingen anden præsident er gået så langt som han. Man bør huske, at han end ikke nævnte ordet »klima« i valgkampen i 2012 – så politisk betændt var det. I dag vil et klart flertal af befolkningen have politikere og industri til at gøre noget konkret. De lever nemlig med konsekvenserne af den stedse stigende gennemsnitlige temperatur i 14 af de sidste 15 år.
Men i Kongressen er modstanden mod en afgift på CO2 eller indførelsen af et nationalt kvotesystem for CO2-handel så stejl, at Obama måtte ty til loven Clean Air Act, der siden 1970’erne er blevet benyttet af skiftende regeringer til at regulere udledning af skadelige stoffer i luften.
Dengang sigtede lovgiverne ikke mod CO2. I 2001 dekreterede præsident George W. Bush imidlertid, at CO2 hører under loven; det blev bekræftet af Højesteret i 2007. Begrundelsen var udelukkende, at CO2 er sundhedsfarlig, fordi det kan forårsage luftvejssygdomme. Miljøagenturet påpeger tillige, at hedebølger, oversvømmelser og skovbrande er en sundhedsfare for offentligheden.
Klimaplanens hovedelement – en langsom udfasning af kulkraft – beror altså på en lov mod luftforurening fra 1977. Femten delstater vil bringe tolkningen af loven helt til Højesteret. Det vil tage mange år. Forinden skal staterne udarbejde og begynde at gennemføre reduktionsmålene. Meget tyder således på, at Obama med dette politiske kunststykke sætter industrien og dens allierede i Kongressen skakmat.

