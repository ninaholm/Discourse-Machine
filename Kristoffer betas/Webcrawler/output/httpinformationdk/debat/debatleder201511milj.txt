Miljøangreb
LEDER


Venstre-regeringen optrappede i går sine angreb mod lovgivningen til beskyttelse af natur, miljø og planlægning. Pakket ind og markedsført efter alle spinkunstens regler bærer udspillet betegnelsen &rsquo;samlet vækstpakke&rsquo;. Den dækker over et sammensurium af pleje af Venstre-særinteresser. Der er nye begunstigelser af landbrugserhvervet &ndash; uden at det er indtænkt, hvordan erhvervet på længere sigt kommer ud af den krise, som årtiers blinde satsninger på mængdevækst har bragt det i. Tværtom kan man frygte, at landbruget lulles dybere ind i sin krise. Tilsvarende deler &rsquo;vækstpakken&rsquo; gaver ud til de interesser, der ønsker endnu større storcentre i Danmark.Planloven vil Venstre liberalisere, sådan så Danmark i sin planløshed bliver skubbet nogenlunde tilbage til de planløse 1960&rsquo;ere, hvor den spredte og tilfældige bebyggelse blev årsagen til, at landet i 1970&rsquo;erne indførte planlovgivningen. Beskyttelsen af de ubebyggede kyster &ndash; som i europæisk sammenhæng er noget, der har gjort Danmark enestående &ndash; vil regeringen rulle mest muligt tilbage. Det sker under dække af tillidserklæringer til, at det kan kommunerne godt klare. Selv om erfaringen viser, at borgmestre og kommunalbestyrelser ser deres succeskriterium som at få fat i mest mulig bebyggelse. Kommunalbestyrelserne får samtidig øget mulighed for at dispensere fra gældende planer &ndash; hvad der er egnet til at svække retssikkerheden for de omkringboende. Og de skal ikke komme for godt i gang med at klage, for regeringen bebuder samtidig, at den vil beskære klageadgangen og pålægge nye klagegebyrer &ndash; hvad der formentlig særligt vil ramme borgergrupper og miljøorganisationer.Samlet vil &rsquo;vækstpakken&rsquo; som spekulationsgevinst overføre et meget stort beløb &ndash; med tiden milliardbeløb &ndash; til besiddere af fast ejendom, der under de gældende regler ikke har kunnet bebygges. Og hvem er det, der typisk ejer disse arealer? Ja, rigtigt, det er Venstre-kernevælgere: Landmænd, der nu får byggeri at dyrke som en mere lønsom afgrøde end dem, der kan spises. Danmark fik sin første naturfredningslov i 1917. Der er noget sørgeligt ironisk i, at 100 års-jubilæet skal fejres ved et frontalangreb på naturbeskyttelsen. De borgerlige partier er i dette spørgsmål ude af trit med deres egne vælgere. Oppositionen har en ædel opgave i at afværge dette anslag mod noget, der vitterligt er &rsquo;ægte danske kerneværdier&rsquo;.
