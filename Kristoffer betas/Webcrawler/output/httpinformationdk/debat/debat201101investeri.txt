Investér i intetfang
Forskere skal producere viden og ideer. Men viden- og idéproduktionen har brug for tid til at hvile trætte tanker


Er du træt af at tænke på noget bestemt, så lad dine tanker drive rundt med sneens leg i luften. Her kan dine tanker hvile sig. I snefnuggenes fantastiske ingenting. Og så er det alligevel, som om, du ikke bare ser noget, men at der opstår overordentlig meget ved at se på sne. Faktisk opstår der ideer ud af det, tilsyneladende ud af det rene ingenting.Nogenlunde sådan beskrev den hårdtarbejdende danske ingeniør, psykolog og filosof Ludvig Feilberg stemningen 'intetfang' tilbage i 1896. Intetfang er en betegnelse for en stemning, som får gode ideer til at gro - for eksempel når man glor tomt ud i luften. Og hvem regner til daglig resultatet af det for andet end intet? Det gjorde Ludvig Feilberg. Hans idé var, at et liv i balance har plads til den slags hjernevirksomhed, han kaldte 'intetfang'. Men også i dag er det vigtigt at lade sig inspirere af - og investere i - Feilbergs idé. Ikke mindst når forskere skal komme på gode ideer og ny viden. Kan man det? Er intetfang ikke netop noget, som ikke lader sig sætte på formel, planlægge og producere?Jo - men på sin vis investerer vi allerede i det. Forskere og de professionelle tænkere har brug for tid til at hvile deres trætte tanker.Et eksempel kan vise hvor nyttigt det er: En dag cyklede en stammecelleforsker til arbejde. Det havde han gjort så mange gange før. Intet nyt i det. Men denne dag fik en stejl århusiansk bakke ham til at hive efter vejret. »Jeg mangler ilt,« tænkte han - og i samme øjeblik slog det ned i ham: »Det gør mine stamceller også.«Alle er innovationsramteIdeen om cellernes iltmangel dukkede op - uventet og op ad bakke. Om ideen holdt til en nærmere test, ved jeg ikke, men eksemplet viser, at en god idé ofte opstår uforudsigeligt.Men betyder det, at man sætter forskeres kreativitet og innovation i system ved at bede dem om at glo på sne eller 'bestige' århusianske bakker? Ikke helt.Faktisk tror jeg, at første skridt til bedre innovation er erkendelse af, at Danmark står over for den tvungne opgave at sætte produktionen af nye viden og ideer i system. Det er med denne opgave in mente, erhvervsledere sender sig selv og deres medarbejdere på innovationskurser. Og det er krav om løsning af denne opgave, som sætter universiteterne under pres for at øge afkastet af samfundets investering i dem. Det ændrer måden at tale om forskning på. Fra at tale om forskere som intellektuelle med fri tid til at finde på originale ideer, taler vi om forskere med arbejdstid til at producere viden og ideer, der skaber vækst. Det er en ny udfordring, der svarer til at gøre taylorismen under industrialiseringen kunsten efter: Det vil sige, at vi skal overføre ledelse og planlægning af produktionen af samlebåndsarbejde, rengøring og fastfood til lignende optimale måder at producere og håndtere ny viden og ideer på.McDonaldiseringDenne produktionsretorik løber ofte mod en mur af protester. For planlægning er udtryk for en uhørt McDonaldisering af forskningen, og ny viden kan pr. definition ikke kan planlægges. Det er imidlertid en firkantet afvisning af forskningsorganisering og ledelse. Godt nok siger det sig selv, at en videnskabelig opfindelse ikke er forudsigelig, men snarere må respektere elementer af uudgrundelighed og fornemmelse for fornyende indsigt. Af samme grund er der ofte en tæt sammenhæng mellem en ny idé og den overraskelse, den giver anledning til hos os. Men vi lærer trods alt af konkrete opfindelser og forbedrer vores evne til i fremtiden at skabe opfindelser. Derudover viser forskning i kreativitet, at lederskab er vigtig for at give nye ideer gennemslagskraft i et kreativt miljø og i et samfund, der kan måle og veje dem. Sagt på anden vis: Både kloge og mindre kloge hoveder bliver mindre kreative i kaotiske organisationer. Burgerkæden McDonalds er klogere end summen af sine dele - universitetsmiljøer er for ofte det modsatte.Tid til trætte tankerNår det er sagt, så skal man være opmærksom på, at en systematisering af viden- og idéproduktionen har sine klare grænser. Den socialistiske og kapitalistiske grænse.Socialister ved, at deres måde at skabe viden på er andres overlegen. Derfor kan de trække grænsen mellem viden og dumhed på forhånd. Kapitalister løber risikoen for at opdage, at deres viden ikke er overlegen - altså risikerer de at opdage, at deres ideer er dumme og  intet værd. Derfor er mit forslag til universiteternes innovationsplanlæggere og forskningsledere: Giv Jer selv et eksemplar af Ludvig Feilbergs bog om intetfang i julegave. Den er et godt bidrag til en ny organisations- og levelære for idérige forskere, der balancerer mellem trætte tanker og tid til at hvile dem.Claus Holm er prodekan  for formidling, DPU, Aarhus Universitet
