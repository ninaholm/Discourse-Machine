Nej, nej, nej
LEDER


 Danmark har med sit nej ved folkeafstemningen torsdag afleveret et lille problem til et Europa med langt større problemer.
Mon ikke det er muligt for Lars Løkke Rasmussen (V) at forhandle danske parallelaftaler på retsområdet? Formentlig, men ingen kender i dag vejen dertil. Mon ikke Danmark kan forblive i Europol efter sommeren 2017, hvor politisamarbejdet hæves til overstatsligt niveau? Formentlig, men ingen kender i dag betingelserne.
Gårsdagens nej vil skabe større usikkerhed her og nu, end det vil få langsigtede konsekvenser.
Det vil blive udlagt som et nationalismens og småstatsmentalitetens nej. Det er hverken helt rigtigt eller helt forkert. Danmark afviste torsdag, at vi er en bærende del af det europæiske skæbnefællesskab. Vi vendte ryggen til en del af fællesskabet på et tidspunkt i den europæiske historie, hvor der mere end nogensinde er brug for sammenhold.
Sandt er det jo, når Alternativets Uffe Elbæk under valgkampen formulerede: »Hvis alle lande havde parallelaftaler, ville vi ikke have noget EU.«
Det europæiske fællesskab er ikke stærkere end de enkelte landes opbakning og engagement. Danmark kan derfor ikke forvente, at hverken EU eller de europæiske stats- og regeringschefer straks mandag morgen er parate til at påbegynde oprydningen efter den danske folkeafstemning. Dertil står Europa over for langt større og langt vigtigere opgaver med fælles indsats mod terror og fælles løsninger i forhold til de mange flygtninge, der søger asyl i Europa.
Det var ikke det politiske fællesskab, vi stemte om torsdag, og det var netop en del af problemet. For europæisk orienterede vælgere var – og er – det ubegribeligt, hvordan Venstre og Socialdemokraterne kunne gøre et ja til europæisk retssamarbejde til et nej til europæisk asyl- og flygtningesamarbejde.
Lars Løkke Rasmussen og Mette Frederiksen (S) talte i valgkampen om nødvendige fælles løsninger på fælles kriminalitetsproblemer, men de afviste fællesskabet, hvor det er allermest påtrængende. Det handler om frygt for Dansk Folkeparti, og den form for usminket populisme har uden tvivl afskrækket europæisk og humanistisk orienterede vælgere fra at stemme ja. Eller fra overhovedet at stemme.
Selvfølgelig er det nødvendigt, at medlemslandene arbejder sammen om de mange flygtninge, der søger asyl i Europa, og selvfølgelig bør Danmark deltage i det samarbejde, selv om det har lange udsigter med den nuværende parlamentariske situation.
Efter folkeafstemningen rejser spørgsmålet sig, om det overhovedet giver mening af lade befolkningen stemme om 22 såkaldte retsakter, som er så komplicerede og komplekse, at konsekvenserne har været vanskelige at gennemskue selv for jurister.
Det står i hvert fald klart, at vælgerne torsdag tog alle mulige andre dagsordener med ind i stemmeboksen. Danskerne stemte ikke kun om afskaffelse af retsforbeholdet. De stemte for eller imod selve EU. For eller imod vores politikere. Og det blev altså nej, nej, nej.
Den demokratiske tillidskrise nåede torsdag et nyt lavpunkt. Med morgengryet rejser sig en påtrængende debat om forholdet mellem de folkevalgte og folket. Om afstanden mellem det, politikerne siger, og det, vælgerne oplever. Om afstanden mellem Christiansborg og det Danmark, der føler sig stedse mere afkoblet fra de politiske beslutninger.
For selv om samtlige partier med regeringserfaring – Socialdemokraterne, Venstre, De Radikale, De Konservative og SF – helhjertet anbefalede et ja til afskaffelse af retsforbeholdet, så ville et flertal af befolkningen altså noget andet.
Tillidskrisen mellem politikere og befolkning har sjældent været mere alvorlig. Men vil politikerne denne gang høre vælgernes protest? Forstår de det demokratiske oprør, der føres med demokratiets egne midler?
Danmark har brug for Europa, og Europa har brug for Danmark. Det ændrer gårsdagens valgresultat ikke på, selv om det desværre var det modsatte signal, vi i aftes sendte til de øvrige europæiske lande. 

