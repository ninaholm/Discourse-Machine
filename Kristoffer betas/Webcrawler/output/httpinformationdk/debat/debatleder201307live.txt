Er livet lig med arbejdslivet?
Et liv, der udelukkende har lønarbejdet som identitetsmarkør, er et fattigt liv. Det gælder ikke kun for dommere, præster og militære tjenestemænd.


Skal vi alle blive ved med at arbejde hele livet? Spørgsmålet melder sig igen ved nyheden om, at et folketingsflertal nu også vil have ophævet pensionsgrænsen på 70 år for tjenestemænd. For øvrige samfundsborgere er den allerede fjernet sammen med afviklingen af efterlønnen og den udskudte pensionsalder.Ældresagen argumenterer ligeledes for at ophæve aldersgrænsen. Det er uretfærdigt, at præster, dommere og militære tjenestemænd ikke må fortsætte med at arbejde, når alle andre må, lyder argumentet. Altså: Hvis alle andre skal arbejde til de segner, så vil vi også have lov!Når aldersgrænsen for de nævnte erhverv ikke allerede er ophævet, skyldes det, at det er svært at fyre tjenestemænd, der ikke selv kan indse, at de ikke længere magter jobbet. Erfaringen viser imidlertid, at de fleste går på pension, når de fylder 70.»Vi kan se på erfaringerne fra andre erhverv, hvor aldersgrænserne allerede er ophævet, at det faktisk ikke er det store flertal, der vælger at blive. Man behøver ikke at frygte, at folk vil klamre sig til stillinger, de måske ikke magter,« fastslår Peter Halkjær fra Ældresagen.Tilmed viser en OECD-undersøgelse, at flere ældre i arbejde ikke skulle betyde færre arbejdspladser til unge. Angiveligt var der i 2010 flest unge i beskæftigelse i de 25 procent af landene, hvor flest ældre mellem 55 og 64 år arbejdede.Men så er der vel ikke noget problem? 70-årige har en lang livserfaring, de har ikke længere nogen karriereplanlægning at tage hensyn til, og de kan muligvis forudse langsigtede konsekvenser af nutidige problemer. På den velsmurte overflade, hvor det politisk anses som udelukkende et gode, at alle arbejder, kan dommere og præster mv. vel også få lov? Det er bare de få resterende grupper, der derved kommer ind under de øvriges vilkår.Men det gælder ikke kun for tjenestemænd, at man ved de syv årtier er formet af fortiden. Det er i fortiden, 70-årige har tilegnet sig deres værdier, og derfor er det ikke helt irrelevant at spørge, hvornår eksempelvis en dommers domme bliver for konservative. For jura er ikke en eksakt videnskab, der skal afvejes og lægges til grund, og så er spørgsmålet, hvordan der lægges til grund.Og skyldes iveren efter at arbejde så længe som muligt ikke også, at vi som borgere ligger under for nogle hårdnakkede illusioner? Det hedder sig, at vi lever i et gennemført individualistisk samfund, men når alle vælger det samme, er det samfundet og ikke individet, der bestemmer. Alt kredser om samfundsnytten, ikke om individet. I virkeligheden kan man kun inden for en ganske snæver logik vælge nogle helt bestemte ting.Og så forsøger man at være ung, så længe man overhovedet kan bilde sig selv det ind, og man fortsætter med at arbejde så længe som muligt, fordi arbejdet er den ultimative identitetsmarkør.Men vi bliver ikke ved med at være unge, selv om vi lever længere end tidligere generationer, og er det ikke også relevant at overveje, om livet har andet at byde på end arbejde? Umiddelbart skulle man synes, at 70 år var en fortrinlig pensionsalder, hvis man skal nå at opleve andet end arbejde. Men mange mennesker frygter i stedet pensioneringen. De frygter tabet af kolleger, at de vil blive sat uden for samfundet, at de bliver ensomme, kort sagt: At de taber i værdi i andres øjne. De kan ikke forestille sig, at noget andet kan give lige så stor tilfredshed, hvis de overhovedet kan forestille sig andet og ikke blot opfatter pensionsalderen som et lurende tomrum forude.Problemet er reelt nok, så længe arbejde restløst sættes lig med lønarbejde. Men den pensionist, der giver sig til at læse arkæologi på folkeuniversitetet, arbejder også, og det ældre ægtepar, der bliver fastliggere på en campingplads, er sandsynligvis sluppet ud af et monotont lønarbejdsliv til nye, varierede sanseindtryk og en rummeligere hverdag.Vil vi altså halse videre i samme ensrettede skure som hidtil, er der næppe tungtvejende grunde til, at tjenestemænd, der gerne vil fortsætte med at arbejde, ikke får lov.Men et liv, der udelukkende har lønarbejdet som identitetsmarkør, er et fattigt liv. Det gælder ikke kun for dommere, præster og militære tjenestemænd.
