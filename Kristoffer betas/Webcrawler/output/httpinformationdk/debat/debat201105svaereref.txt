Sværere at finde islamiske begrundelser for demokrati
Den rationelle demokratiske orden skal overhovedet ikke begrundes på en religion. Den må derimod kræve, at de forskellige religioner accepterer, at de ikke skal være grundlag for den politiske orden, og at de hver især udvikler en teologi, som er forenelig med det


 Når vi skal forklare, hvorfor et land som Danmark og andre lande i den vesteuropæiske kulturkreds har udviklet sig til relativt velfungerende sekulære demokratier, så er der grund til at tro, at landenes religion  kristendommen  har spillet en positiv rolle. Og når vi skal forklare, hvorfor ingen lande i den islamiske kulturkreds indefra har gennemgået en tilsvarende demokratisk udvikling, så er der grund til at tro, at det skyldes, at islam har ydet for stor modstand.Dette standpunkt har jeg gjort mig til talsmand for   senest i en kronik i Information den 23. april. Men professor Jørgen S. Nielsen mener, at jeg har uret. I sin kronik den 14. maj benægter han, at der skulle være en sådan forskel mellem kristendommen og islam. Han mener, at åbenbaringsskrifterne ikke er entydige, og at enhver politisk styreform kan finde berettigelse i dem. Om kristendommen skriver han:
»Den byzantinske kejserkirke såvel som det middelalderlige pavedømme kunne finde berettigelse i skriften, ligeledes Luther og Calvin. Skrifterne og den kristne fortolkningstradition viste sig med tiden også at kunne finde ressourcerne til at gå med til menneskerettigheder og demokrati.«
Og om islam skriver han:
»I princippet er islam ikke så meget anderledes. Der er tekster i Koranen, der kan lægges til grund for religionsfrihed, folkets medbestemmelse ...«
Men hermed viser Jørgen S. Nielsen ikke, at der ikke er nogen forskel mellem det potentiale, som henholdsvis kristendommen og islam har for at kunne forenes med en sekulær demokratisk samfundsorden. Han viser derimod, at han ikke forstår, hvad der kræves som grundlag for en sekulær demokratisk samfundsorden. I og med at en sådan samfundsorden giver religionsfrihed, så kan den af princip ikke hente sin  for alle forpligtende  berettigelse i nogen religion, hverken i kristendommen eller i islam. Den må derimod bygge på et rationelt krav om, at vi alle bør behandle hinanden som ligeværdige uanset religion. Dette indebærer, at alle igangværende forsøg i den islamiske verden på at finde islamiske begrundelser for demokratiet i selve deres udgangspunkt er i modstrid med grundlaget for en rationel demokratisk orden. Den rationelle demokratiske orden skal overhovedet ikke begrundes på en religion. Den må derimod kræve, at de forskellige religioner accepterer, at de ikke skal være grundlag for den politiske orden, og at de hver især udvikler en teologi, som er forenelig med det.
To forskellige personer
Det egentlige spørgsmål er så, om det er lettere at udvikle en sådan teologi  og at give den social gennemslagskraft  på et kristent grundlag end på et islamisk grundlag. For at afgøre det må vi se på kernen i de to religioner; og her ser vi to forskellige personer med to forskellige forkyndelser. I kernen af kristendommen står Jesus, som kun er religiøs forkynder, og som giver afkald på al politisk magt og modstandsløst lader sig føre til korset. Og Jesus forkynder nogle radikale bud  elsk din fjende, vend den anden kind til  som ikke kan gøres til grundlag for politiske institutioner. I kernen af islam står Muhammed, som foruden religiøs leder også er politisk, militær og juridisk leder. Og Muhammed forkynder en række bud, som fra begyndelsen er tænkt som en politisk lovgivning for samfundet. Det drejer sig om straffelove, love for forholdet mellem mænd og kvinder og for forholdet mellem muslimer og ikke-muslimer.På baggrund af disse helt centrale forskelle mellem kristendommen og islam må det være åbenbart, at det er lettere at opbygge en teologi, der er forenelig med grundlaget for en sekulær demokratisk orden, på et kristent fundament end på et islamisk fundament. Går man ud fra Jesu liv og forkyndelse, så føres man indirekte til at adskille religion og politik og til at betragte alle medborgere som politisk ligeværdige uanset religion. Det gør man derimod ikke, hvis man går ud fra Muhammeds liv og forkyndelse.
Spørgsmålet er så, om denne indre forskel mellem kristendommen og islam skal med i forklaringen på, hvorfor det er i den kristne kulturkreds, at vi faktisk har oplevet en indre udvikling frem imod relativt velfungerende sekulære demokratiske samfund, mens det samme ikke er sket i den islamiske kulturkreds. Jørgen S. Nielsen mener nej. Ifølge ham skal de politiske forskelle udelukkende forklares med ikke-religiøse faktorer, især økonomiske og teknologiske. Det er for mig at se en helt uansvarlig intellektuel blindhed. Det kan være usikkert, hvor meget de religiøse forskelle alene har betydet. Men at de  alt andet lige  har haft væsentlig betydning, findes der ikke nogen holdbar begrundelse for at benægte.
Det er rigtigt, at ikke alle såkaldt kristne lande har udviklet sig til velfungerende sekulære demokratier. Og det er også rigtigt, at det tog lang tid, før det skete for os. Men det hindrer ikke, at kristendommen er en afgørende del af forklaringen på, at det overhovedet skete, hvor det skete.

Kai Sørlander er forfatter og filosof. Hans seneste bog 'Den politiske forpligtelse. Det filosofiske fundament for demokratisk stillingtagen' er netop udkommet på Informations forlag

