Tag dig selv og de sociale medier mindre højtideligt
Åh, stress, er du mon for meget på sociale medier i ferien? Og gør du det mon rigtigt? Irriterer du dig over folks børnebilleder og fodselfies fra Hvide Sande? Slap nu af! Det er bare sociale medier
 Det er o.k. at være online i sommerferien, skriver dagens kronikør, der også mener, vi skal tage de sociale medier mindre alvorligt og ikke se ned på andres ’utjekkede’ eller ’uintelligente’ posts og feriebilleder. Privatfotos fra Facebook


 Har jeg slukket mobilen og lukket helt ned for Facebook, Twitter og Instagram i sommerferien? Nej. Bliver jeg enormt træt af, at dybt professionelle voksne mennesker poster billeder af deres børn på stranden? Nope. Bruger jeg selv enormt meget tid på at spekulere over, hvad jeg skal poste hvornår? Næh. Og hey, slå mig nu, men jeg har endda tjekket min mail indimellem i løbet af sommerferien. Kort sagt: Jeg har ikke de problemer med sociale medier, som så ofte bliver italesat for tiden.
Jeg ved, hvad forskningen siger om at give hjernen fred for mobilen og computeren ind imellem. Og jeg respekterer og tror på den viden. Men som jeg ser det, er vi selv med til at skabe en række unødige problematikker omkring den måde, vi er online og bruger sociale medier på. Især her i sommerperioden.
Første problematik handler om, at det efter sigende truer vores trivsel og vores evne til at indgå i virkelige relationer at være online i ferien (mail, sms, sociale medier). Det giver os stress, hører vi. Anden problematik går på den energi, vi bruger på at forholde os til, hvad vi selv og andre poster på sociale medier. Det må endelig ikke være irriterende, usmart/uintelligent eller afsløre, at vi ikke har »forstået mediet« – som man siger. Det skal helst være fedt, sjovt, rigtigt og meningsgivende og i passende mængder. Resultat: Vi image- og præstationsstresser på egne og andres vegne.
Men begge problematikker kan vi komme uden om, hvis tager os selv og de sociale medier bare en anelse mindre højtideligt.
Mediet er ikke problemet
Lad os tage den første problematik: Du har op til sommerferien fået tudet ørerne fulde om at lukke mobilen, mailen, Facebook – ja, sgu hele internettet, hvis det kunne lade sig gøre. Med alle mulige begrundelser om, at brugen af sociale medier hægter os af virkeligheden, dikterer vores liv og gør os stressede. Lige nu er der risiko for, at trivselsrådgiveren i Dansk Journalistforbund, hvor jeg arbejder, giver mig en opsang, fordi vi faktisk jævnligt oplever medlemmer, der har mere end svært ved at koble af de digitale enheder og derfor bliver vildt stressede. Her vil jeg jo mene, at det ikke er de digitale mediers skyld – for vi vælger jo selv, hvordan vi bruger vores tid.
Når folk bliver stressede over at være ’på’, handler det primært om deres person og deres arbejdsforhold – og det skal der selvfølgelig være styr på. Hvis du vitterligt tilbringer sommerferien i første klitrække med mobilen limet til hånden og ikke kan gennemføre en romantisk aften med kæresten uden at tjekke arbejdsmailen og desuden har mylderbæ af stress over, at dine mails hober sig op, så er det altså ikke mobilen og onlinemedierne, der er problemet. Så skal du have en snak med din chef og måske noget hjælp. Men hvis du omvendt vælger at være ’på’, og du (og dine nærmeste) har det o.k. med det – så er det vel i orden?
Jeg fik næsten piskesmæld af at nikke, da jeg læste et interview med en norsk reklamekonsulent, Heidi Sparre-Flesland, der ytrede sætningen »dengang folk så fjernsyn, var slukknappen et velkendt alternativ. Det gælder fortsat, selv om der er tale om andre platforme«. Og ja, det har hun gudhjælpemig ret i. Jeg synes, vi har for travlt med at gøre det til et generelt problem, at vi er nogen, der synes, at det faktisk er helt o.k. at være på sociale medier og tjekker mailen indimellem i løbet af ferien. Som om vi alle er ofre for teknologien og ikke har et valg.
Personligt bruger jeg digitale og sociale medier, når jeg har lyst, og jeg lader være, når jeg ikke har lyst. Jeg blander måske også lidt arbejde ind i min ferie indimellem, men jeg vælger det 100 procent selv. Jeg har det fint med det – og jeg har selvfølgelig også helt klare aftaler med min chef om, hvad jeg skal og ikke skal.
Jeg siger ikke, at min måde er den rigtige, og at alle kan styre det. Nogen spiller jo også bridge hver onsdag, mens andre bliver ludomaner. Men for mig er det eneste rigtige altså ikke at være 100 procent offline og/eller slå op med Facebook.
Det er jo bare Facebook
Den anden problematik handler som sagt om, at vi problematiserer selve måden, vi og andre bruger de sociale medier på. Altså det indhold, vi lægger ud. Der er jo skrevet side op og side ned om det, og vi bitcher velvilligt hen over vores instagrammede drinks om, hvor kikset det er, at dén og dén person poster dét og dét. Vi bliver så irriterede, når folk er utjekkede og laver larm i vores Facebook-stream.
Men slap nu af! Jeg er med på, at hvis man er ude i et karrierefremmende ærinde, så kan der være god grund til at tænke strategisk over, hvad man skriver på Twitter, LinkedIn og Facebook. Og man skal tænke over, hvad man deler offentligt, ligesom der selvfølgelig er juridiske og moralske begrænsninger. Men når vi er kommet ud over det, vil jeg mene, at der for hulen da ikke er nogen regler hverken for dig eller dine social media-venner om, hvor mange billeder af små børn, man har lov til at poste. Eller af kartoffelmadder og fødder.
Vi skal holde op med at bruge vores dyrebare tid her på Jorden på at bedømme den måde, andre bruger sociale medier på. Intet af det, folk poster, har afgørende betydning for vores liv alligevel. Det er jo bare Facebook.
Jeg følger adskillige dybt professionelle folk på sociale medier, og jeg har det helt fint med, at de ind imellem lægger dansevideoer af deres børn op, tager en sjov hat på, viser billeder af deres aftensmad eller ytrer en personlig mening, der ikke er så knivskarp. Jeg synes faktisk, det kan være befriende, og jeg mister ikke respekten for det professionelle.
Hvis nogen poster noget, der irriterer dig, så gentag den fantastiske replik fra filmen The Devil Wears Prada: »And it’s my problem because … oh wait, it’s not my problem!«
Alter ego med Tourettes
Personligt vil jeg ikke ligge under for imagestress. Og det burde du heller ikke. Jeg kender selv følelsen af at have et alter ego med Tourettes Syndrom, der ind imellem bare poster uden kontrol og bagefter får imagemæssige tømmermænd, fordi det ved Gud hverken var gennemtænkt, klogt eller tjekket. Men jeg orker bare ikke at have den mavepine. Tag mig, som jeg er.
Så jeg vil godt beklage på forhånd, hvis folk synes, jeg indimellem fremstår lidt kikset på Instragram, Facebook, Twitter, LinkedIn. Eller hvis I synes, jeg poster for meget, for lidt eller forkert. Jeg er nok bare et helt almindeligt menneske, og jeg orker helt ærligt ikke at stresse over at iscenesætte mig selv på en helt særlig måde hele tiden. Så hvis det skaber problemer for jer, så scroll hurtigt forbi. I ved også, hvor slukknappen sidder. Så er jeres problem væk på et splitsekund.
I skal samtidig vide, at jeg intet problem har med det, I lægger op på de sociale medier. Uanset hvor ’forkert’ det måtte være – giv den gas! I må også gerne sende mig mails i ferien. Jeg har autosvar på, og det er ikke sikkert, jeg svarer – men måske gør jeg. Og det er utrolig uproblematisk at have det sådan. Fortsat god sommer.
Stine Bjerre Herdel er redaktør og kommunikationskonsulent i Dansk Journalistforbund

