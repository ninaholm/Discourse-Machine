En kværulantisk vækstkritikers genmæle
Kronikør Balder Asmussens tro på vækstens lyksaligheder minder om noget fra Verdensudstillingen i Paris i 1899. Siden kom som bekendt Titanics forlis, to verdenskrige og i det hele taget et 20. århundrede, hvor fremskridtstroen mistede sin uskyld


 Balder Asmussen klager i kronikken »En opsang til den forargede vækstkritikker« den 7. november over os informationslæsende vækstkritikere, som forarges over støjniveauet i børneinstitutionen, flygtningepolitikken og støtten til svineproduktionen. Vi får følgende salut: »Det er dig, den er gal med.«
Alt det, vi er »forargede over«, er en konsekvens af, at den økonomiske vækst er gået i stå, lyder det fra Asmussen. Økonomisk vækst ville med andre ord løse alle disse problemer, hvis man skal tro ham.
Det er ikke politisk økonomi, men vulgærøkonomi, politologen her udsætter os for. Navnlig overser han, at væksten ikke kan opretholdes i længden. Ved en uændret vækstrate vil det globale forbrug i år 2025 være 16 gange så stort som nu – og i år 2300 ca. 1.300 gange så stort.
Det kommer næppe til at ske. For den tekniske omstilling i grøn retning kan slet ikke holde trit med forbrugsvæksten. Eksempelvis er udledningen af CO2 pr. krone i BNP kun faldet 1,4 procent om året fra 1990-2013 – under halvdelen af det, der skal til for blot at stabilisere udledningerne. Derfor slår CO2-indholdet år efter år sin egen rekord. Generelt er myten om ’afkoblingen’ mellem vækst og miljøbelastning netop det, en myte. Enten med det gode eller det onde vil vækstraterne derfor fortsat falde. Med økonomen Hans Aages ord: »Der er to ting, man ved om eksponentiel vækst: Det ene er, at det bliver til noget meget stort. Det andet er, at det holder op.«
Det nytter ikke at henvise til, at gamle Malthus i 1798 jo fejlagtigt advarede om, at befolkningsvæksten ville løbe fra fødevareproduktionen. For Malthus havde været en charlatan, hvis han dengang havde udstedt dækningsløse veksler på en grøn revolution, han intet kunne ane om. Det er uansvarligt at pantsætte fremtidige generationers liv på teknologiske gennembrud og uopdagede ressourcer, som måske aldrig materialiserer sig.
Fuldt blus
Alt tyder på, at knaphed på afgørende ressourcer som vand, olie, naturgas og fosfor vil komme til at præge den politisk-økonomiske udvikling inden for de næste 50-100 år. Ca. 20 procent af Jordens befolkning oplever allerede i dag fysisk knaphed på vand. De bor ikke blot i fattige områder i Nordafrika og Mellemøsten. Også i det vestlige USA har vandmanglen vist sit grimme ansigt. Man skal være blind for at overse det politiske og militære konfliktpotentiale, denne nye knaphed rummer. Det 20. århundredes kamp for Lebensraum og væbnede ressourcekonflikter er ildevarslende i så henseende.
Ansvarlige politikere bør derfor bestræbe sig på tre ting:
at reducere såvel befolkningstilvæksten.
som den økonomiske vækst.
og at accelerere den grønne omstilling.
Dette er en bunden opgave – den er hverken nem eller behagelig. De hidtidige erfaringer tyder heldigvis på, at befolkningstilvæksten af sig selv vil aftage. Reduktionen af den økonomiske vækst er betydeligt mere udfordrende. Siden Keynes har det været god latin at bekende sig til fuldt blus under kedlerne – af hensyn til velstanden, beskæftigelsen og den sociale fred. Men hvordan får man et økonomisk system til at fungere uden målet om fuld beskæftigelse? Vil konkurrencen om jobbene ikke øge uligheden?
Helle Thorning-Schmidt (S) udtalte for nogle år siden, at hun ikke var modstander af rigdom, men af fattigdom. Denne generøse holdning kan man have i en verden af ubegrænsede ressourcer. Men holder den i en verden, hvor den nye knaphed for alvor trænger sig på?
I lyset af den voksende ulighed kan kravet om omfordeling og systemændringer igen komme højt på den politiske dagsorden.
Dybe lommer
Allerede i 1930 drømte Keynes om et frihedens rige, hvor den menneskelige eksistens ikke var snævert defineret ved produktion og forbrug. Han mente dengang, at »griskhed og åger og beregning« måtte være vore guder en tid endnu, men ville givetvis beskæmmes over den fortsatte tilbedelse af disse guder i et så rigt samfund som vort.
Det er en betydelig intellektuel udfordring at udvikle de ændringer i samfundskonstruktionen, der kan gøre drømmen mulig. Der er formentlig behov for internationalt samarbejde på et niveau, der ikke er politisk muligt i dag – og behov for nye måder at finansiere velfærdsstaten på. Med hensyn til den grønne omstilling advokerer blandt andre Bill Gates for en langt stærkere offentlig forsknings- og innovationsindsats. Det kan f.eks. finansieres via øget beskatning på de miljøtunge alternativer. Det kræver dybe lommer og langsigtet regulering at tvinge den teknologiske udvikling fra ét spor til et andet.
Imens trives Balder Asmussens tro på vækstens lyksaligheder, som var vi på Verdensudstillingen i Paris i 1899. Siden kom som bekendt Titanics forlis, to verdenskrige, de tiltagende miljøproblemer og i det hele taget et 20. århundrede, hvor fremskridtstroen mistede sin uskyld. I 1945 formulerede modige unge socialdemokrater et program for Fremtidens Danmark – en fremadrettet og langt hen ad vejen realiserbar vision, som rakte ud over det bestående. Gid nutidens kongelige danske socialdemokrati havde et tilsvarende mod og fremsyn.
Villy Søgaard er lektor ved Institut for Miljø- og Erhvervsøkonomi på Syddansk Universitet

