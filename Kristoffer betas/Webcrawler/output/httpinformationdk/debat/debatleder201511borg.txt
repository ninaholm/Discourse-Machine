Borgmestermanerer
LEDER


 Først var der spindoktoren, der stik imod regler og egne forklaringer arbejdede for at få Carl Holst valgt til Folketinget. Så var der historien om dyre engelskkurser betalt af Region Syddanmark. Og senest problematiseres det i en uvildig advokatundersøgelse, at Carl Holst har ladet regionen betale 750.000 kr. til en coachingvirksomhed.
Selv om Carl Holst for længst er fortid som forsvarsminister, så bringes der nærmest ugentligt nye afsløringer af hans omgang med skatteborgernes penge fra den tid, hvor han som formand for Region Syddanmark var en politisk kongeskikkelse i Syd- og Sønderjylland.
Også partifælle og nuværende forskningsminister Esben Lunde Larsen er i fuld gang med at blive indhentet af sin fortid som lokalpolitiker. Som byråds- og folketingsmedlem var Esben Lunde Larsen så optændt af en stor vindmøllepark placeret ved indflyvningen til Stauning Lufthavn, at han blandt andet kaldte daværende transportminister Magnus Heunicke (S) i samråd om sagen.
Men han glemte at fortælle såvel byrådskolleger som Folketinget, at hans flammende engagement kun meget delvist var ansporet af borgerne i Vestjylland. Hans åbenbare interesse var af personlig og familiær karakter, idet Esben Lunde Larsens nærmeste familie – far og bror – havde investeret en million i vindmølleprojektet.
Carl Holst, Esben Lunde Larsen og deres sager er vidt forskellige, men de har ét til fælles: De handler om politikere, der bruger deres privilegerede position til at hjælpe sig selv eller deres nærmeste. Ikke nødvendigvis for egen vinding, men for at fremme egne interesser.
Desuden har Carl Holst og Esben Lunde Larsen det til fælles, at deres sager i sidste instans skal håndteres af deres formand, Lars Løkke Rasmussen, der selv gentagne gange har gjort sig skyldig i det, hans partifæller nu er under anklage for.
Vi husker sagen om eksorbitant store bilag fra hans tid som nordsjællandsk amtsborgmester. Vi husker sagen om skatteborgerbetalte taxature til koncerter i Horsens og hotelregninger i falsk navn. Vi husker sagen om GGGI, hvor Lars Løkke Rasmussen rejste på 1. klasse og inviterede sin datter med til Rio de Janeiro på klimaorganisationens regning.
Åbenbart er det derfor, at der er gået svang i moralen i et parti, der slår sig op på de rene principper og den hårde retspolitik?
Lars Løkke Rasmussen forsvarede i hvert fald Carl Holst, indtil selv hans partifæller ikke længere kunne forsvare deres formands forsvar. Og Lars Løkke Rasmussen har flere gange gjort det klart, at Carl Holst selv traf beslutningen om at træde tilbage. Og han gjorde det ikke i erkendelse af at have begået fejl, næh nej, han gjorde det alene, fordi hans sag efterhånden skadede partiet og regeringen.
Men hvordan skal Lars Løkke Rasmussen også kunne gøre sig til løsningen, når han selv er en del af problemet? Lars Løkke Rasmussen er da også uforbeholden i sin opbakning til Esben Lunde Larsen:
»Vi har ikke et system, hvor man ikke kan arbejde politisk med ting, blot fordi man ved noget om det eller er berørt af det,« har Venstre-formanden udtalt.
Nej, Lars Løkke Rasmussen, sådan et system har vi muligvis ikke. Men vi har først og fremmest et politisk system, hvor politikerne skal arbejde i almenvellets og ikke egne interesser. Vi har et system med klare regler og standarder for habilitet. Vi har et system, hvor vælgernes tillid er afhængig af politikernes åbenhed om særinteresser og givet fald trækker sig. Sådan et system har vi, og det er det system – og den tillid – Venstre skalter og valter med.
Det burde bekymre enhver. Vores demokrati er ikke stærkere end den tillid, befolkningen har til politikerne. I den erkendelse har Socialdemokraterne i årtier forsøgt at gøre op med fagbevægelsens pamperi. Det arbejde er bestemt ikke afsluttet, men i Venstre er opgøret med borgmester-manererne tydeligvis slet ikke sat i gang endnu.
Og det vil formentlig ikke komme til at ske med Lars Løkke Rasmussen som formand. For hvordan skal han kunne kurere en syg kultur, han selv igennem årene i høj grad har været med til at smitte?

