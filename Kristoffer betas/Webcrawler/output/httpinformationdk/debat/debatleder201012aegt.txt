Er du en ægte demokrat?



 Af alle de personer, der i Information har udtalt sig om kunstens rolle og kunststøttens eksistensberettigelse den seneste tid, var det Bent Vinn Nielsen, der svarede bedst. Og han blev slet ikke spurgt.
I 'Læserne spørger' i lørdagens ud-gave af Information lød et af spørgsmålene: Hvad har din baggrund betydet for dit forfatterskab? Hvortil Bent Vinn Nielsen svarede: »Vel nok en vis forståelse for, at folk der ikke læser - eller på anden måde interesserer sig for kunst - ikke af den grund er idioter«.
Man kunne ellers få den fornemmelse, når man lytter til de klicheer, der sidder løst på politikere og kulturaktører: 'Kunsten skal ruske i vores vanetænkning'. 'Den skal gøre os til engagerede medborgere'. 'Den er uundværlig for et velfungerede demokrati'. Følger man den logik, skulle man jo tro, at de 30 procent af danskerne, der ikke har noget kulturforbrug, er dovne vanedyr, uengagerede medborgere og udemokratiske, ja, idioter. Det er jo ikke så mærkeligt, at de, der ikke interesserer sig for kunst, føler sig fremmedgjort over for den, hvis det er sådan, man bliver betragtet af de, der gør.
Hvis du ikke forstår det her, så er der et eller andet, der er gået galt i din dannelse. Det er tilmed et problem for demokratiet. Tænk over det næste gang, du betragter et Per Kirkeby-værk.
Kunsten har et enormt demokratisk potentiale, men det er en bivirkning af, at kunsten altid forholder sig til det menneskelige vilkår. Ikke i en snæver samtidig politisk forstand, men i en instinktiv søgen. Kunsten stiller langt flere spørgsmål, end den giver svar.
For kunsten er sit eget formål. Kunst, der provokerer for provokationens skyld, holder ikke længere end kunstnerens tur ned til banken. Derfor er det også at gøre både kunsten og de, der skal opleve den, uret, hvis man udelukkende forsvarer støtten med, at kunsten er vigtig for samfundsdebatten.
Kunststøtten er støtte til grundforskning. Anne Linnet var i 1980'erne en kontroversiel musiker, der udfordrede konforme seksualitetsbegreber. I dag er hun folkeeje og vinder ærespriser. Pladerne fra Anne Linnets Marquis de Sade-periode var nyskabende inden for dansk rytmisk musik, og hendes eksperimenter i 1980'erne dannede grobund for en stor del af den musik, de spiller på P3 i dag. Inger Christensen var en smal lyriker, men da hun døde i 2009, var alle enige om, at det var en fejl, at hun ikke havde fået Nobelprisen i litteratur. Den gamle provo Bjørn Nørgaard indledte karrieren med at slagte en hest og sætte den på syltetøjsglas. Det provokerede en hel nation, men det var først og fremmest kunst.
I dag står værket på ARoS i Århus og har som mange andre af Nørgaards happenings dannet skole for dansk performancekunst, og Nørgaard selv er blevet personligt udvalgt af dronningen og prinsen til at udforme deres gravmæler.
Det er selvfølgelig ikke nødvendigvis et kvalitetsstempel, men det er den slags eksempler, der skal til, hvis man skal have argumenter klar over for det meget berettigede spørgsmål: Hvad skal vi med kunststøtten?
Det er ikke al smal kunst, der ender med at blive bred. Det er ikke dens mål. Men smal kunst kan godt have stor gennemslagskraft. Og samtiden er ikke nødvendigvis den bedste dommer over et kunstværks holdbarhed, derfor skal man også indrømme, at de, der uddeler kunststøtte kan tage fejl. Det er ikke al kunststøtte, der munder ud i et uundværligt kunstværk.
Man kan ikke lave en cost benefit-analyse af kunststøtten. For nogle gange giver det ikke afkast. Nogle gange giver det ikke mening. Men det er en risikovillighed, man bliver nødt til at fakturere ind.
Selv om det ikke nødvendigvis har været det enkelte kunstværks formål, så har kunsten en stor betydning for udviklingen af det danske sprog og den danske kultur. Det kan hurtigt komme til at lyde nationalistisk.
Dansk Folkeparti har for længst vundet dagsordenen på det kulturpolitiske felt, men de vandt kampen, fordi modstanderne ikke mødte op. De andre er bange for at lyde dumme. De skal ikke nyde noget af at sætte spørgsmålstegn ved noget, der jo bør være indlysende, hvis man er et dannet menneske.
Men kunsten skal hele tiden gøres relevant og berettiges på dens egne præmisser. Ellers begynder vi at legitimere den med andet end kunsten selv, og så er risikoen, at vi får en masse kunst, som et tilfældigt kunstråd syntes ruskede op i nogle tidstypiske vaner. Så er der ingen, der i fremtiden vil se resultaterne af, at vi i 2010 havde et kulturministerium med et budget på 6,3 milliarder kroner.
Det er da et argument, der er til at forstå - også selv om man ikke forstår sig på kunst. 

