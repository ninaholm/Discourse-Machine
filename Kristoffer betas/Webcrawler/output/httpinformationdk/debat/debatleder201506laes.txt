Læst i kaffegrums
LEDER


 Vi står foran et jordskredsvalg, og vi ved det. I modsætning til valget i 1973. Yderfløjene vinder, og på en knivsæg vil spørgsmålet om Thorning eller Løkke, rød eller blå blok, blive afgjort. Takket være meningsmålinger har vi vidst det igennem hele valgkampen. Eller har vi?
Medier og politikere i forening har dagligt stirret sig blinde på stadigt mere marginale udsving, der ligger inden for den statistiske usikkerhed. Så hvad der præsenteres som fremgang, kan ligeså reelt set dække over tilbagegang. Men det har ikke holdt medier og kommentatorer tilbage. Hvem er det et problem for?
Selvfølgelig mediernes troværdighed i første instans, men meningsmålingstyranniet efterlader i Danmark – såvel som en række andre lande – et betydeligt demokratisk problem. Både fordi målingerne ofte viser sig at ramme skævt, og fordi de undervejs påvirker tvivlrådige vælgere.
Lad os tage en rundtur til nogle af de lande, der inden for de seneste måneder har fået skændet demokratiske valg af fejlagtige meningsmålinger.
I Storbritannien er der fortsat gang i oprydningen efter parlamentsvalget i maj, hvor den konservative David Cameron vandt, og meningsmålingerne tabte. Målingerne havde nemlig – akkurat som i Danmark – meldt om totalt dødt løb mellem Cameron og Labours Ed Miliband. Resultat: Cameron 331 mandater. Miliband 232 mandater.
Blamagen har meningsmålingsinstitutterne forsøgt at tørre af på vælgernes uærlige og upræcise svar. Hm, det lyder mere sandsynligt, at det er målemetoderne, den er gal med, men det vil forhåbentlig blive afdækket i den uafhængige undersøgelse, det engelske råd for meningsmålinger, The British Polling Council, iværksatte efter valget.
Det skævvredne billede gik igen ved det israelske valg i marts, hvor ministerpræsident Benjamin Netanyahu og hans Likud-parti vandt en klar sejr, selv om meningsmålingerne op til valget gav sejren til lederen af arbejderpartiet, Isaac Herzog. Også ved den skotske folkeafstemning i september sidste år ramte meningsmålingerne skævt i forhold til det endelige resultat.
De internationale spor er dog langt fra ene om at skræmme. På valgaftenen ved kommunalvalget i november 2013 nåede Helle Thorning-Schmidt således at holde en tabertale, fordi hun – og resten af Danmark – fæstnede lid til en såkaldt exit-prognose – en måling baseret på afgivne stemmer offentliggjort før valgstederne lukker – fra DR.
»Vi må nok i aften sige det, som det er: Vi har ikke fået det valg, vi håbede på. Vi er ikke tilfredse med det resultat, der tegner sig, det er ikke godt nok,« sagde hun.
DR’s måling var ikke alene upræcis. Den var som læst i kaffegrums. Ifølge DR skulle Socialdemokraterne på landsplan være reduceret til 25,3 procent af stemmerne. Partiet fik 29,5 procent. Det er isoleret set et stort troværdighedsproblem for DR. Men ny forskning baseret på 3.000 danskeres vælgeradfærd viser desuden, at de løbende meningsmålinger påvirker de mange tvivlende vælgere til at stemme på de partier, der står til fremgang.
»Vælgerne læser meningsmålinger med stor seriøsitet og lader sig rive med eller stikker af fra partiet,« udtalte professor i statskundskab ved Københavns Universitet Kasper Møller Hansen forleden til dagbladet Politiken.
Folketingets forretningsudvalg har opfordret medierne til at undlade at offentliggøre exit polls, før valgstederne er lukket i morgen. Det er endnu uklart, om alle medier vil efterleve, hvad der burde være en selvfølgelighed. Hos DR er nyhedsdirektør Ulrik Haagerup nået frem til den rigtige konklusion, men på baggrund af en tvivlsom argumentation:
»Meget tyder fortsat på et yderst tæt valgresultat. DR Nyheder vælger derfor først at bringe exit poll kl. 20,« skrev nyhedsdirektøren mandag aften på Twitter.
Hvis valgresultatet ikke var »yderst tæt«, ville det altså være i orden at påvirke resultatet? Eller hvordan? At risikoen for at påvirke resultatet af et demokratisk valg med fejlbehæftede målinger tages med en sådan lethed, er i sig selv bekymrende. Der er grund til selvransagelse i medierne efter morgendagens folketingsvalg.

