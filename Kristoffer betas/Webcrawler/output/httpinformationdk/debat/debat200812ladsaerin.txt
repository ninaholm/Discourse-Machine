Lad ikke særinteresser fjerne metrostationen fra Gl. Strand
En metrostation på Højbro Plads eller under Christiansborg er umulig. Saglighed bør erstatte den forkælede debat fra folk, der ikke vil have byggesmuds på lakskoene
Debatten om metrostationer i København er præget af særinteresser. Hvis København skal undgå trafikalt kaos, bør en metrostation ligge på Gammel Strand, mener dagens kronikør.


 Metroselskabet offentliggjorde for nylig de eksakte placeringer for stationer, der skal ligge på Cityringen - den del af metroen, der virkelig vil binde København sammen på tværs af broerne og indre by. To punkter på denne linje har i særlig grad fået offentlighedens opmærksomhed. Det er Marmorkirken og Gammel Strand. Lad os se nærmere på sidstnævnte. 
Hvorfor lægger man en station på Gammel Strand? Det er stoppet mellem Rådhuspladsen og Kgs. Nytorv.  Et stop, der i manges øjne er overflødigt, men i sandhed er det tætteste København kommer på en urban metrostation. 
I storbyer som ligner København, ligger metrostationer med en tæthed, der tillader meget store menneskestrømme at blive fordelt let og præcist. Netop Rådhuspladsen og Kgs. Nytorv er stationer, der risikerer at bukke under for et alt for stort menneskemylder, hvis der ikke findes et trafikalt alternativ til dem. Derfor er det nødvendigt at lave en metrostation netop her, så der ikke opstår et logistisk kaos på de to andre stationer. 
Nødløsninger
Der bliver fremført forskellige argumenter for, at metroen ikke skal stoppe på Gammel Strand, og på imponerende usaglig vis opstilles der alternative placeringer, som om offentligheden ikke regner med, at Metroselskabet har foretaget en grundig analyse af mulighederne. Disse alternativer skal hermed afmonteres.
Det er foreslået, at stoppet ved Gammel Strand rykkes til Højbro Plads. Dette forslag virker umiddelbart ganske forsonligt. Hvad gør det om et stop ligger hundrede meter til den ene eller den anden side? Det er dog næsten forstemmende, at den kollektive intelligens ikke har haft lejlighed til at reflektere over dette for derved at undgå, at nogen faktisk har stillet forslaget. Men for offentlighedens skyld skal det da påpeges, hvorfor man ikke kan lægge stationen der: Det er umuligt. 
En metrostation i København er, grundet ambitionen om ovenlys på stationerne, ikke bare et mørkt hul i jorden, man forsvinder ned i for at komme op et andet sted i samme by. Det er en linje. Skulle man opføre metrostationen på Højbro Plads, ville protestforeningerne tilføje byggeriet en elregning så ekstravagant, at det skriger til himlen. 
I praksis ville det betyde, at de tre punkter Rådhuspladsen, Højbro Plads og Kgs. Nytorv skulle knyttes sammen af et kæmpe S i stedet for en lige linje. Højbro Plads ligger nemlig vinkelret på den linje, der kan trækkes fra Rådhuspladsen til Kgs. Nytorv. Det betyder, at man er nødt til at lægge stationen med ovenlys mellem Storkespringvandet og statuen af Absalon. 
Alternativerne er nedslående, nemlig at skære pladsen på tværs med ovenlys for at undgå S'et, eller at lægge den som et S, men uden ovenlys. Alene trappen ville blive et umotiveret rumforløb. Som da man ville flytte Rundetårn ud på siden af Trinitatis på grund af den tiltagende trafik: En nødløsning.
Det er foreslået, at stoppet ved Gammel Strand rykkes til Christiansborg. Her er linjeføringen ikke et problem i sig selv, selvom det vil gøre rejsetiden en anelse længere. Så hvad skulle der dog være galt med en station kaldet Christiansborg under landets parlament? Det kan faktisk siges med et ord: Terror.
Et land, der fører krig uden om FN i hårdkogte verdensdele og har et meget usympatisk ry har ingen interesse i at lægge en trafikal færdselsåre så tæt op ad magtens centrum, at der blot skal et par mennesker udstyret med rygsække fulde af sprængstof og et blåt klippekort til at udløse mord og politiske katastrofer.
Kulturarv skal sikres
Disse alternativer er luftkasteller. Lad os nu se på, hvorfor der er opstået kritik af forslaget. Etableringen af en station kaldet Gammel Strand forfægtes med argumenter, der hviler på historisk identitet. Ét af argumenterne kan kaldes sagligt, nemlig det, der handler om sikringen af fundamenterne under de historiske bygninger. Selvfølgelig skal ingeniører have foretaget så eksakte beregninger som muligt inden byggeriet går i gang, så kulturarven ikke smuldrer væk. Tvivler offentligheden på, om kulturarven er sikret, skal disse beregninger naturligvis præsenteres. Omvendt vil det være den samme offentlighed, der implicit påstår, at en metrostation under Christiansborg kan tåle en bombesprængning. 
Historisk fiskerestaurant
Resten af argumenterne er mildest talt flimrende. Forskellige indlæg i debatten slår på Gammel Strands historiske værdi for København. Men der tegnes som altid et tåbeligt forkert billedeaf denne historiske identitet.  Det liv, der leves på Gammel Strand nu, er fundamentalt anderledes end for blot 20, 40 eller 100 år siden. Der er i vore dage antikmarked på pladsen, men det har jo langtfra altid været tilfældet. For 20-30 år siden var området lettere slum, og indtil 1960'erne var pladsen genstand for en, i ordets helt konkrete forstand, stinkende aktivitet: fiskehandel. 
Alligevel er billedmagerne som vanligt på pletten i forsøget på at fastholde et nutidsbilledes umiddelbare statik som eviggyldig sandhed. Værst er måske Jens Christian Grøndahls kronik i Politiken den 2. november 2008, hvor han med vanlig spids pen og tilsvarende slap pointe forsøger at udnævne en fiskerestaurant til institution. Velbekomme.
Kommunens billedpræsentation af metrostationen rummer dog et paradoks, som det er værd at henlede opmærksomheden på. 
Metro i mørke
 I et forsøg på at komme kritik i møde har man undladt at give stationen ovenlys, der således skal henligge i det urbane mørke, som københavnere synes at være så store tilhængere af. Det er sket for ikke at forstyrre den ganske rigtigt meget karakteristiske husrække, der udgør gaderummet Gammel Strand. Den er nemlig blevet fremhævet som et ganske særligt eksempel på dansk kulturarv - sådan som det er for vane at fremhæve bygninger, hvis dominans trues af nybygninger. 
København er den eneste (så lad gå da) storby i verden, hvis metrostationer er belyst naturligt, hvilket er et lykketræf af for sent udviklet infrastruktur og geniale arkitekter. Det er med andre ord noget særligt dansk - noget enestående. Netop dette særkende, dette bemærkelsesværdige kendetegn for dansk arkitektonisk kulturarv, bliver nu skrinlagt af hensyn til kulturarven. Måske nutidens iver for at forblive en kulturhistorisk parentes skal spores i de gamle nationale traumer? En slags blive under jorden tjener os bedst? Hvem ved? Noget overraskende argumenterer Hans Edward Nørregaard-Nielsen også ganske tæt på det flæbende om, hvordan vi nu mister Gammel Strand i sin artikel i Weekendavisen den 26. september 2008. 
Tænk at det faktum, at pladsen bliver gjort meget større og fri for biltrafik, kan vendes til det negative! Og det af en skribent, der meget vellykket fremstiller sig selv som den lille mand mod Systemet. Er det nødvendigt at påpege det hykleriske i, at én af de absolut mest magtfulde mænd i dansk kulturliv og politik tegner et sådant selvportræt? For den uindviede skal der gøres opmærksom på, at manden er formand for Ny Carlsbergfondets direktion.
Interesser på spil
Skribenter og intellektuelle står åbenbart i kø for at beskytte egeninteresser. Både Jens Christian Grøndahl og Hans Edward Nørregaard-Nielsen bor under et minuts gang fra Gammel Strand. Mon de bruger deres offentlige positioner til at vende en folkestemning til egen fordel, så de ikke skal få byggesmuds på lakskoene de næste ti år? Det mest forstemmende er vel, at intelligentsiaens mafiøse tendenser i dette tilfælde ikke afføder konstruktive forslag, men slet og ret resulterer i egoistisk skruebrækkeri på infrastrukturens bekostning. 
Det smager af folkeforførelse og stigmatisering af tilhængere af fornyelse og egentlig ikke så meget andet, når en forfatter som Grøndahl kalder sin kronik: "Hvis vi elsker København". 
Sagligheden og anerkendelsen af andres synspunkter elimineres i et effektivt retorisk greb, for folket er jo med dem.
Lad os prøve at løfte den offentlige debat, så såkaldte kapaciteter indenfor kulturområdet ikke kan spise befolkningen af med kritik uden retning og realitetssans.

Ole V.G. Olesen-Bagneux er stud. scient. bibl. og skriver speciale om biblioteksutopier. Han er formand for foreningen SPARK, der kæmper for en mere nuanceret debat om arkitektur i København

