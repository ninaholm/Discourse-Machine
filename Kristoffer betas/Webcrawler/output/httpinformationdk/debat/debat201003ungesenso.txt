Unges ensomhed bag facaden
Hver 10. dansker lider af depression, og det er særligt de unge kvinder, der er hårdt ramt. De unge har behov for stærkere fællesskaber, holdbare og nærværende voksne og et nyt politisk værdisæt, der genindfører rundkredspædagogik, større socialfaglighed og et helhedsorienteret menneskesyn
'Det er vigtigt at være populær og vigtigt at efterlade et indtryk,' fortæller mange unge. Men der kan være meget langt imellem de ægte venskaber, hvor man bliver accepteret for det og den man egentlig er.Model

Bianca, som er en ung kvinde i begyndelsen af tyverne, fortalte en dag, at hun skulle på 'date' med en ny fyr, hun havde mødt på Facebook.»Han er faktisk slet ikke min type. Men jeg er faldet for, at han interesserer sig for mine meninger og for min humor. Jeg plejer ellers altid at møde nogen, der bare ser mig som en blondine, de kan have sex med. Men dem får jeg jo heller aldrig et rigtigt forhold til. Så nu har jeg besluttet mig for at mødes med ham og se, hvad der sker,« fortalte hun ivrigt.Bianca er medlem i Klub Fontana, som netop er et sted for unge med depressioner, angst eller andre psykiske problemer.Bag Biancas ord ligger en mængde af dårlige erfaringer, svigt og nederlag, fra tidligere møder med mennesker, der ikke 'ville' hende, når det kom til stykket. Håb der forsvandt og blot bekræftede ensomheden og det lave selvværd, som hun lider under, og som kan være invaliderende for et ungt menneske.For disse sårbare unge er det ofte i relationerne til andre, at de lider nederlag. Identiteten sidder mere i tøjet og den 'rigtige' mobiltelefon end i mennesket bag facaden. Det er en meget overfladisk ungdomskultur.»Det er vigtigt at være populær og vigtigt at efterlade et indtryk,« fortæller Bianca. Men der kan være meget langt imellem de ægte venskaber. Mange unge holder ikke aftaler, men 'zapper' mellem vennerne i nogle overfladiske 'som om' fællesskaber. Desuden har mange unge været udsat for grov mobning, der har givet store ar på sjælen.Hele denne kultur underminerer selvværdet, og gør det svært at opbygge en holdbar identitet. Her er ikke plads til at dele sine følelser eller usikkerhed og være fortrolig med andre. Bekræftelsen, at 'jeg er OK', er ofte særdeles spinkel. Også kæresteforholdene er typisk præget af, 'at der jo kunne komme noget bedre forbi'.Presset udefraBianca fortæller også, at der er et kæmpe pres udefra om at leve op til forældrenes og samfundets krav om at tage uddannelse og gøre karriere.»Det er svært at få tid til bare at være mig. Der er alt for mange valgmuligheder. Man skal hele tiden følge med de andre og samtidig kunne stable sit eget liv på benene«, siger hun.Mange af disse unge er faldet fra en uddannelse. De hører ikke til nogen steder. Allerede under uddannelsen var relationerne til andre ret spinkle. Selve strukturen på uddannelsen er ikke baseret på et fællesskab. Det er op til den enkelte at strukturere sit eget forløb. Man skifter hold, grupper og lærere i ét væk. Man er henvist til en studievejleder for at få hjælp, men det kræver, at man oplever et behov for hjælp. De fleste unge forsøger bare at hænge på, så godt de kan, indtil det en dag er så uoverskueligt og ensomt, at den eneste udvej er at droppe ud af studiet. Her efter er der ingen, der samler dem op.En del havner på kontanthjælp og kommer i kontakt med et jobcenter. For 10 år siden blev en ung borger vejledt ud fra en reel socialfaglig vurdering, der tog udgangspunkt i at hjælpe dem frem til at få et 'helt liv'. Nu er perspektivet, at den unge skal finde den korteste vej til uddannelse eller arbejde. Det politiske pres hviler tungt over jobcentrene og socialforvaltningen. Her levnes ikke megen plads til psykisk sårbarhed, selv om mange sagsbehandlere forsøger at vride paragrafferne, så der stadig levnes plads til at møde den unge med respekt for de mange aspekter af den faktiske situation.Relationen til forældrene er ofte præget af, at den unge opretholder facaden og illusionen om, at alt er godt. Ikke såre dem, ikke skuffe dem. Hellere græde sine tårer i ensomhed og måske ende med at skære i sig selv eller kaste maden op, når smerten bliver uoverkommelig, end at vække forældrenes bekymringer.»Jeg har det fint«, lyder det fra en pletfri facade, men bagved er den unge krakeleret. Forældrene nægter ofte at se bag om facaden. Det er uoverskueligt at se i øjnene, at ens barn har det skidt. Følelsen af svigt kommer faretruende tæt på. Forældrene vælger øjensynligt ofte at lade den unge slippe af sted med et uærligt svar. De skal jo lære at klare sig selv, tænker man. Signalerne overhøres, indtil det måske ender med selvmordsforsøg eller indlæggelse på en psykiatrisk afdeling.Nyt politisk værdisætVi er på vej til at miste noget meget værdifuldt i vores kultur. I disse tider bliver alt gjort op i individuelle målbare kompetencer og ressourcer, som skal pege mod uddannelse, arbejdsmarked og karriere. Vi er ved at smide barnet ud med badevandet. Her er ikke længere så meget plads til virkelige mennesker i levende fællesskaber. Vi har svært ved at rumme unges sårbarhed og søgende usikkerhed. Vi hopper med på de unges trendy facade og ser ikke ensomheden og depressionen bagved. Det er hele denne kultur, vi kan aflæse i den nye undersøgelse, der afslører, at især de unge kvinder mellem 16 og 24 år er under pres.Svaret er at tage os bedre af dem. De unge har brug for forældre, lærere og andre nærværende voksne, der både har blik for den enkelte og samtidig er i stand til at tilbyde klare rammer og forpligtende fællesskaber. Vi har brug for et andet sæt af værdier, der ikke kun sætter individet, karrieren og facaden i centrum, men som holder fast i, at det er i fællesskabet og samværet med andre, at vi bliver til levende, kærlige mennesker. Vi har brug for at få erstattet Facebook med rigtige venner, der tør vise ansigtet bag facaden.Allermest har vi brug for et nyt politisk værdisæt, der prioriterer en pædagogisk og socialfaglig indsats, der tager udgangspunkt i et helhedsorienteret menneskesyn.Vi har brug for, at de unge bliver taget alvorligt. Det er katastrofalt for os alle, hvis vi nøjes med kun at kratte i overfladen og tale om job og uddannelse, når vi søger løsninger på så alvorlige problemer. Verdens lykkeligste folk viser med denne rapport ansigtet bag facaden, der afslører, at vi er på vej mod japanske tilstande med isolation og selvmord. Politikerne må holde op med kun at tale om skolemad og test af læsefærdigheder. Det er jo meningsløst at tale om tilegnelse af færdigheder og sund mad, hvis selve livslysten mangler.Anders Fogh Rasmussen bebudede ved sin tiltrædelse, at han ville afskaffe rundkredspædagogikken og ekspertvældet. Det er faktisk lykkedes ham ret godt. De pædagogiske institutioner og skoler som f.eks. daghøjskoler, der før var eksperter i at samle de sårbare unge op og arbejdede med 'det hele menneske' i pædagogik og læring, er blevet afskaffet. I stedet skal 95 procent af de unge presses igennem en ungdomsuddannelse. Men rigtig mange falder fra undervejs. De unge passer simpelthen ikke ind i systemerne. Livslysten, nysgerrigheden, kreativiteten og de meningsbærende fællesskaber er ved at blive kvalt til fordel for individuelle præstationer og 'facaderæs', som får mange unge til at brænde ud i depression og selvmordstanker.Så hvis ikke det skal gå rivende galt med de kommende generationer, er det på tide, at vi laver et system, der imødekommer de unges reelle behov, så ikke den udsatte del af de unge efterlades psykisk invalideret til et liv på overførselsindkomst og uden fremtidsperspektiv.Kirsten Steensberg er leder af Klub Fontana, som er et aktivitets- og rådgivningscenter for unge psykisk sårbare mellem 18 og 25 på Østerbro i København
