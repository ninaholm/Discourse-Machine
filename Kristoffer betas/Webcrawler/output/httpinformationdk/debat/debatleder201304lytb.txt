Lyt til Blachmans mænd
LEDER


 Så er vi der igen. Kvinderne er gjort til ofre, og mændene er mandschauvinister, der reducerer kvinder til sexobjekter. Anledningen er naturligvis Thomas Blachmans omdiskuterede program, hvor han sammen med en mandlig gæst ser på nøgne kvinder for at finde frem til et nyt poetisk syn på kvindekroppen; en tredje vej mellem puritanismen og pornoficeringen.
Desværre er reaktionerne på det, programtilrettelægger Torben Steno kalder et eksperiment, reaktionært forudsigelige og fortsætter den grøftegravning, som i mange år har drænet kønsdebatten for nye tanker.
Det er nærliggende at opfatte provokationen eller »stuntet«, som Steno i DR’s Deadline udlægger grebet med en pålagt tavs, nøgen kvinde som udgangspunkt for genrejsningen af et trængt mandekøn, som endnu et fejlskud fra en afsender, der gerne vil skabe opmærksomhed om sit produkt. I hvert fald er det objektgørelsen af kvinden, som er løbet med al opmærksomheden, både før og efter det første program blev vist tirsdag aften.
Men programmet er nytænkende i sin idé. Derfor bør man kunne se ud over provokationens blindgyde. Programmet iscenesætter den gamle rollefordeling, kvinde som objekt, mand som subjekt, og hvad sker der så? Mændene bliver usikre og blufærdige, ved ikke, hvor de skal kigge hen, og den aparte stemning når helt ud i de små fjernsynsstuer.
Dét ville vi, som programtilrettelæggeren fremfører, ikke have set for 500 år siden. Hvad sker der i det rum af mandlig blufærdighed? Hvad er mandens begær for en størrelse? Kan begær demokratiseres? Og hvorfor bliver (den yngre) mænd i det hele tage beklemt over den nøgne kvindes tavse tilstedeværelse og objektgørelse? Det er jo ikke, hvad manden siger om kvinden, der er det interessante. Men hvad han siger om sig selv, når han taler om kvinden. Det kan man håbe, at talkshowet eller ’eksperimentet’ vil forsøge at indkredse, og det er dét indhold eller fraværet af samme, programmerne bør bedømmes på.
En anden af programmets missioner er at vriste kønsdebatten ud af hænderne på »40 til 45« professionelle ligestillingsdebattører, der råber højere og højere, mens folk for længst er holdt op med at lytte. De forudsigelige reaktioner fra den kant – undtaget de fagligt funderede tv-anmeldelser – bekræfter denne tese. Det er godt 40 år siden, kønskampen havde sit udspring, og det må være muligt at komme videre. I dag leger kvinder selv med objektgørelse som et frihedsprojekt, kvinder i dag er – uanset mange tilbageværende ligestillingsproblemer – langt mere frigjorte, fylder på uddannelsesinstitutioner og chefgange i stødt stigende antal, og mangfoldigheden og frisættelsen af kønnet er langt mere udbredt i dag, end da rødstrømperne lukkede munden på mændene, dannede basisgrupper og kæmpede for emancipation.
Men mange toneangivende kønsdebattører er fastlåste i gamle fronter. Dels fordi det giver en offentlig position, dels fordi det øjensynligt er svært at nuancere gamle positioner, selvom verden forandrer sig. Kunne man overhovedet forestille sig, at den blufærdige, trængte mand har behov for at sætte kvinderne uden for døren? Det er en rigtig analyse, at hårde, mandlige værdier stadig fylder for meget, hvilket var synspunktet på Blachmans program på denne lederplads i går.Men bør mændene ikke få lov til at tale en ny usikkerhed og blottelse frem i fred – i stedet for at blive bortdømt, allerede før de har åbnet mundet?
Det kræver jo, at nogen vil lytte. Og i mange år har kvinder og mænd faktisk efterspurgt nye muligheder for at identificere kønnet, mens det kulturelle opbrud suser dem om ørene.
Det er muligt, at selve valget af Thomas Blachman som frontfigur forhindrer, at der bliver noget fornuftigt at lytte til – man kunne faktisk have ønsket sig Torben Steno på bænken i stedet for X Factor-dommeren. Men hvis blottelsen er en del af konceptet, så var det måske kun Blachman, der turde stille op – eller også blev det virkeligt nyskabende ofret på det alter, hvor seertal står over ny indsigt.
Om fem tirsdage ved vi meget mere om, hvorvidt eksperimentet lykkes, og poesien blomstrer. Selvom den ikke gør, fortjener programmet ros for at forsøge nye positioner.
Slå lyttebøfferne ud og indstil dem på envejskommunikation fra mandens side. Det er faktisk ikke så ofte, han gider blande sig, når det handler om hans eget køn.

