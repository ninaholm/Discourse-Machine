Astrid Krags politiske tupperwareparty
Jeg meldte mig ind i SF for at forsvare regeringssamarbejdet og partiets kerneværdier i en tid med modgang og højredrejning. Men da jeg mødte Astrid Krag, ville hun overhovedet ikke diskutere de politiske knuder. I stedet fremturede hun i undvigende klicheer og falsk jubeloptimisme
Astrid Krag har hverken pondus eller personlighed til at kunne varetage rollen som formand for SF, hvor der virkelig skal lyttes, bygges broer, skæres knuder over og nytænkes. Det er hun simpelthen for uerfaren til. Det kan blive en katastrofe for både hende selv og SF, hvis hun bliver formand, og det vil være umuligt at rette op på bag efter, mener Søren Hvalhof der mødte Astrid Krag, da han meldte sig ind i SF


 De seneste år har jeg arbejdet i Norge som jobflygtning. Jaget af huse af Venstre-regeringens politik. Med valget af SSFR-regeringen besluttede jeg mig imidlertid for at vende tilbage til Danmark for at støtte aktivt op bag den nye regering, som indgød nyt håb.
Jeg fulgte valgkampen og tiden efter fra Oslo, og med stigende bekymring så jeg den nye regeringen skyde sig selv i foden gang på gang. Den valgte nogle så indlysende taberstrategier for politisk kommunikation, at man spekulerede på, om rådgiverne var fra en anden planet. Sagen om betalingsringen er et skoleeksempel – en tabersag enhver kunne sige sig selv måtte koste stemmer.
Udviklingen var bekymrende. Ikke mindst den borgerlige presses helt urimelige behandling af den nye regering provokerede mig stærkt. Især Jyllands-Posten kørte en helt igennem modbydelig politisk kampagne imod regeringen. Angrebene var personligt rettet imod ledende socialdemokrater og SF’ere. Og hver gang svarede regeringen igen med at rykke til højre … og gik så tilbage i meningsmålingerne.
Jeg havde set det før. Den Norske rød-grønne koalitionsregering med Arbejderpartiet, Sosialistisk Venstreparti (SV) (SF’s søsterparti) og Senterpartiet mindede om den danske. SV var gået støt tilbage, hver gang regeringen foretog en drejning mod højre for at imødegå pres fra partiet Høyre og det norske Fremskridtsparti. Det var SV, der måtte betale dyrest, med vælgertilslutning ned til 3,6 pct.
I februar – inden jeg flyttede hjem til Danmark – meldte jeg mig ind i SF. Det var på høje tid at støtte op bag den nye regering, som blev behandlet urimeligt. Og da medlemmerne strømmede ud af SF, tænkte jeg, at det var nu, man skulle melde sig ind. Man bør kende sine venner i modgang.
Intro på Christiansborg
2. juni var jeg så til introduktionsmøde for nye medlemmer i SF på Christiansborg. Vi var omkring 35 personer, hvoraf en forbavsende stor del var modne mennesker med et langt livs erfaring som jeg selv.Det viste sig under præsentationsrunden, at der var en forbavsende høj grad af fælles tilskyndelse til at melde sig ind: Vi ønskede at støtte op om partiet i en regering, som var under massivt pres fra højre, og slås for SF’s værdier i et forsøg på at holde den nye regering og samarbejdet med S på sporet. Alle var glade for, at man endelig havde indgået et regeringssamarbejde med S, men nu måtte der gøres noget.
Dagens højdepunkt var Astrid Krag, som skulle snakke om SF’s rolle i regeringen. Det var en lørdag eftermiddag, og jeg var imponeret over, at en meget travl minister med et spædbarn, som skulle ammes, gad komme og optræde for en flok nyindmeldte SF’ere. Krag havde en meget sympatisk og smilende fremtoning, og jeg tror, at vi alle var meget positivt stemt over for den unge minister med det lille barn.
Krags selvbegejstring
Men så kom hendes præsentation. Hun havde et power point-show med, som gennemgik regeringens politik, og SF’s fingeraftryk på den. Det var en lang jublende ros af den førte politik og skattereformen, som hun brugte megen tid på at forklare det positive i. Hun jublede særligt over dagpengereformen og prøvede at belære de ny SF’ere om, at der slet ikke var tale om en forringelse af dagpengene. Hele Astrid Krags forestilling var en lang automatisk peptalk, hvis stil ville have egnet sig glimrende til at sælge Tupperware ved et hjemmeparty. Da hun sluttede var der helt stille.
Her sad der 35 nye medlemmer af SF, som alle havde meldt sig ind i på et tidspunkt, hvor medlemmerne flygtede, og meningsmålingerne styrtdykkede. De havde meldt sig ind, netop fordi de ville støtte op om partiet, dets værdier og det ny regeringssamarbejde, på et tidspunkt, hvor mange andre vendte det ryggen. Der var ingen som helst grund til at holde en ’Yahoo hvor det går’-tale for at overbevise os om, at det var en god idé at melde sig ind i SF.
Krag udviste en utrolig mangel på situationsfornemmelse og stødte rigtigt mange af de fremmødte. Det var en meget pinlig forestilling. Jeg fremhævede da også over for Astrid Krag, at når nu hun talte til 35 nyindmeldte, som alle havde meldt sig ind for at støtte SF i modgangstider, var der ingen grund til at tale til os, som om alt gik fantastisk godt, når alle vidste, det gik ad helvede til. Hun var blandt medlemmer; ikke til offentligt vælgermøde.
Manglende selvkritik
Jeg sagde til Astrid Krag, at jeg synes det var vigtigt med en vis selvkritisk eller i det mindste reflekterende holdning til den førte politik, som vi kunne diskutere. Jeg syntes, det var forstemmende at høre hende forsvare og bortforklare store forringelser for dagpengemodtagere, når det er notorisk kendt, at dagpengene på trods af reguleringer igennem en lang årrække har fået deres værdi og købekraft forringet. Desuden ville jeg gerne vide, hvilket belæg hun, SF og regeringen havde for, at man ved at sænke topskatten og beskære dagpengene ville skabe flere arbejdspladser.
Krag svarede, at man var nødt til at tale begejstret om politikken, nu da alle talte negativt og kritiserede. Hun afviste helt, at der var grund til refleksion og selvkritik. Den nu engang vedtagne politik var ikke til diskussion, ikke engang internt i partiet.
Hendes attitude var som en professionel politiker i et interview; indlærte automatsvar, for at undgå polemik. Hun forholdt sig slet ikke til mit spørgsmål om belægget for, at sænkning af skatten på de højere indtægter og beskæring af dagpenge ville skaffe flere i arbejde.
Så gik Astrid. Det var klart for enhver, at det var aldeles udelukket at forholde sig kritisk til regeringens førte politik, og at det ikke kunne diskuteres. Spørgsmålene havde været kritiske, men absolut ikke fjendtlige. Alligevel blev de afvist iskoldt eller ignoreret. Men kan ikke tale en lort om til et gyldent kompromis. Den bliver ved med at ligge og stinke.
Efter pausen dukkede Mattias Tesfaye op. Han havde nærmest den modsatte attitude, var dynamisk, underholdende og responsiv. Men det gik op for mig, at Astrid Krag og han kører politisk parløb, er naboer og passer hinandens børn. Mens hun vælter det hele, kommer Mattias og rydder op bag efter. Det lykkedes ham til dels, for vi forlod Christiansborg mindre frustrerede end efter Astrid Krags katastrofale optræden.
Manglende pondus
Men det står helt klart for mig, at Astrid Krag ikke er i stand til at modtage og behandle kritik konstruktivt. Hun kan ikke fungere i intern modgang, og hendes undvigelser og afvisning var aldeles lammende. Kritiske spørgsmål og kommentarer gled af som vand på en gås. Man ryster fjerene og gakker videre.
Jeg synes, at Krag har klaret sig formidabelt godt som sundhedsminister. Jeg synes også, hun virker både klog og sympatisk på tv og gør et godt indtryk. Men hun har hverken pondus eller personlighed til at kunne varetage rollen som formand for SF, hvor der virkelig skal lyttes, bygges broer, skæres knuder over og nytænkes. Det er hun simpelthen for uerfaren til.
Det kan blive en katastrofe for både hende selv og SF, hvis hun bliver formand, og det vil være næsten umuligt at rette op på bag efter. Men jeg er helt ny i partiet, så man kan håbe at jeg bare tager fuldstændig fejl.
Søren Hvalkof er medlem af SF–Sydhavnen

