Infertilitet er en sygdom – det er adoptionsønsket ikke
Adoption og fertilitetsbehandling er to vidt forskellige systemer, der ikke kan sammenlignes, lyder det fra Radikale Venstre


»Instinktivt kan jeg godt forstå, at det virker mærkeligt, at fertilitetsbehandling er gratis, mens adoption koster penge og mange ressourcer. Men det betyder jo ikke, at vi skal ændre det system, vi har,« lyder det fra de radikales sundhedsordfører, Camilla Hersom.– Men man behøver jo ikke ændre systemet for fertilitetsbehandling – man kunne ændre reglerne for adoption for at styrke ligestillingen. Hvorfor gør I ikke det?»Ja, det er jo et godt spørgsmål. Grunden til, at regeringen har ophævet brugerbetaling på fertilitetsbehandling, er, at vi betragter infertilitet som en sygdom på lige fod med alle mulige andre sygdomme. I mere end 90 pct. af tilfældene skyldes det regulær sygdom, at man ikke kan få børn, og derfor kan man få behandling i sundhedssystemet. Adoption er noget ganske andet. Det er klart, at det for den almindelige borger ser ud til at handle om det samme, og derfor kræver man ligestilling. Men det falder altså under to helt forskellige lovgivningskomplekser.«– Men selv om der er forskellige lovgivningskomplekser, hvorfor så ikke gøre adoption gratis?»Det er ikke så simpelt. Bedst, tror jeg, kan det beskrives som to verdener, som støder sammen. Eller to logikker. I den ene er der tale om et barn, som er født. Det er forældreløst i en vis grad, og det kan derfor bortadopteres. Så er det klart, at myndighederne har en forpligtelse til at vurdere, om forældrene, der skal overtage barnet, er parate til det.«– Er godkendelsesforløbet i forbindelse med adoption rimeligt, som det ser ud nu?»Det er på sin plads at diskutere, om de regler, vi har, er rimelige. Jeg har også hørt, at de spørgsmål, kommende forældre bliver stillet, kan være totalt intimiderende. Bare dét kan være en selvstændig grund til at kigge reglerne igennem. Men på fertilitetsområdet er det noget andet, for der ligestiller man kunstig befrugtning med forelskelse og et aktivt sexliv, og der er jo altså heller ikke kontrol ved dobbeltsengene i de små hjem. Alle kan få børn med dem, de vil, og når man møder op i det offentlige eller på en fertilitetsklinik, er der ikke spørgsmål, med mindre man er helt utilregnelig.«– Så du ser ingen grund til at ændre noget?»Jo, faktisk har vi netop vedtaget en lov om sæd- og ægdonation, som indeholder nogle bestemmelser om, at sundhedspersonalet skal gribe ind, hvis de vurderer det uforsvarligt for parret at blive forældre.«
