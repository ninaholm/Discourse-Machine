Ny verden, nye lærebøger
LEDER


 Det var statsminister Anders Fogh Rasmussen (V), som den 29. november 2007 sagde til TV 2 News: »Jeg tror, der er økonomer, som må begynde at overveje at skrive lærebøgerne på universiteterne om.«
Udtalelsen faldt på toppen af en højkonjunktur med rekordlav arbejdsløshed, som fik statsministeren til at tro, at man nu havde opskriften på den krisefri, grænseløse økonomiske vækst. Fogh ville have lærebøgerne skrevet om, fordi de sure budskaber fra bl.a. vismændene om, at man i en sådan højkonjunktur bør bremse op og lægge til side, ikke længere havde gyldighed. Nu var det fuld fart frem.
Få måneder efter udtalelsen bragede finanskrisen ned over Danmark. Økonomien gik i recession, arbejdsløsheden steg, og krisen er nu på vej ind i sit ottende år uden udsigt til den ’konjunkturnormalisering’, vismændene ynder at tale om.
Men netop krisens hårdnakkethed gør, at Fogh havde en pointe, om end en anden end den tilsigtede: De økonomiske lærebøger må skrives om.
Dagens modelbaserede prognoser for økonomiens udvikling rammer således konstant ved siden af. Både Den Internationale Valutafond og Det Økonomiske Råd har gentagne gange måttet nedjustere deres prognoser for væksten i henholdsvis den globale og den danske økonomi i 2014. Og Information har tidligere vist, hvordan fire årtiers prognoser for dansk økonomi kun har ramt rigtigt i 2,8 pct. af tilfældene.
Økonomerne gør det så godt, de kan, med det værktøj de nu har. Problemet er, at modellerne bygger på forenklede antagelser om virkeligheden, hvoraf de helt centrale må kaldes politiske eller – som økonomen Tomas Sedlacek siger – ’religiøse’. Problemet er dertil, at modelresultaterne tages alt for alvorligt af politikere, medier m.fl.
Modellerne kan således ikke tage højde for de begivenheder af ikke-økonomisk karakter, der indtræffer ude i virkeligheden og får konsekvenser for økonomien. En ebola-epidemi, en Ukraine-krise, en politisk handlingslammelse. De toneangivende ’generelle ligevægtsmodeller’ så heller ikke den amerikanske boligboble, der udløste finanskrisen, fordi de opererer med en virkelighedsfjern grundantagelse om effektive, selvjusterende markeder.
Nok så afgørende er, at modellerne og de dominerende lærebøger ikke afspejler verden af i dag. Den aktuelle krise er blot forlængelsen af en langtidstrend gennem snart et halvt århundrede, der viser faldende evne til BNP-vækst i i-landene. Fra 5,4 pct. pr. år som gennemsnit i 1960’erne til knap én pct. i snit siden 2007.
Den faldende evne til vækst kan skyldes, at visse behov er mættede i de rige lande, at det bliver stadig sværere at presse mere produktivitet ud af mennesker og maskiner samt det vigtige forhold, som modellerne heller ikke tager højde for: At den globale økonomi er begyndt at støde på planetens grænser. Lokale forureningsproblemer, globale klimaforandringer og pressede råstofreserver gør, at evnen til vækst undergraves. Fordi produktionsapparatet – f.eks. landbrugsjorden eller sundheden – forringes, og fordi råstofferne bliver dyrere.
Denne afgørende faktor er heller ikke med i politikernes forsøg på krisehåndtering, hæmmet af både vanetænkning, kortsyn og ideologiske uenigheder. Og det er helt logisk, at disse grænser slår ud i tilbagevendende kriser: Når pressede ressourcer bliver dyre, stiger priserne til det punkt, hvor forbrugerne ikke længere kan betale, hvorfor efterspørgslen kollapser og giver nedtur, indtil priserne er faldet nok til en ny tidsbegrænset optur. Og tilsvarende: Når realøkonomien pga. de planetære grænser får svært ved at skabe normal profit, fristes finanssektoren til at gå over stregen med stadig mere hasarderede fiksfakserier i håb om at sikre den vante vækst og indtjening.
I dag siges det helt store problem for den europæiske krisehåndtering at være, at man ikke kan få forbrugere og virksomheder til at bruge løs af de penge, der faktisk står på bankbøgerne. Hvad enten der tigges, bedes eller laves ’kvantitative lempelser’, kan man ikke få gang i kreditkort og investeringer. Måske handler det helt grundlæggende om, at tilliden til, at politikerne kan få den gode gamle model til at køre via de gode gamle opskrifter, er væk. At folk indser, at vi står et nyt sted, hvor nye lærebøger må skrives, nye modeller for udvikling formuleres, og nye styringsredskaber tages i brug.

