Stands stramningen og red retsstaten
Hos Cevea krydser vi fingre for, at lovforslaget om at stramme reglerne for tålt ophold bliver udsat i dag i Folketinget


 I disse dage er frihedsrettigheder og retsstaten på tilbagetog. Det seneste eksempel er regeringens lovforslag om at stramme reglerne for tålt ophold, der forsøges hastet igennem. Heldigvis kan den endelige behandling i Folketinget udsættes. Dette kræver 72 folketingsmedlemmers underskrift senest i dag.
Der er god grund til øget debat og eftertanke inden dette forslag, der markerer et forhastet og hysterisk statsligt overgreb mod frihedsrettighederne og principperne for en retsstat.
Indgreb i friheden
Forslaget fortjener både en praktisk og en principiel påtale. Det praktiske ligger i, at regeringen har nedsat en arbejdsgruppe, der til februar kommer med en redegørelse om administrative udvisninger og tålt ophold. Hvis regeringen mente noget med nedsættelsen af denne gruppe, bør den ikke overhales af forhastet symbollovgivning.
Det principielle element bunder i. at forslaget vil betyde, at udenlandske statsborgere, der sættes på tålt ophold, vil skulle interneres på Sandholmlejren på ubestemt tid under fængselslignende vilkår. Målet for denne stramning er en tunesisk statsborger, som ikke er dømt for noget strafbart forhold, men alene frakendes sine rettigheder på grundlag af PET's mistanke om, at han deltog i planlægningen af et drab på tegneren Kurt Westergaard", som Amnesty International skriver i et høringssvar til Integrationsministeriet. 
Menneskerettens forbud mod at udsende folk til tortur betyder, at de personer, der bliver ramt af stramningerne, ikke har andet alternativ end denne fængselsdom på ubestemt tid. Det står hverken mål med deres forbrydelse, eller den trussel de anklages for at udgøre mod statens sikkerhed.
Med dette lovforslag, der vil internere personer, der allerede har afsonet deres dom, eller ikke har været for en dommer, rykker ministeren og regeringen grænsen for statens indgreb i den personlige frihed. 
Et andet beskæmmende forhold gør sig gældende ved forslaget, nemlig at det fremsættes med henblik på at ramme én bestemt person. Dermed ophæves magtens tredeling, fordi den lovgivende magt bevæger sig ind på den dømmende magts enemærker. Lovgivning ud fra enkeltsager udhuler princippet om, at alle er lige for loven. 
For at forhindre en udhuling af den danske retsstat og de personlige frihedsrettigheder - opfordrer Cevea alle folketingets partier til at standse dette lovforslag. Det er intet mindre end en af de bærende ideer i demokratiet, der skal forsvares nu.
Bliver dette forslag ophøjet til lov kan vi kun sætte vores lid til domstolene og de love, der ligger udenfor regeringens umiddelbare evner - Grundloven og menneskeretten. Forslaget kan meget vel blive underkendt ud fra disse, som da Højesteret for nylig underkendte varetægtsfængslingen af tuneseren, der ikke har været for en dommer.
Lad os håbe, at Folketinget besinder sig. I et oplyst, liberalt demokrati bør de folkevalgte være demokratiets og retsstatens stærkeste bolværk og Højesteret kun en sidste skanse.
Peter Westermann er vicedirektør i Cevea

