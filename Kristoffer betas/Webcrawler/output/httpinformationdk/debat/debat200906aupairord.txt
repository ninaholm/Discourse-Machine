Au pair-ordningen skal bestå - EU skal ikke blande sig



Det var godt nok svært at finde grimasse onsdag morgen, da jeg hørte nyheden om, at Britta Thomsen, MEP (S), mente, at au pair-ordningen havde udviklet sig til en effektiv måde for velbeslåede danskere at købe billig arbejdskraft (kronikken i Inf. 3. juni). Jeg vidste ikke helt om jeg skulle grine eller græde, da P1 Morgen herefter oplyste, at tidligere statsminister Poul Nyrup Rasmussen (S) også ville have EU-regler på området. Man kan håbe, han ikke har læst, hvad han havde skrevet under på, fordi EU skal selvfølgelig ikke blande sig i vores au pair-ordning. I stedet kan de andre medlemslande lære af Danmark, og den nye lovgivning på området, som et enigt Folketing vedtog i 2007.Au pair betyder 'på lige vilkår'. Har man en au pair boende, skal personen bo på lige vilkår med værtsfamilien. Formålet med au pair ordningen er, at unge mennesker kan forbedre deres sproglige og eventuelt faglige kundskaber samt udvide deres kulturelle horisont. Modydelsen er så at sige, at man får ansvaret for de huslige pligter.Hvis Britta Thomsen var i tvivl om, hvorvidt au pair-ordningen fungerer, kunne hun have spurgt Helle Thorning-Schmidt og hendes mand. De har nemlig gode erfaringer med au pair-ordningen. Umiddelbart efter Thorning-Schmidt blev formand annoncerede hun, at familien ville anskaffe en au pair, da hendes mor, Grete, ikke kunne blive ved med at hjælpe de travle forældre med at passe børnebørnene.Jeg skriver ikke dette for at udstille Thorning-Schmidt - men for at gøre opmærksom på, at au pair-ordningen også er med til at hjælpe karrierekvinder med at få arbejde og familie til at gå op i en højere enhed. Det handler ikke om, at velbeslåede danskere ønsker billig arbejdskraft, men om at få tiden til at slå til.Resten af den socialdemokratiske folketingsgruppe kunne i øvrigt have oplyst Britta Thomsen om, at et enigt Folketing strammede reglerne for au pair-ordningen. Lovforslaget indebar i hovedtræk hårdere straffe som følge af vold mod en au pair-person, ulovlig beskæftigelse af en au pair-person og anden misbrug af au pair-ordningen samt et nyt register over personer, som har misbrugt ordningen.Vi behøver altså slet ikke nye EU-regler på dette område. Tværtimod. Det er forslag som disse, der er med til at skabe modvilje mod det EU-samarbejde, som har været med til at rive mure ned mellem markeder og mennesker, således at unge mennesker kan rejse ud i Europa og arbejde som au pair - til gavn for dem selv og au pair-familien.Kasper Elbjørn, kandidat til Europa-Parlamentet (V)
