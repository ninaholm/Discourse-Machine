Noget om magt
LEDER


For nu med det samme at kløjes i billedsproget: SF har i regeringen slugt så mange kameler, at der bare manglede én ekstra overgivelse som strået, der knækkede kamelens ryg.I karavanen af slugte kameler / bunken af tyngende strå finder man SF’s accept af selskabsskattelettelsen sidste år, halveringen af dagpengeperioden, stramningen af offentlighedsloven, aflysningen af millionærskatten, den kasserede betalingsring, den droppede kilometerafgift på lastbiler, de kollektive billetpriser, der ikke faldt, men steg, og den aborterede øremærkning af mænds barselsorlov. Det har man alt sammen overlevet, omend prisen har været tiltagende vælgerflugt og utilfredshed i partiets bagland. Man har med nød og næppe holdt ro med argumentet om, at regeringspolitik er det muliges kunst, og at prisen for indflydelse er accepten af kompromis.Dét ræsonnement holdt imidlertid ikke til mødet med Goldman Sachs. Afdækningen i medierne af, at SF var på vej ind i en statslig handel med en af finanskrisens værste skurke, et selskab, som spekulerer i kortsigtet profit, som har indrettet sig i skattely for at undgå beskatning af DONG-gevinsten, som har krævet og fået veto i spørgsmål om DONG’s øverste ledelse og forretningsstrategi, som har fået en tilbagekøbsaftale, der overfører det meste af tabsrisikoen til skatteyderne, og som får DONG-aktierne til en lav pris og dertil to ’observatører’ foruden et regulært medlem i DONG’s bestyrelse – afdækningen af alt dét var mere, end SF kunne holde til.Særlig smertefuldt og ubærligt har det givetvis været for partimedlemmer at erfare, hvordan staten og SF’s regeringsmedlemmer var ved at indgå aftale med en kapitalfond, hvis anonyme ejere befinder sig på Cayman Islands og i Delaware i USA, alt imens partiets skatteminister har kæmpet ved domstolene for at få kendt bl.a. Goldman Sachs’ selskabskonstruktioner af netop denne art ulovlige.Daværende skatteminister Holger K. Nielsen (SF) brugte i sommer ordet »skattesnyd« om konstruktionen, og det lyder plausibelt, når kilder siger, at ministeren var stærkt opbragt, da han på et senere møde i regeringens økonomiudvalg fik at vide af finansminister Bjarne Corydon (S), at det var Goldman Sachs, man var ved at sælge til.Så meget mere illustrativt for SF-ledelsens fejlbedømmelse af baglandet var det, da Holger K. så sent som onsdag aften forsvarede aktiesalget som »en meget fornuftig aftale«.Det, der er gået galt for SF’s top, er, at man har gjort pragmatik til overbevisning. Den politiske rygmarvsfornemmelse for, hvad der er ret og rimeligt og socialistisk politik, er forvitret og erstattet af ’nødvendighedens politik’ som princip.Den svære magtkamp på regeringens indre linjer har gjort, at man i forhold til både bagland og egne idealer er begyndt at sejle uden politisk kompas. Eller – næsten endnu værre – er begyndt at sejle efter den kurs, som en ganske brutal finansminister uden politisk kompas har udstukket. Følgagtigheden over for Bjarne Corydons magtfuldkomne stil har således i sig selv provokeret SF-baglandet til oprør.Corydon har nu fået sin DONG-aftale, men den politiske pris for den har han fejlbedømt. For nu står S og R i en situation, hvor et dødstruet SF er nødt til at markere sig hårdt i forhold til SR, og hvor det meste politik derfor må laves hen over midten. Det gør regeringens profil endnu mere blå i vælgernes øjne, og det spil fortsætter, indtil Venstre finder Thornings hold så svækket, at det er opportunt at trække stikket, få et valg og indkassere mandatgevinsten.Netop dét har måske været SF-toppens analyse og frygt og dermed grunden til, at man har strakt sig så – alt for – langt. Fejlen er, at man ikke har stolet på sit eget projekt og sine egne idealer. Havde Vilhelmsen og Nielsen for et halvt år siden sagt til Thorning og Corydon, at SF ikke kunne leve med at sælge til Goldman Sachs, så havde man måske opnået nye sonderinger og andre løsninger.Eller også var man på det tidspunkt blevet tvunget til at gå, men i så fald med en anderledes rank ryg og klar profil end nu, hvor man forlader regeringen, fordi partiet ikke kan leve med handlen, for minutter senere at gå i folketingssalen og stemme for den.
