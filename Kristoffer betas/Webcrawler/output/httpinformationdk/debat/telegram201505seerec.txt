Seere: Cameron er klar vinder af den sidste tv-debat
BBC lagde studie til en sidste benhård debat mellem kandidaterne til posten som premierminister.


 Han vil gerne være premierminister i endnu en periode, den konservative David Cameron.
Og meget tyder på, at han har sat en slagkraftig slutspurt ind her en uge før det britiske parlamentsvalg 7. maj.
I den sidste store tv-debat mellem David Cameron, Labours Ed Miliband og vicepremierminister Nick Clegg fra Liberaldemokraterne klarede premierministeren sig klart bedst, viser en meningsmåling, som avisen The Guardian har fået foretaget efter udsendelsen.
44 procent peger på David Cameron, 38 procent på Ed Miliband og 19 procent på Nick Clegg som vinder af den afsluttende debat, hvor de på skift fik spørgsmål fra et blandet publikum i BBC-studiet.
Et spørgsmål til Cameron lød, om han havde nogle ultimative krav til eventuelle regeringsforhandlinger efter et valg.
- Det britiske folk fortjener virkelig en folkeafstemning om EU. Jeg vil ikke stå i spidsen for en regering, der ikke kan indfri dette løfte, sagde premierministeren, der længe har lovet de mange EU-skeptiske briter en folkeafstemning om medlemskabet af EU.
Det kommende valg er blevet beskrevet som det mest uforudsigelige i Storbritannien siden 1970'erne. En meningsmåling onsdag pegede dog på, at Det Konservative Parti ser ud til at trække fra i slutspurten med et forspring på fem procentpoint til Labour.
En anden måling fra YouGov torsdag aften giver dog Labour et smalt forspring.
Uanset hvad kan hverken Cameron eller Miliband mønstre et flertal alene, og det vil bero på forhandlinger efter valget, hvordan en kommende regering skal se ud.
Særlig interesse er der om det skotske nationalistparti, SNP, der ser ud til at støvsuge Skotland for stemmer og hidtil har sagt, at det vil lægge dem i Labours skål.
Men Miliband brugte debatten på BBC til at understrege, at han takker for opbakningen, men at SNP ikke kommer med i en Labour-regering. Det er hans ultimative krav.
