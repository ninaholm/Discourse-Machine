Virksomheder spiller hasard med unges liv og helbred

Alt for mange unge kommer til skade på deres arbejdsplads på grund af manglende information omkring arbejdspladsvurderinger. Model


 Selv om unge har cirka dobbelt så høj risiko i forhold til voksne for at blive udsat for en ulykke på arbejdet, står det sløjt til på landets virksomheder, når det angår forebyggende arbejde. Kun 16 pct. af de unge under 18 år modtager information om, hvordan farlige situationer og arbejdsulykker undgås - information, der ellers let kunne formidles til de unge ved hjælp af arbejdspladsens arbejdspladsvurdering (APV). Tallene fremgår af den endelig opgørelse fra LO's Jobpatrulje, der sommeren igennem har besøgt fritidsjobberes arbejdspladser over hele landet. Det er blevet til 1.898 interview med unge under 18 år, hvor vi blandt andet kan konstatere, at to ud af fem unge ikke bliver instrueret i at undgå arbejdsulykker. 
For mange ulykker
Det er helt uansvarligt, at virksomheder gambler med unges liv, helbred og fremtid. Derfor er APV en oplagt mulighed at bruge som introduktion for de unge, da den kan afsløre de risici der kan være på arbejdspladsen og hvordan skader kan undgås.
APV er et værktøj, der bruges til at afdække virksomhedens arbejdsmiljø. APV'en formuleres i samarbejde med de ansatte og den skal beskrive, hvor i virksomheden det halter med arbejdsmiljøet og hvordan man kan løse problemet. 
Vi har en særlig pligt til at byde de unge velkommen til det danske arbejdsmarked på en ansvarlig og fremtidssikker måde.
Det er i øvrigt lovpligtigt for alle virksomheder med ansatte at udarbejde en arbejdspladsvurdering. Men godt hver tredje virksomhed (37 pct.) har stadig ingen APV. 
Den alt for store andel af virksomhederne, der ikke tager deres ansvar alvorligt, spiller hasard med de unge. Tallene taler deres eget tydelige sprog: Hvert år dør en til to unge under 18 år på arbejdet, mens fem og seks unge mellem 18-24 år mister livet, mens de er på arbejde, viser tal fra Arbejdstilsynet. 
Det er paradoksalt at kunne konstatere samtidig med at hele Europa har valgt at fokusere på arbejdspladsvurderinger (APV) i Den Europæiske Arbejdsmiljøuge. EU-kampagnen om APV kører i 2008 og 2009.

