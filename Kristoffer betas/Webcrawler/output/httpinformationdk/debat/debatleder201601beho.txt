Behov for fælles fordeling
LEDER


 En kamp er i gang mellem de europæiske lande. Målet for hvert enkelt land er at tage imod så få som muligt af det store antal asylansøgere, der i denne tid ankommer til kontinentet fra primært Syrien. Danmark har længe ført kampen ved at stramme asylreglerne gang på gang og generelt anlægge en hård retorik for at få asylansøgere til at rejse mod nogle af de andre europæiske lande i stedet. Flere andre lande har gjort noget tilsvarende.
Og efter at svenskerne mandag iværksatte det såkaldte transportøransvar, svarede den danske regering tilbage ved at indføre kontrol ved grænsen til Tyskland.
Forud for den danske beslutning har mange andre lande indført grænsekontrol. Og flere vil formentlig følge. Det er et alvorligt anslag mod Schengen-samarbejdet, der er en af grundstenene i EU. Kun fordi landene mener, at de mange asylansøgere vil udgøre en trussel mod deres sikkerhed eller offentlige orden, kan de midlertidigt smyge sig uden om forbuddet mod kontrol ved grænserne mellem medlemslandene. Men de opnår alene, at asylansøgerne forbliver på den anden side af en af de indre grænser, hvilket selvsagt ikke er nogen gevinst for unionen som helhed.
Lars Løkke Rasmussen har gentagne gange talt om behovet for internationale løsninger på flygtningekrisen. Men hans regering har samtidig gjort klart, at den under ingen omstændigheder vil deltage i den fælleseuropæiske asylpolitik, ligesom den sidste år afviste at lade Danmark tage imod en andel af de 160.000 flygtninge, som EU-Kommissionen forsøgte at fordele mellem landene.
Ikke desto mindre er en fælleseuropæisk fordelingsordning det eneste gangbare modsvar på den kamp mellem landene, som nu pågår, og som truer hele det europæiske projekt. Fandtes en sådan ordning, ville motivet til at deltage i et asylstramningskapløb mellem landene og at lukke de indre grænser bortfalde.
At regeringen skulle deltage i en sådan ordning af egen fri vilje er dog umuligt at forestille sig. Man kan derfor kun håbe, der er hold i rygterne om, at EU-Kommissionen med et snarligt udspil vil forsøge at presse medlemslande som Danmark til at deltage i en fordeling af asylansøgere ved ellers at afskære dem fra muligheden for at sende dem retur til andre medlemslande, hvor de tidligere har søgt asyl.

