Kærligheden falder hastigt i værdi
Cost-benefit-analyser af brugen af naturressourcer har den indbyggede brist,  at de altid skævvrides til fordel for pengeinteresser


Kærligheden, har økonomerne opdaget, falder hurtigt i værdi. Fortsætter udviklingen, kan den forventes at falde med 17,75 kroner pr. passionstime mellem nu og 2030. Alternativomkostningerne ved et enkelt mistet kys er faldet med tre kroner siden 1988. I 2050 vil nutidsværdien af en nat under stjernerne kunne være raslet helt ned til 456,13 kroner. Den truende reduktion af kærlighedens sande værdi, advarer sagkundskaben, kan skabe store økonomiske vanskeligheder.Nå ja, så vidt er det ikke kommet endnu. Men kærligheden kan snart være den eneste naturlige velsignelse, som endnu ikke er fuldt prissat og kommercialiseret.Det britiske transportministerium kunne for nylig melde, at man havde opdaget »tidens reelle værdi«. Her er den surrealistiske sætning, hvori denne bombe blev smidt: »Fremskrevet vækst i den reelle værdi af tid er vist i tabel 3.«I sidste uge fremlagde det britiske miljøministerium så resultaterne af sin nationale Ecosystem Assessment – en stor øvelse i værdisættelse, som 500 eksperter har arbejdet på. I denne særegne vurderingsrapport gør forfatterne krav på at have fastsat »naturens sande værdi ( ...) for første gang«.Hvis nogen gik rundt og troede, at naturens sande værdi var at vække menneskers undren og glæde, er de altså galt afmarcheret. Det viser sig, at den er et tal efterfulgt af et valutategn.Ministeriet har ganske vist endnu ikke udregnet tallet for naturens samlede »sande værdi«, men dets forskere har prissat nogle af de aktiver, der med tiden vil kunne indgå i den magiske syntese.Vurderingsrapportens forfattere har f.eks. produceret tal, der måler værdien af grønne byrum for menneskers trivsel. Hvis vi plejer og passer dem ordentligt, vil vores parker og grønne anlæg angiveligt kunne styrke menneskers trivsel med i størrelsesordenen 2.900 kroner pr. husstand pr. år i 2060.Velment øvelseHvordan beregnes sådanne værdier? Rapporten gør klart, at de »økosystemfunktioner«, som den takserer, omfatter »rekreation og sundhed« og naturområder, »hvor vores kultur kan finde sine rødder og opleve stedsidentitet«. Disse faktorer skal inddrages i en beregning af den »fælles sociale værdi«. Graden af fælles social værdi beror igen på, om medborgerne »er i stand til at nå vigtige personlige mål og deltage i samfundslivet«. Den forstærkes af »understøttende personlige relationer« og »stærke og inkluderende fællesskaber«.Øvelsen er velment nok. Miljøministeriet kan henvise til, at virksomheder og politikere som oftest slipper af sted med at ignorere de omkostninger, som deres beslutninger påfører den naturlige verden og den menneskelige velfærd. Tanken er at råde bod på den forsømmelse ved at fremhæve »de reelle økonomiske grunde til at passe godt på naturen«. Men der er to store problemer ved den tilgang.Det første er, at sådanne vurderinger er reduktionistisk sludder forklædt i objektivitetens og fornuftens sprog. Priser på vores følelsesmæssige oplevelseskvaliteter må nødvendigvis være arbitrært sat. Tydeligvis er der tale om rene konstruktioner udviklet af mennesker, der kun føler sig trygge ved tal, og som ønsker at trække resten af verden ind på deres egen hjemmebane for at føle, at de har alt under kontrol. De grafer, som vurderingsrapporten anvender, siger alt: De afbilder tænkte sammenhænge mellem mennesker og naturen, som var der tale om tandhjul. Det er svært at forestille sig en stærkere advarsel om, at dette er et næsten komisk forsøg på at tvinge både naturen og menneskelige følelser ind i en lineær, mekanisk orden.Ikke mere at diskutereDet andet problem ved tilgangen er, at den risikerer at overlade den fysiske verden til kræfter, der vil ødelægge den. Forestil dig en planlægningskommission, der skal tage stilling til en anmodning om at tillade kulminedrift i åbne brud i et givent naturområde.Den offentlige værdi for de skove og enge, som vil blive ødelagt ved gennemførelse af projektet, prissættes til 10 millioner kr. om året, mens indtægterne ved at åbne minen anslås at være 100 millioner kr. om året. Kulmineselskabets advokat, som forelægger kommissionen sådanne tal, har en skudsikker sag, for alle offentlige indsigelser er allerede blevet fejet af bordet ved selve prissætningsøvelsen. Der er ikke mere at diskutere.Cost-benefit-analyser favoriserer penge- og erhvervsinteresser qua deres iboende logik. Tag for eksempel beslutningsprocessen for udbygning af transportinfrastruktur. Her er der udviklet en værdisættelsesmetode, der næsten altid vil garantere, at nye veje, jernbaner, start- og landingsbaner får grønt lys til at blive bygget, uanset hvilke miljøskader, de vil medføre, eller hvilke sølle fordele, de måtte levere.Ulogiske antagelserMetoden opgør medborgernes tid i forhold til, hvor meget de tjener, og bruger så disse omkostninger til at fastsætte et værdimål: Markedsprisen for en time brugt på at køre i taxa er f.eks. 450 kr., mens den tilsvarende pris for en time brugt på en cykeltur kun er 170 kr., fordi cyklister har en tendens til at være fattigere end taxapassagerer.Antagelserne bag sådanne analyser er ofte fuldstændig ulogiske. For eksempel forventes pendlere at udnytte al den tid, de sparer på en ny højhastighedsjernbaneforbindelse til at komme på arbejde tidligere frem for f.eks. bosætte sig længere væk. Og togpassagerer forventes ikke at foretage sig nyttigt arbejde undervejs, men blot trille tommelfingre og stirre ud af kupévinduet under hele turen.Cost-benefit-systemet forklarer, hvorfor skiftende regeringer alle ønsker at investere i højhastighedstog snarere end i cykelstier. Og hvorfor motorvejsudvidelser til milliarder, der næppe skærer mere end to minutter af din køretur, anses for at give fuld valuta for pengene. Intet af dette er utilsigtet: De cost-benefit-modeller, som vores regeringer benytter sig af, vækker intens interesse hos erhvervslivets lobbyister. Og embedsmænd med et vågent øje for lukrative bestyrelsesposter efter deres pensionering sikrer beredvilligt, at beslutningsprocessen skævvrides til fordel for uhæmmet udbygning.Dette må være den definitive neoliberale triumf: Markeds- og pengegørelse af naturen, som reduceres til omsættelige aktiver.© The Guardian og Information Oversat af Niels Ivar Larsen
