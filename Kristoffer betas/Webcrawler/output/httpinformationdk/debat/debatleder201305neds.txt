Nedsving



Opsvinget udebliver. Den kendsgerning har regeringen – endelig – accepteret. Det sker med SRSF’s pinseforlig med Enhedslisten. Forliget spænder et net ud under de 30.000 arbejdsløse, der ellers vil falde ud af dagpengesystemet i år.Enhedslisten står som redningsfolkene. Ikke alene har Enhedslisten sikret de udfaldstruede mod at styrte i en økonomisk afgrund. Enhedslisten har også reddet regeringen fra at styrte sig selv ud i en politisk afgrund.Underligt, at det skulle komme så vidt, før de radikale overvandt deres dumstædige modvilje mod at indse, at deres 2010-dagpengeforlig med VKO-partierne er uforsvarligt. Finansministeriets oprindelige skøn over antallet af udfaldstruede var vildt i underkanten. Den reelle nød og frygt, som antallet af udfaldne skaber, har bortskyllet den folkelige tilslutning til Socialdemokraterne og SF. Ironisk er den skyllet lige så meget over til Venstre og Dansk Folkeparti som til Enhedslisten.Fornuftigt, at finansieringen ikke blev skaffet ved at lade a-kassemedlemmernes kontingenter stige. Det ville skubbe flere fra medlemsskab. Til gengæld er pengene fundet ved, at regeringen – med Margrethe Vestagers løjerlige ord – har »tømt småkagedåsen og været bagerst i skufferne«.Selvmodsigende er det, at 584 millioner af kagedåsekronerne frem mod 2016 hentes på danskuddannelse af udlændinge. Integration, ahvaba?Mest må det dog undre, at regeringen nu knytter sine forhåbninger til, at der ca. 2015 indtræffer et ’opsving’ – af den type, der løftede dansk økonomi i 1960’erne og 90’erne. Dermed bortser SRSF fra den mulighed, at krisen ikke bare kan forsvinde i vækst – fordi krisen er en global økonomisk-økologisk overophedning. Måske er der mere perspektiv i en politik uden jubeloptimisme, men med en nøgtern og menneskelig forestilling om Danmark – og Europa – på de barske vilkår, der er nutidens og særdeles tænkeligt også fremtidens.&nbsp;
