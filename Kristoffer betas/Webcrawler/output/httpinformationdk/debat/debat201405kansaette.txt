Man kan ikke sætte frivillighed på kontrakt
Det offentlige er i stigende grad begyndt at invitere frivilligheden ind i velfærdsinstitutionerne. Men fagforeninger, kommuner og frivillige organisationer har tilsyneladende glemt, at frivilligheden ikke finder sin form og sit indhold ved at referere til regler, som andre har besluttet for den
Vuggestuen Spiren besøger jævnligt plejehjemmet Betaniahjemmet for at underholde med sang og dans. Politikere er enige om, at frivillighed er vigtigt og fornyende for samfundet. Men institutionerne skal give frivilligheden lov at eksistere på egne præmisser, mener kronikøren.
 Arkiv


 
	Skiftende regeringer har siden 1980’erne været enige om én ting: Frivilligheden er en vigtig og fornyende aktør i udviklingen af det danske velfærdssamfund. I kommunerne har man for længst fået øjnene op for den frivillige sociale indsats, og et flertal af kommuner organiserer i dag selv frivillige for at integrere dem i kommunernes produktion af velfærdsydelser.

	Sådan har det ikke altid været. I tiden op til 1980’erne blev den frivillige sociale indsats anset for at være et levn fra tidligere tiders medlidenhedshjælp, som udviklingen af en moderne velfærdsstat langsomt, men sikkert ville gøre overflødig. I dag taler man ikke længere om den moderne velfærdsstat, men om velfærdssamfundet, hvor ansvaret for velfærden er noget, vi deler med hinanden. Velfærd er således noget, der bliver til gennem et samarbejde mellem offentlige, private og frivillige organisationer.

	Denne udvikling kan blandt andet ses i børnehaver, på plejehjem og på hospitaler. Her bliver frivillige i stigende grad inviteret ind for at være med til at løfte en række velfærdsopgaver. De ældre på plejehjem får besøg af frivillige besøgsvenner, og på hospitalerne dukker frivillige patientstøtter op, der skal tage sig af alt det, som de professionelle sygeplejersker ikke lige har tid til.

	Men samtidig med, at det offentlige i stigende grad er begyndt at invitere frivilligheden ind i velfærdsinstitutionerne, er der dukket en bekymring op for, hvordan man skal organisere samarbejdet mellem den offentlige, professionelle verden og de frivilliges indsats. Fra kommunerne, fagforeningerne og de frivillige organisationer hører man det samme refræn igen og igen: De frivillige må aldrig blive en erstatning for den professionelle indsats, de skal derimod udgøre et supplement – den flødeskum, som den professionelle indsats aldrig vil kunne levere.

	Konkrete regler

	Svaret på denne bekymring har de mange aktører, der har travlt med at formulere ambitioner på frivillighedens vegne, selv fundet frem til: Vi formulerer et sæt spilleregler. Senest er Landsforeningen for frivillige sociale organisationer, Frivilligt Forum, og en række store fagforeninger med FOA i spidsen blevet enige om at lancere et sæt fælles regler for samarbejdet mellem den offentlige og den frivillige verden. Her kan man læse, at der skal formuleres konkrete regler for, hvordan det frivillige arbejde skal udføres på de enkelte institutioner.

	Men det, som fagforeninger, kommuner og frivillige organisationer tilsyneladende har glemt, er, at frivilligheden ikke finder sin form og sit indhold ved at referere til regler, som andre har besluttet for den. Den frivillige logik orienterer sig efter, hvilken hjælp der er brug for i den givne situation, og hvem der har brug for hjælp. Der er ikke to besøgsforhold, som er ens, eller to patientstøtter, som laver det samme.

	Derfor er det heller ikke så overraskende, at frivillige ikke altid holder sig til de regler, deres organisation i samarbejde med andre har formuleret om dem. Og derfor ser vi, at selv om eksempelvis hospitalerne og de frivillige organisationer har haft travlt med at formulere kontrakter om, hvad de frivillige må og ikke må, så dukker der hele tiden historier op om frivillige, der rydder op i linnedskabet, tager opvasken, flytter en seng eller giver en patient et glas vand, selv om der udtrykkeligt står, at det må den frivillige ikke.

	Forfriskende pust

	Hvad skal man nu gøre? Skal man kritisere frivilligheden for at være frivillig? Sende den på kurser i frivillighed, så den kan blive den frivillighed, man gerne vil have? Eller skal man acceptere, at frivilligheden netop finder sin kvalitet ved ikke at orientere sig efter regler, metoder og evidensbaseret viden, som kendetegner den professionelle omsorg? At den orienterer sig efter, hvad der på nærværets og situationens betingelser synes at give mening at fylde frivilligheden med?

	Min pointe er, at frivilligheden altid vil finde sin dynamik uafhængig af regler. Det betyder ikke, at regler er ligegyldige, men det betyder, at frivilligheden på sine egne præmisser selv vil afgøre, i hvilket omfang reglerne skal følges, og hvornår den synes, det er mere opportunt at se bort fra dem.

	Hvis man inviterer frivilligheden ind i den offentlige velfærdsproduktion, fordi man tror, man her har fået et net supplement til de eksisterende offentlige ydelser, der lige kan tage sig af alt det, som det offentlige ikke selv synes, det har tid til, så er der stor risiko for at blive skuffet – for det er simpelthen ikke der, frivilligheden har sin styrke.

	I stedet må de forskellige aktører anerkende, at de ikke har magt over frivilligheden, og indse, at de med frivilligheden også inviterer en ubestemthed indenfor i de ellers institutionaliserede og formaliserede omsorgsinstitutioner. Dette kan give et forfriskende pust og skabe liv, hvor der førhen kun var rutineprægede former for nærvær. Men det medfører også, at man inviterer en uforudsigelighed ind der, hvor der førhen var sikkerhed.

	Frivilligheden kan til enhver tid finde på at sige: »Jeg foretrækker at gøre noget andet«. Måske fordi det på dette tidspunkt, på dette sted, i mødet mellem netop disse mennesker, synes at være mere meningsfuldt at fylde nuet med noget andet, som ikke nødvendigvis finder sin opbakning i de strukturer, som det offentlige har forsøgt at etablere omkring den.

	Ingen magt over frivillighed

	Det offentlige forsøger som nævnt konstant at udvikle måder, det kan kontrollere, at frivilligheden ikke udvikler sig på en måde, der ikke kan accepteres. Blind tillid regnes almindeligvis for at være dumt, og vi må da også huske på, at frivillighedens uforudsigelighed også kan føre til uacceptable forhold og dermed den eneste reelle sanktionsmulighed, omverdenen har, nemlig at afslutte den frivilliges adgang til institutionen.

	Men alt imens kommunerne, fagforeningerne og de frivillige organisationer leder efter måder, hvorpå man kan formalisere samarbejdet mellem de professionelle og de frivillige, kan vi andre i mellemtiden glæde os over, at frivilligheden allerede er i gang med at transformere, hvad vi forstår ved velfærdssamfundet. Simpelthen fordi den fortsætter med at være sig selv.

	Hvis det politiske system tør tage sit eget begær efter frivillighedens fleksibilitet, nærvær, uforudsigelighed og innovative potentiale alvorligt, må den have modet til at invitere den indenfor – ikke på dets egne præmisser, men på frivillighedens.

	Det vil være en politik, der anerkender, at den ikke har magt over frivilligheden, men må besinde sig på, at dens rolle er at give de frivillige nye muligheder for at være frivillige. Det vil medføre, at måden, hvorpå den offentlige institution fungerer som offentlig institution, ændrer sig.

Anders la Cour er lektor på Copenhagen Business School og aktuel med bogen ’Frivillighedens logik og dens politik’

