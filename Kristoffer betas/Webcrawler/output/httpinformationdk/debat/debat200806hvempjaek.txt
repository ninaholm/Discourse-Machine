Hvem er det, der pjækker?
Det høje syygefravær er politikeres og topchefers ansvar. De har ansvaret for de arbejdsvilkår, der gør pjæk til en nødvendig måde at beskytte sig på i forhold til arbejdspres, kontrol og dårlig behandling


 Mange offentlige virksomheder har alt for højt sygefravær. Det er dyrt, så selvfølgelig vil man gerne have gjort noget ved problemet. Derfor har regeringen netop udsendt en handlingsplan for nedbringelse af sygefravær.
Spørgsmålet er, hvad årsagen til problemet egentlig er, og om det, man gør for at løse problemet, virker.
Ud fra 20 års erfaring som konsulent for offentlige virksomheder vil jeg påstå, at højt sygefravær først og fremmest er ledelsens skyld - ikke medarbejdernes.
Det er ikke for dårligt af medarbejderne, at de har for højt sygefravær. Det er for dårligt af ledelsen - først og fremmest topledelsen og det politiske niveau.
Det er selvfølgelig nærliggende at se på medarbejderne som problemet. Det er jo dem, der melder sig syge, så det må vel være dem, der skal gøres noget ved. Det er dog ikke den mest intelligente konklusion. Det hjælper ikke at fokusere på medarbejderne, for de befinder sig nederst i hierarkiet, og en del af deres sygefravær skal ses som en reaktion på de forhold, de arbejder under. De forhold er politikere og topledelse ansvarlige for. Så det er dem, der skal gøre noget.
Desværre skubber både politikere og topchefer problemet og ansvaret nedad i organisationen. 
Hurtigt tilbage
Claus Hjort Frederiksen har netop udsendt regeringens handlingsplan for nedbringelse af sygefravær. Den handler mest om langtidssygefravær og udmærker sig ved, at der ikke skal gøres noget specifikt ved arbejdsforholdene. De eneste konkrete forslag i planen er at hive syge medarbejdere tilbage til arbejdspladsen efter otte ugers sygefravær. De skal fastholdes på arbejdspladsen, som det hedder. Lidt firkantet sagt skal de altså hurtigt tilbage til den arbejdsplads, der har gjort dem syge.
Det er en god idé at gøre noget for at få langtidssyge på banen igen - men det er endnu bedre at gøre noget for, at medarbejderne ikke bliver så syge, at de er væk i lang tid.
For dårlig ledelse
Det handler om at gøre noget ved den del af sygefraværet, der skyldes forholdene på arbejdspladsen - blandt andet at der er for mange opgaver i forhold til personaleressourcer; for mange unødige administrative opgaver; for meget kontrol og styring og for dårlig ledelse. 
Det er alt sammen noget, de ansvarlige kan gøre noget ved, hvis de vil - men de foretrækker at se medarbejderne som problemet.
En kommunaldirektør i en af landets store kommuner udtalte for nylig til kommunens personaleblad, at hvis en medarbejder ikke glæder sig til at komme på arbejde og hører i radioen, at der er kø på motorvejen, kan det være fristende at sygemelde sig.
Jeg er bange for, at han er godt i gang med at skabe et endnu højere sygefravær med sådan en udtalelse. Hvis jeg var ansat i hans kommune, ville jeg øjeblikkeligt overveje at gøre, som han siger: Blive hjemme, når der er kø på motorvejen. 
Han foreslog også, at de lokale ledere kunne få coachhjælp til at gøre noget ved sygefraværet. Han synes åbenbart, at det er de lokale lederes problem og ikke hans eget.
Tale pænt til folk
Men det er ikke coachhjælp, der er brug for. Der er brug for, at han som topchef skaber bedre arbejdsvilkår på kommunens arbejdspladser - og i øvrigt lærer at tale pænt til folk.
Han er desværre ikke enestående. Mange chefer har sådan en holdning. 
Det, han taler om, hedder faktisk pjæk. Pjæk er nemlig defineret som en sygemelding uden, at man er syg. Pjæk fylder meget i sygestatistikken, men er til gengæld svært at bevise.
Man taler nemlig ikke om pjæk på arbejdspladsen, selvom alle ved, det finder sted, og næsten alle har prøvet at pjække. Pjæk er tabu-belagt. Pjæk er et fy-ord. Det er tarveligt at pjække. Pjæk er ikke engang nævnt i regeringens nye handlingsplan.
Pjæk er virkeligheden 
Måske skulle man give ordet pjæk en ny betydning. Pjæk kunne f.eks. forstås som en reaktion på dårlige arbejdsforhold - som medarbejdernes forsøg på at løse deres egne problemer. 
Pjæk kunne ses som et udtryk for, at medarbejderne passer på sig selv, når nu de ansvarlige ledere ikke gør det. Pjæk kunne ses som en sikkerhedsventil, der lukker trykket ud, inden det virkelig giver problemer. 
Min pointe er, at hvis ledelsen passede bedre på medarbejderne, så behøvede de ikke gøre det selv.
Pjæk er ikke bare udtryk for, at medarbejderne er dovne og uansvarlige, som før omtalte kommunaldirektør kom til at antyde. Pjæk er tegn på, at der er noget galt på arbejdspladsen - ikke nødvendigvis, at der er noget galt med medarbejderen.
Der er ingen, der har lyst til at pjække, hvis de føler sig godt behandlet og føler, at de er vigtige for arbejdspladsen. 
Problemet er i høj grad arbejdspresset, som i en række fag er blevet alt for voldsomt de senere år. Det gælder f.eks. indenfor ældreplejen, sygehusene og pædagogisk arbejde. Arbejdspresset forstærkes af øgede krav om effektivitet og dokumentation (læs: kontrol). 
Egentlig er det ret enkelt. Hvis man pålægger mennesker at lave mere, end de kan overkomme, tildeler dem for få ressourcer, håner dem og ydermere kontrollerer dem i hoved og røv, så belaster man dem og ødelægger deres motivation, arbejdsglæde og helbred. Det kan da ikke være så svært at forstå.
Det er ikke svært at nedbringe sygefraværet - men det gøres ikke ved at skubbe ansvaret nedad til dem, der ikke kan ændre på forholdene. Det gøres ikke ved at hive syge medarbejdere ind til samtaler, som regeringen foreslår. Det kan gøres ved, at de, der reelt sidder med ansvaret og magten, bruger deres energi på at skaffe medarbejderne rimelige arbejdsvilkår - at de værdsætter medarbejderne og husker at anerkende deres indsats.
Det er næsten banalt, så der er ingen undskyldning for ikke at komme igang.
Er det i øvrigt ikke en tanke værd, at sygefraværet er aller højest på netop de offentlige arbejdspladser, hvor man de seneste år har øget kontrollen, øget kravene om dokumentation og pålagt personalet endnu flere administrative opgaver? 
Politikere kappes om at komme i medierne med udtalelser om, hvor dyrt det er for samfundet, at der er et højt sygefravær. De gør ikke en pind ved det, så spørgsmålet er måske snarere: Hvad koster det samfundet at have den slags politikere? Hvem er det egentlig, der pjækker?
Erik Parkvald er konsulent og har bl.a lavet lederuddannelse gennem 20 år i nogle af landets største kommuner

