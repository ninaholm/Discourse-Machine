Min families danske historie
En beretning om dengang hvor fremmede fra fjendeland – min tyske farmor – fik chancen for et nyt og godt liv i Danmark
En dansk campingplads var et frirum hvert år.

I 1943 sad en ung kvinde i Alster Park i Hamborg og drak lemonade. En mand gik hen til hende og spurgte på gebrokkent tysk, hvorfor hun så så bedrøvet ud. Den unge kvinde forklarede, at hun var blevet indkaldt af den tyske hær til at bemande en antiluftskytskanon.»Jamen hvorfor gifter De dem ikke bare med mig?,« svarede manden. Og sådan blev det.Kvinden var min farmor, Annelise Köster. Manden var min farfar, Carl Richard Heide Hansen.Annelise kom fra en velhavende tysk murermesterfamilie og boede i en alder af 28 år stadig hjemme hos sine forældre i provinsbyen Jork nord for Hamborg. Heide, som min farfar blev kaldt, var dansk og arbejdede som chauffør for Røde Kors. Hans job var at bringe madpakker rundt til de omkring 6000 danskere, der sad indespærret i de tyske koncentrationslejre.Min farfar var en meget handlekraftig mand. Så efter mødet ved Alster tog han direkte hjem til Danmark for at få orden i papirerne. Først og fremmest skulle han skaffe fødsels- og vielsesattester for sine forældre og bedsteforældre, så han kunne bevise sin ariske afstamning over for de tyske myndigheder. Ægteskaber mellem ariske tyskere og jøder havde været forbudt siden Nürnberg-lovene i 1935.Min farmor og farfar blev gift i september 1943. Da hun kort tid efter blev indkaldt til krigstjeneste, mødte hun op med sin vielsesattest i hånden, embedsmanden ønskede hende tillykke, satte et stempel i sin bog og lod hende gå. Min farmor var blevet dansk statsborger og havde ikke længere forpligtelser over for den tyske hær.Tysk del af landsbyenHamborg var blevet sønderbombet i sommeren 1943, så min farfar tog min gravide farmor til Danmark og installerede hende i et pensionat i Himmelev lidt uden for Roskilde, mens han selv vendte tilbage til madpakketransporten i Tyskland.Hjemme i Himmelev fik den lokale præst heldigvis sympati for den ensomme tyske kvinde og introducerede hende for et dansk-tysk ægtepar, hr. og fru Naumann.Efter kort tid flyttede hun hjem til dem, og en af naboerne gav hende et stykke køkkenhave, så hun kunne så grøntsager. Efter ganske kort tid var den tyske kvinde blevet en del af livet i den danske landsby.I 1944 fik Annelise og Heide deres første barn, min faster Birgit. Min farfar nåede at komme hjem og se den lille pige, men tog så af sted igen. Og denne gang gik der lang tid, før han kom tilbage.Faktisk så længe, at alle i Himmelev blev enige om, at han for længst måtte være død. Men så kom han hjem  forslået og blind på det ene øje, men i live. Han havde været involveret i en alvorlig trafikulykke, men var blevet samlet op af en af de hvide busser, der hentede jøder ud af koncentrationslejrene mod slutningen af krigen.  I en tilstand af koma var han blevet fragtet rundt i hele Tyskland, indtil han endelig vågnede og kunne rejse hjem.Hjemme i Himmelev igen fik de min far, Birger, i 1946, og kort efter flyttede hele familien til generalkonsulatet i Hamborg, hvor min farfar fik fast arbejde. I 1949 blev Forbundsrepublikken oprettet, og min familie flyttede til den nye hovedstad, Bonn, for at arbejde på den danske ambassade: Heide som vagtmester og chauffør, mens Annelise drev ambassadens kantine, der blev berømmet for sit karakteristiske danske smørrebrød.Konsulens danske sommerMen familien var ikke færdig med Danmark. Hver sommer tog de ambassadens bil og kørte på ferie til Danmark: »Der kommer hr. Konsulen,« sagde de på campingpladserne, når de så ambassadebilen komme rullende.Min farfar  kunne godt lide at være meget stor i slawet og så intet behov for at opklare misforståelsen. Et par uger hver sommer kunne vagtmesteren vel godt være hr. Konsulen på campingpladsen. I Danmark besøgte de også troligt den dansk-tyske familie i Himmelev, hr. og fru Naumann, som havde taget sig så godt af Annelise under krigen.I 1961 var de på en af de årlige sommerferier i Danmark. Min farfar havde taget min far ud på en sejltur på Roskilde Fjord, men pludseligt fik han et hjerteslag og faldt omkuld i båden. Min far var femten år gammel og sad nu midt på Roskilde Fjord med sin far, der ikke trak vejret. Det lykkedes ham at bakse båden ind til havnen, hvor de lokale strømmede til for at hjælpe den tysktalende dreng med at give sin far kunstigt åndedræt og hjertemassage. Men der var ikke noget at gøre.Denne gang kom Heide ikke tilbage.Annelise stod nu over for et svært valg. Skulle hun tage tilbage til sin hjemegn og den veletablerede murermesterfamilie, eller skulle hun blive i Danmark?Farmor blev i DanmarkHun valgte Danmark og det folk, der havde taget sig så godt af hende under krigen. Hun var dansker. Min far begyndte i dansk skole og var glad for det. Den afslappede danske facon passede ham godt efter 10 års kæft-trit-og-retning, udenadslære og krigstraumatiserede lærere i Tyskland.Ja, faktisk passede stilen ham så godt, at han sprang ud som rendyrket hippie og optrådte ene mand med guitarblues til en gymnasiekoncert på den fine katedralskole. Efter gymnasiet fortsatte han på universitet, hvor han læste tysk. Det blev dog ikke modersmålet tysk, men derimod dansk, der blev hans levevej. I 30 år har han undervist flygtninge og indvandrere og forsøgt at give dem samme positive møde med dansk sprog og kultur, som han selv fik. Den uformelle jargon, den antiautoritære børneopdragelse og den pragmatiske livsindstilling er gaver, han pakker ud og forklarer for de nytilkomne: »Det er stærke værdier, det ved jeg, fordi de vandt mig,« plejer han at sige.Og det er rigtigt. Men for mig er det en mindst lige så vigtigt pointe, at værdierne skal ledsages af ægte menneskelig omsorg.Jeg tror faktisk, at det var det, der vandt min far og farmor. At de blev budt velkommen, selvom de kom fra fjendens land og ikke kunne sproget.Det er det gæstfrie, frisindede og åbne Danmark, jeg elsker. Uden det ville jeg slet ikke have været her.Zenia Stampe er næstformand for Radikale Venstre
