Bogklynk



 DER KLYNKES GODT og grundigt på det danske bogmarked i sommervarmen. Onsdag var direktør Jørn Bach fra den store boghandlerkæde, Arnold Busck, fremme med det helt store lommetørklæde i Dagbladet Politiken.
Antallet af boghandler i Danmark er faldende, slår han fast. Og det skyldes ifølge Bach ikke mindst, at en større og større andel af handlen med bøger flytter på internettet, og det er ikke mindst de netboghandler, som drives af de store danske forlag, her tænkes ikke mindst på Gyldendal og Politiken, som truer med at lukke de fysiske boghandler. Siger altså manden, der i parentes bemærket selv driver en boghandel på nettet med titlen arnoldbusck.dk, hvor man bryster sig af at have 40.000 titler til salg og hurtig leveringstid.
BOGMARKEDET ER BLANDT de mest forældede og feudale brancher, der findes, samtidig med at den er præget af ikke så lidt hykleri. Det er ikke mere end et par år siden, at det efter uendeligt tovtrækkeri lykkedes at få sat bogpriserne så godt som fri i Danmark. Dermed foretog man et afgørende skridt væk fra det nærmest sakrale syn på bøger som noget særlig fint, der kun kan handles i dertil indrettede butikker. 
Bøger er en vare som alt muligt andet og konkurrerer på markedet for kultur og underholdning med alt fra dvd'er, cd'er til film og koncerter, når forbrugerne skal prioritere. Hvis der derfor er penge at spare ved at købe sine bøger på internettet eller i Bilka, så handler man kun fornuftigt. Boghandleren har ret så langt, at det for mange naturligvis vil være et tab, hvis man ikke længere kan gå ind i boghandlen og sanse og bladre i bøgerne, inden man træffer sit valg. Men boghandleren har så til gengæld det valg, at han kan benytte sig af de frie bogpriser til at tage kampen op mod netboghandlerne. Det vil ganske vist mindske de i forvejen tårnhøje avancer på bøger i landet med verdens højeste bogpriser, men måske kan det øge salget.
MEN NÅR DET er sagt, skal det også nævnes, at dobbelthykleriet florerer. For i samme artikel i Politiken jamrer Gyldendals direktør Stig Andersen også lystigt. Han kan godt forstå boghandlerne, men understreger, at han ikke har noget andet valg end at sælge sine bøger på nettet, hvis forlaget skal overleve. Hvis man fulgte med i debatten om de frie bogpriser, vil man måske huske, at netop Stig Andersen var den argeste modstander. Det var han blandt andet, fordi netop Gyldendal gennem sine bogklubber kunne faldbyde nye bøger til ni kr. stykket og dermed kunne opretholde en helt urimelig konkurrencefordel, der ikke var til gavn for branchen, bogen og især ikke for kunden. 
Det aktuelle bogklynk illustrerer derfor blot en feudal og forkælet branche, der har været og er præget af ufattelig langsommelig omstilling til den moderne verden og de moderne forbrugsmønstre. En branche, der har været præget af aftalesystemer og -mønstre, som andre steder ville være blevet afskaffet for længst, og som derfor betyder, at man stadig kun er selektive liberalister.

