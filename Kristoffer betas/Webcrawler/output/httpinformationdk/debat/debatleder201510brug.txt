Vi har brug for Grønland
LEDER


 Hvordan skal vi forholde os til Grønland – og de cirka 15.000 grønlændere her i landet?
Red Barnet leverede i torsdags en undskyldning til 22 grønlændere, der i 1951 som børn blev tvangsflyttet til Danmark, så de kunne formes til en dansktalende, dansktænkende elite. Mange mistede deres sprog og relation til egen familie: Projektet var en katastrofe.
Samme dag opfordrede Institut for Menneskerettigheder regeringen til at spørge de cirka 15.000 grønlænderne i Danmark, om de vil have status som nationalt mindretal ligesom tyskerne i Sønderjylland med særlige privilegier og rettigheder: et skift, der – hvis det blev gennemført – ville sende 62 års forestilling om, at grønlænderne blot kan forstås som alle andre statsborgere på møddingen.
Læs også: 4.000 kilometer hjemmefra
Forslaget kom ovenpå instituttets dokumentation af, hvordan nogle grønlændere i Danmark fortsat oplever stigmatisering på arbejdsmarkedet, i uddannelsessektoren og i det offentlige. Fordommene har vist sig så sejlivede, at der skal helt nye boller på suppen, hvis vi skal denne uretfærdighed til livs, siger instituttet.
Social- og indenrigsminister Karen Ellemann (V) slog straks tanken hen – på trods af, at regeringen i sit regeringsgrundlag netop har lovet at »styrke inklusionen af grønlændere i Danmark«. Vi har endnu til gode at se, hvad regeringen så vil gøre.
I Grønland har et politisk flertal netop sat tryk på arbejdet med en grønlandsk grundlov. Endnu et tegn på den trang til øget selvstændighed, der gennemsyrer det moderne Grønland, og som danskernes manglende på indsigt i hele tiden gøder. Hvis der er noget, grønlændere for alvor kan blive mugne over, er det uvidenhed i Danmark om det moderne Grønland.
Læs også: Grønlændere i Danmark har samme problemer som andre indvandrere
Vi står med et gevaldigt dilemma: Med grundlovsændringen i 1953 blev grønlænderne danske statsborgere. Opgøret med kolonitiden tog fart verden over, og Danmark havde brug for en model, der kunne afvikle koloniforholdet men samtidig fastholde Grønland – og ingen i Grønland protesterede. Tværtimod troede mange grønlændere, at grundlovsændringen varslede ligeværdighed og det reelle partnerskab, men sådan gik det ikke.
Forslaget fra Institut for Menneskerettigheder kaster et grelt lys over, hvordan løfterne aldrig blev indfriet, og det er ikke bare trist for grønlænderne. Den fortsatte stigmatisering er gift på udsigten til en mere åben og kreativ dansk-grønlandsk udveksling om fremtiden.
Derfor rammer problemet hele nationen. Danmark har stadig hårdere brug for Grønland. 300 års engagement i Grønland har gjort os rigere som land og som kultur, klogere og højnet horisonten – og det fortsætter: Danmarks position som arktisk nation giver en indflydelse i verdenssamfundet, som lilleputnationen aldrig vil kunne have uden Grønland. Som vores tidligere udenrigsminister Martin Lidegaard (R) sagde dejligt klart, bliver Danmark set og hørt og forstået i udlandet i en grad, som kun samhørigheden med Grønland sikrer.
Læs også: ’Jeg kender alle grønlænder-vittighederne’
Sådan har det været siden Anden Verdenskrig, ikke mindst på grund af de amerikanske baser i Grønland – og sådan er det stadig i dag.
Vores status i det nye, klimaforandrede Arktis giver helt unikke muligheder for at udnytte et tæt forhold til USA, udøve indflydelse på verdens gang, på Kinas indflydelse, på klimaforhandlingerne, på sikkerhedspolitikken, sikring af den arktiske natur med videre.
Uden et tæt samarbejde med Grønland – herunder den femtedel af grønlænderne, der bor i Danmark – vil alle disse muligheder være forpasset og vores rige, arktiske historie forvitre.
Grønlænderne efterlyser ofte stærkere dansk engagement i Grønland, men det går uendelig trægt fra dansk side. Måske vi skulle begynde med åbent at erkende, at samhørigheden er en gevinst for Danmark; at danskernes uvidenhed om livets gang i Grønland er en skændsel, og at flertallet af grønlændere i Danmark fungerer præcist lige så godt som os andre: De arbejder, studerer, betaler skat etc.
læs også: Rapport tegner dystert billede af grønlændere i Danmark
Og at det eneste, de endnu selv har bedt om, i øvrigt er almindelig anstændighed, og at alle fordommene omsider havner på det museum, hvor de for længst burde være havnet.

