Vestagers ekko



 Vi lytter. Også til økonomerne«.
Sådan lyder et berømt radikalt valgslogan. De lyttende radikale ører retter sig tilsyneladende ikke i retning af førende tyske og østrigske økonomer, der støtter EU-Kommissionens forslag om en europæisk skat på handel med værdipapirer.
Vestager lytter angiveligt heller ikke til EU-Kommissionens egne beregninger, der viser, at en finansskat i den foreslåede størrelsesorden vil kunne indbringe en merindtægt på omtrent 260 mia. kroner om året – en sum i en størrelsesorden, der kan bidrage til Europas slunkne statskasser og endda eventuelt på længere sigt nedbringe de nationale bidrag til EU-budgettet.
Netop derfor er der ulmende utilfredshed i både SF og S med regeringens tilsyneladende urokkelige modstand mod finansskatten, som 11 EU-lande snarest ventes at indføre. Modstanden skyldes ikke mindst magtforholdene i den danske regering, hvor Margrethe Vestagers afvisning af finansskatten kan ende med at skabe splid i SRSF-regeringen.
En socialdemokratisk ledet regering, der ikke magter at gennemføre en finansskat, som både bagland og store dele af partiet ønsker, risikerer at forpasse chancen for at vise danskerne, at der er regulær forskel på den VK-regering, der styrede landet ind i krisen, og den regering, der skal lede landet ud af krisen.
Ser man nærmere på holdningen internt i regering til det forslag om en skat på handel med værdipapirer og finansielle instrumenter, som EU-Kommissionen i går bragte i spil, kommer man hurtigt i tvivl om den egentlige årsag til den danske modstand, og i hvilken grad den er afstemt mellem regeringspartierne. I regeringsgrundlaget forpligter S, SF og Radikale sig til at arbejde for en global finansskat, men reelt ønsker store dele af både S og SF en europæisk finansskat til at begynde med. På S-kongressen i fjor vedtog det socialdemokratiske bagland som en påmindelse til ledelsen at arbejde for en europæisk finansskat.
I dag forsvarer ledende socialdemokrater som Helle Thorning-Schmidt, Bjarne Corydon og europaminister Nicolai Wammen stadig den danske modstand og henviser gerne til egne tal, som den danske regering har mere tillid til end EU-Kommissionens. Dermed ligger de på linje med de Radikale, der med henvisning til tal fra Finansrådet advarer mod, at en finansskat vil føre til kapitalflugt i de lande, som vedtager skatten. Som et ekko af Margrethe Vestager gik S-ordfører John Dyrby Paulsen derfor i går i rette med SF’s politiske ordfører, Jesper Petersen, der på Facebook pirkede til regeringens officielle holdning til finansskatten. Den danske regering er ikke modstander af en finansskat, lyder meldingen fra Dyrby Paulsen.
»Men det skal være ordentligt og så omfattende som muligt, gerne world wide, hvis man kan bruge det ord. Men det er klart, at vi følger det nøje og med stor interesse«. Dermed genbruger S-politiken centrale argumenter fra Radikale, der advarer mod, at en ineffektiv skat vil føre til kapitalflugt fra investorer og hedgefonde, der handler med værdipapirer og råstoffer.
Netop dette problem har EU-Kommissionen i den seneste formulering af forslaget forsøgt at modvirke ved at knytte skatten til det land, hvor handlen med værdipapirer udføres, men også til det land, hvor en eventuelt handlet aktie oprindeligt er udstedt. Derfor vokser irritationen over Radikale i både det socialdemokratiske og folkesocialistiske bagland. Kilder tæt på regeringen vurderer, at modstanden i den socialdemokratiske top i mindre grad er betinget af ideologisk modstand mod finansskatten end af hensynet til Margrethe Vestagers indflydelse.
At beskatte en anløben finanssektor, der siden finanskrisen ikke har vist tegn på selvregulering, og anvende skatteindtægter til at bekæmpe arbejdsløshed og manglende vækst på et kriseramt kontinent burde umiddelbart ligne klassisk socialdemokratisk politik.
Ordudvekslingen mellem Dyrby Paulsen og Jesper Petersen røber således en række grundlæggende ideologiske uoverensstemmelser, som trods alle forsikringer om det modsatte endnu præger regeringssamarbejdet mellem S og SF på den ene side og R på den anden side.
Skærmydslerne falder imidlertid tilbage på Helle Thorning-Schmidt, der forstat har grelle vanskeligheder med at fremstå som regeringens egentlige leder.

