Sultanen i Ankara



DA Tyrkiets premierminister, Recep Tayyip Erdogan, i søndags besteg talerstolen på sit partis kongres og kvitterede for genvalget som formand for Adalet ve Kalkinma Partisi (Retfærdigheds- og Udviklingspartiet), var han ifølge rapporter iført en skudsikker skjorte af den type, præsident Barack Obama er iklædt, og som leveres til den nette pris af 75.000 kroner. Og som Obama smed han jakken og smøgede de skudsikre ærmer op, da han meddelte sig – ikke kun til kongressen, men til verden med et budskab, der kan koges ned til følgende: Tyrkiet er sunni-islams ledende bastion, så bare kom an ...Tre dage senere afstod premierminister Erdogan fra at sende kampfly mod Damaskus som gengældelse for en mortérgranat affyret fra Syrien mod den tyrkiske by Akcakale, der dræbte en mor, hendes tre børn og en tante. I stedet hastede han en vedtagelse gennem parlamentet, der åbner for at intervenere i Syrien – en vedtagelse, der blev fulgt op af tyrkisk artilleribeskydning af syriske militærstillinger. Samme scenarie gentog sig i går, da endnu en granat ramte en tyrkisk mark og omgående blev besvaret med kanontorden. Det er dog stadig uafklaret, hvem der faktisk har affyret granaterne.Man går uden videre ud fra, at afsenderen hedder Bashar al-Assad, selv om enhver kan regne ud, at granaterne gavner oppositionen – og Tyrkiet, da de kan tilvejebringe begrundelsen for etablering af en tyrkisk kontrolleret bufferzone på syrisk territorium. En sådan zone vil tillige give tyrkisk militær mulighed for at gøre kål på de PKK-enheder, der nu igen opererer fra Syrien med al-Assad-regimets støtte.Forskellen mellem retorikog handling illustrerer det dilemma, den syriske borgerkrig har sat premierminister Erdogan i – Tyrkiets image som regional soft power med ’nul naboproblemer’ er nu erstattet af stormagtambitioner, udbasuneret i AKP-kongressens slogan: ’Stor nation, Stormagt, Målet er 2023’ (det år, den tyrkiske republik fylder 100).På den anden side er Erdogan USA’s loyale muslimske allierede. Og præsident Obama har ikke midt i sin valgkamp brug for, at NATO-medlemmet Tyrkiet intervenerer i Syrien, hvilket vil tvinge også USA til at agere militært. Så set fra regionen koster hensynet til amerikanske vælgeres krigstræthed efter Irak og Afghanistan i omegnen af 200 syriske liv pr. dag. Og søforklaringerne om, at udenlandsk indgriben vil forværre slagteriet, er hykleri.Risikoen ved Syriens kemiske våben anses for at være minimal, da russerne har sendt 2.000 elitesoldater til flådebasen i Tartus med den opgave at kontrollere disse våben, hvis placering er kendt.Alligevel blev udenrigsminister Villy Søvndal (SF) for nylig citeret i Berlingske for en bemærkning om, at intervention i Syrien vil få Irak-krigen til ’at ligne en søndag på galopbanen’. Og i går forklarede en officer fra Forsvaret lyttere af radioavisen, at Syriens eliteenheder under alawit-kommando er frygtindgydende stærke. Virkelig? Hvorfor har de så ikke for længst jaget de sparsomt bevæbnede oprørere ud af Aleppo?Dermed siger vi ikke, at intervention er vejen frem, kun at den efter alle skøn kan afkorte det syriske folks lidelser. En bedre løsning havde været det forslag, russerne fremlagde på baggrund af Kofi Annans nu kuldsejlede fredsplan, og som ville tvinge den syriske opposition til at forhandle. Men USA og de tre store EU-magter torpederede projektet i FN’s Sikkerhedsråd, da det indebar en rolle til det syriske regime – og dermed til Iran, Vestens og Golf-monarkiernes egent-lige målområde i den syriske krise.Men er det i Tyrkiets interesse at lade syrerne forbløde? Nej – og det er Erdogans dilemma. Det tyrkiske vælgerflertal er imod hans retorik mod al-Assad-regimet, men så ham gerne gøre en forskel i den diplomatiske lammelse, der hver dag koster uskyldige syriske liv. Men at Erdogans dagsorden i skudsikker skjorte ikke længere er ’nul naboproblemer’, men positionen som stormagt, fremgik af AKP’s partikongres, der blev en sunnimagtdemonstration med Det Muslimske Broderskab som æresgæst i skikkelse af præsident Mursi og Hamas-leder Khaled Meshal. Og ikke et ord om EU, men krasse udfald mod shiaregimerne i Irak, Iran og Syrien.
