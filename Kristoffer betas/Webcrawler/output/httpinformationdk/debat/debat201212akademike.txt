Akademikere i gabestokken



En stor del af mediernes spalteplads bliver i disse dage fyldt med historier om, at især akademikere tjener for meget og arbejder for lidt. Debatten tenderer populisme og er med til at forstærke regeringens dagsorden om, at vi skal arbejde mere for mindre. Nogle vil mene, at dette er naturligt i en krisetid, og erhvervsorganisationerne står da også i kø med argumenter om, at lavere lønninger skaber flere arbejdspladser. Men i Europa er det landene med de højeste lønninger, der har flest folk i arbejde og den laveste arbejdsløshed, så det er svært at se den direkte sammenhæng mellem arbejdsløshed og lønniveau.Populistisk kritik af akademikere og påstande om, at akademikerlønninger overstiger værdien af vores arbejde, er ikke ny. Det er et argument, der dukker op med jævne mellemrum, ofte forud for aftaler om kommunernes økonomi eller forhandlinger om kollektive overenskomster. Og det er næppe tilfældigt, at den nu igen bliver fremført af vores modparter ved forhandlingsbordet. Men hvis vi som lønmodtagere selv begynder at bruge samme argumenter, så lykkes arbejdsgiverne med at splitte os i den fælles kamp for bedre vilkår.I flok ud af krisenDerfor bør vi som lønmodtagere ikke hoppe med på den dagsorden, men i stedet stå sammen, så vi i samlet flok kommer bedre ud af krisen. Alle lønmodtagere oplever krisen. For akademikernes vedkommende betyder det desværre høj ledighed og en delvis lønstagnering. Dette på trods af at undersøgelser fra f.eks. Rambøll viser, at højtuddannede ofte er meget mere værd, end de tjener. Resultatet er, at der i perioden 2001-2008 blev ansat 7.117 højtuddannede i virksomheder, som ikke før havde højtuddannede ansat i. Blandt disse virksomheder oplevede de små og mellemstore virksomheder en vækst på 7,9 person pr. virksomhed. Og ansættelsen af en akademiker fører ofte til ansættelser af andre faggrupper med sig.Vores pointe er derfor, at hvis vi skal ud af krisen og forhåbentligt skabe flere job i fremtiden, så nytter det ikke noget at diskutere, hvem der tjener mest, for vi har gavn og behov for hele arbejdsstyrken. Hvis vi hopper med på den diskussion, så lykkedes arbejdsgiverne i at splitte arbejdstagerne. Det er hverken til gavn for samfundet eller for den enkelte lønmodtager.Ingrid Stage, formand for Dansk Magisterforening (DM), Peter Grods Hansen, formand for DM Offentlig
