Biogas giver mere økologi



 Skal vi have mere biogas? Det har været debatteret i flere indlæg her i Information i de sidste par uger, og holdningen har mest været, at udbygning af biogasproduktionen blot skal hjælpe det industrialiserede landbrug og i øvrigt ikke vil batte noget i omstillingen til mere klimavenlig energiproduktion.
Men der overser man nogle meget positive sider ved biogassen. Dels at biogasproduktion på basis af økologisk kløvergræs vil blive en ny og vigtig dynamo for omstillingen til økologisk produktion i landbruget. Dels at biogas vil få en meget vigtig rolle i den fremtidige fossilfrie energiforsyning: Den skal dække, når der ikke er vind og solenergi nok, og den skal være drivmiddel for tung transport, der ikke kan elektrificeres.
For at få en større økologisk produktion, skal der være adgang til økologisk gødning til de økologiske marker. Det vil man få, hvis økologiske landmænd kan dyrke 20 procent af deres marker med kløvergræs som energiafgrøder til biogas. Når energien fra kløvergræsset er høstet i biogasanlægget, kan den økologiske landmand få biogasgødningen tilbage, en gødning, der kan sikre større økologiske udbytter, end vi kender i dag.
Gassen kan lagres
Skal det regnestykke gå op, er det nødvendigt, at det kommende energiforlig sikrer de nødvendige økonomiske rammer, så det er rentabelt at drive økologiske biogasanlæg på basis af kløvergræs. Hvis det lykkes, og der kommer biogasanlæg rundt i hele landet, vil de kunne trække en omlægning til økologisk landbrug, der er langt større end den fordobling, der er målet nu.
At biogas bliver vigtig i det fossilfrie samfund, som vi gerne skulle nå senest i 2050, kan man se i Klimakommissionens rapport. Den viser, at der kun er biomasser til at dække 30 procent af det samlede energibehov, selvom man regner alle kilder med.
Men biogassen har den gode kvalitet, at den kan lagres og distribueres i naturgasnettet, og den kan bruges til transportbrændstof. Derfor har den en nøglerolle i fremtidens energiforsyning.

