Sugardating er den intime deleøkonomis næste udviklingstrin
Gråzoneprostitutionen kan ses som en del af en større tendens til bytte- og deleøkonomi. Som AirBnB bringer den ressourcer i spil, der traditionelt tilhører intimsfæren, uden om den traditionelle ’penge for varer’-økonomi
Flere forskere har påpeget det helt unikke i den skandinaviske opfattelse af kærlighed og den skarpe moralske skelnen mellem sex og penge. Hvorfor ikke bytte sexkompetencer for varer eller tjenester, hvis det er uden tvang, spørger kronikøren.


 I den seneste tid har vi set eksempler på kvinder, der opsøger sex i grænselandet mellem dating og prostitution.
Under et feltarbejde om sexkøb i Argentina for tre år siden mødte jeg mange eksempler på den såkaldte gråzoneprostitution i grænsefeltet mellem dating og prostitution. Forhold, hvor parterne udveksler sex for gaver, middage eller oplevelser, er meget bevidste om bytteforholdet og ikke umiddelbart har en intention om at indlede en egentlig kærlighedsrelation. En fælles erfaring hos de argentinske sexkøbere, der deltog i mit studie, var, at de i en periode i deres tidlige ungdom havde fundet det nemmere at være sammen med professionelle end at gå på dates med piger i deres vennekreds.
Dates inkluderende middage, drinks, gaver og underholdning, som alligevel stod for deres regning. Oven i det forventedes de at stille op med initiativ og romantisk overskud, og da de ikke engang kunne vide sig sikre på, at en sådan aften ville ende med sex, havde de nogle gange valgt at tage »den nemme løsning«. En mere direkte form for gråzoneprostitution udspillede sig på bestemte natklubber, hvor det var kendt, at drinks, gaver, oplevelser og sex flød frit som en del af nattelivets interaktioner – hvilket jeg oplevede, da jeg selv fik et seriøst tilbud fra en klubgænger.
Jeg tog ikke imod tilbuddet, og dette bliver derfor ikke et af den slags indlæg, hvor jeg bekender min deltagelse i transaktionel sex, som det vi for nylig har set fra ’Fransiska’ (29. September og 13. oktober) og ’Annas’ hænder (3. oktober).
Sex som bytteøkonomi
Snarere vækker det min nysgerrighed, at de former for gråzoneprostitution, jeg så i Argentina, og som vi også kender fra andre lande i det globale syd, begynder at se dagens lys på de skandinaviske breddegrader. Spørgsmålet er, om historier som Fransiska og Annas om sugardating kan forny den danske debat om prostitution, der alt for længe har været låst fast i polariserede holdningstilkende- givelser for eller imod. En etnografisk pointe i prostitutionsforskningen fra det globale syd er, at man ikke blot skal se på, hvad sex betyder i den givne sociale kontekst, man studerer, men også på penges sociale betydning.
I den seneste debat om sugardating har vi hørt eksperter udtale sig om, hvordan fænomenet kan ses i sammenhæng med en udvikling i danskernes seksualvaner. Men man kunne også se nærmere på det økonomiske aspekt, og indskrive sugardating i en bredere samfundstendens mod alternative forbrugsfinansieringsformer.
Når Anna for eksempel siger, at hun hellere ville have haft en ny cykel eller en lækker spabehandling end kontanter som modydelse for sex, kan man se det som en del af en større tendens hen imod bytte- og deleøkonomier.
På flere og flere felter ser vi, at danskerne supplerer det, de tjener på formelt arbejde ved at bringe ressourcer i spil, der traditionelt tilhører intimsfæren. Vi lejer vores hjem ud på AirBnB, og vi sælger en plads i vores bil på Gomore. Vi bytter hundeluftning og plæneklipning på private facebook-sider, og vi sælger vores brugte babytøj videre på Den blå Avis. Sugardating kan ses som en del af den slags kapitalisering på ressourcer fra intimsfæren uden om den vedtagne ’penge for varer’-udvekslingskultur.
Den intime og uformelle bytteøkonomi kan desuden betragtes som knyttet til en mistillid til velfærdsstatens etablerede ’arbejde/fritid/forbrugs’-model. Det kommer til udtryk flere steder i Fransiskas indlæg, når hun for eksempel i en samfundskritisk tone skriver, at hun bruger sine sugardatingfinanser som supplering til SU og studiejob til at finansiere »et liv kronisk på røven« og »en alt for høj husleje til et alt for lille budget«.
I andre lande forventes det ligefrem, at både kvinder og mænd bruger sex til at udvide deres økonomiske og sociale råderum, og flere forskere har påpeget det helt unikke i den skandinaviske romantiske opfattelse af kærlighed og den dertilhørende skarpe moralske skelnen mellem sex og penge og tiltrækning. Derfor er det i Fransiskas og Annas indlæg værd at bemærke, at valget om at bytte sex for materielle ydelser netop hverken fremstår som fuldstændig lystbetonet eller fuldstændig tvungent. Snarere gør skribenternes sociale og økonomiske omstændigheder og deres glæde ved sugardating til et meningsfuldt valg.
Som Fransiska skriver, så tænder hun faktisk på de mænd, hun er sammen med, »når penge bliver en del af ligningen«.
Sex som intim kompetence
Som en del af denne ligning skal tilføjes en hidtil ubekendt faktor i den danske prostitutionsdebat, nemlig sex som en intim kompetence. Anna skriver direkte, at hun betragter sig selv som en dygtig sexpartner og har en stærk seksualdrift, hvilket hun ikke skammer sig over.
Fransiska lader til at være mere uafklaret om skamspørgsmålet, men skriver, at hun som altid får orgasme, lige inden hun ødelægger sin ringmuskel. Begge udsagn peger i retning af, at der er tale om sex som en lystbetonet kompetence, som kvinderne har fundet ud af at kapitalisere på.
Prostitution er ofte blevet sammenlignet med andre discipliner i sexindustrien, som erotisk dans og intimmassage, men man kan meget vel udvide sammenligningen med andre former for intimitet, som vi professionaliserer.
I den opsigtsvækkende teori om erotisk kapital foreslår kvindeforskeren Catherine Hakim for eksempel, at vi drager paralleller til rugemoderskabet, der ligesom prostitution er blevet tillagt en moralsk fordømmelse ud fra en forestilling om det korrumperende for kvindekroppen i at bære et barn for penge.
I en dansk kontekst blander vi også intimsfæren med den økonomiske, når vi i vuggestuer og børnehaver får løn for at bruge kompetencer, der traditionelt set hører til inden for hjemmets fire vægge, som for eksempel at kysse på kind, trøste og skifte ble. Og får man arbejde som mentor for udsatte borgere, bliver man betalt for ydelser som at gå med på borgerservice, til lægen og have motiverende samtaler om familieforhold og mentale tilstande – ydelser, der vel mest af alt minder om vennetjenester.
I de tilfælde er der vel sådan set også tale om relationer, som man »tænder på, når penge bliver en del af ligningen«. Blot er kapitaliseringen af dem ikke bare legitim, men ligefrem institutionaliseret.
Men det er værd at bemærke, at det også blev anset som moralsk forkasteligt, da børnepasning blev et offentligt anliggende, og at felter som børnepasning og ældrepleje nu er noget, som flere igen ruller tilbage til intimsfæren.
Jeg har endda hørt eksempler på mennesker, der har valgt at passe deres forældre mod en tidlig udbetaling af deres arv, hvilket ligesom Airbnb og sugardating kan ses som en alternativ forbrugsfinansieringsmodel i en intim og uformel bytte- og deleøkonomi.
Jeg kan godt forstå, at Fransiska og Anna vægrer sig ved at træde frem med navn, når man tager graden af kategorisering og stigmatisering af kvinder, der sælger sex, i betragtning.
Min pointe med at fremskrive sex som en intim ressource eller kompetence som blot en af mange, vi kapitaliserer på, er, at det i bedste fald er naivt, i værste fald dobbeltmoralsk at fastholde et syn på det at sælge sex som særligt korrumperende og problematisk.
Som velfærdssamfund bør vi være klar til hele tiden at revurdere, hvordan vi kapitaliserer på intime kompetencer og udliciterer intime opgaver i lyset af økonomiske og sociale forandringer, og det er netop det, de velfunderede og velskrevne beretninger om sugardating giver anledning til. Inddrager vi disse perspektiver i prostitutionsdebatten, opnår vi en langt mere velinformeret og vedkommende debat.
Rikke Louise Knudsen er cand.scient.anth.

