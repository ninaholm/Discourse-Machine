Dag og nat i Berlin
LEDER


Da regeringslederne Angela Merkel og Lars Løkke Rasmussen i går spiste frokost sammen i Berlin, kunne de fortælle hinanden om deres tydeligvis forskellige asylpolitikker. Merkel regner med, at 800.000 flygtninge vil søge asyl i Tyskland alene i år, opfordrer til samarbejde og til at tyskerne og EU-kredsen åbner deres hjerter. Omvendt halverer Lars Løkke Rasmussen de sociale ydelser for flygtninge og sender signaler, der skal skræmme flest mulige fra at søge til Danmark. Statsministeren sagde, at det er unfair, at Tyskland og Sverige optager halvdelen af Europas flygtninge. Men ligefrem at ændre på dette? Nej tak.Forskellen på tysk og dansk asylpolitik er lige så stor som dag og nat; fælles EU-ansvar står over for den nationale egoisme, og Danmark er placeret i liga med Polen, Tjekkiet og især Ungarn, der primært betegner flygtninge som bekvemmelighedsflygtninge.Statsministerens første udlandsbesøg sender et signal om, at forholdet til Tyskland er afgørende. Bare ikke i bestræbelserne på at skabe fælles løsninger på asylområdet. Tyskland har allerede erkendt, at flygtningene først og fremmest bør hjælpes i en desperat situation; myndighederne ophævede i denne uge ensidigt Dublin-II-reglen, hvilket betyder, at syriske flygtninge kan blive i Tyskland i stedet for at skulle tilbage til det EU-land, hvori de først blev registreret &ndash; typisk Grækenland eller Italien. Den danske regering kunne ikke drømme om at gøre noget lignende. Så hellere beholde den nuværende situation, hvor flest mulige flygtninge søger mod vore nabolande.For når Danmark efter planen ved folke-afstemningen den 3. december skal udstyres med et fleksibelt retsforbehold efter tag selv-bords-princippet, er den fælles asylpolitik ikke en del af retterne. Selv om et flertal af danskerne faktisk går ind for en fælles EU-asylpolitik, er der ingen dansk støtte til kansler Merkels kamp for at få gennemført en mere retfærdig fordeling af asylansøgerne. Statsministeren gjorde det klart over for Merkel, at heller ikke efter et eventuelt ja den 3. december vil Danmark støtte fælles EU-løsninger med hensyn til fordelingen af de mange asylansøgere. Dette løfte kan i statsministerens optik blive den opskrift, der sikrer succes for ja-kampagnen. Det placerer igen Danmark i periferien af EU, mens Tyskland må tage det store slæb.
