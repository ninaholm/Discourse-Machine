Viskvinder



 KVINDERS FORSTAND på økonomi? Ja, så længe det kun drejer sig om husholdningspungen, kan det vel gå an. Men samfundsøkonomien ... Den har vi heldigvis mænd til at tage sig af.
Som afsløret i gårsdagens Information synes denne tankegang at præge udnævnelsen til nogle af landets vigtigste embeder. Nemlig de fire medlemmer, der tilsammen udgør Det Økonomiske Råds Formandskab og i daglig tale kaldes 'vismændene'. Formandskabet for formandskabet kendes som 'overvismanden'.
Og det med 'mænd' og 'mand' i titlerne er ganske retvisende, for siden Rådets oprettelse i 1962 har der blandt de skiftende 26 vismænd været én kvinde og blandt de 11 overvismænd ingen.
SKÆVT ER det ganske åbenbart, men har det en fornuftig forklaring? Se, det afhænger af, om det er mænds eller kvinders fornuft, der anvendes. Chefen for Det Økonomiske Råds Sekretariat, Lars Haagen Pedersen forsvarer skævheden således:
"I Danmark er der ikke mange kvinder med de rette kvalifikationer."
Hmm. Den forklaring er hørt ganske ofte, når ligestillingen er ulige. Og når samme Haagen Pedersen henviser til, at der er "for få professorer i nationaløkonomi, der ikke er mænd", halter argumentet på begge ben.
Vismænd behøver nemlig ikke at være professorer. En del har båret titel af lektor. For det andet er der kvindelige økonomiprofessorer. De er bare ikke blevet spurgt.
En af dem - Katarina Juselius - fremhæver:
"Kvindelige økonomer er ofte optaget af andre teorier og metoder og mere nære områder end deres mandlige kolleger. Derfor passer de dårligt ind i meget traditionelle systemer som Det Økonomiske Råd."
GØR SKÆVHEDEN de økonomiske råd mindre vise? Ja, siger den eneste kvinde, der har været vismand, nemlig økonomiprofessor Nina Smith: Rådet har givet råd, der "overså kvinders særlige vilkår på arbejdsmarkedet". Andre kvindelige økonomer fremhæver, at rådene har set bort fra, at især kvinder er interesseret i marginalskattens højde, fordi de er på deltid, og i den offentlige sektors finansiering, fordi de navnlig er ansat dér.
Vismændene indstiller selv deres afløsere, og den minister, der udnævner de nye, nemlig økonomi- og erhvervsminister Lene Espersen (K), afviser - under henvisning til "formandskabets uafhængighed" - at blande sig selv eller Folketinget ind i at opnå en kønsbalance.
Jamen, Lene Espersen, hvad med at anvende lidt kvindelig snusfornuft? Du kan jo bare forlange, at der indstilles både en kvinde og en mand, som selv-følgelig begge skal opfylde betingelserne for udnævnelse. Og så kan ministeren - under fuld respekt af uafhængigheden - udnævne medlemmer, så rådet efterhånden får en balance, der er mindre mænd og mere vis.

