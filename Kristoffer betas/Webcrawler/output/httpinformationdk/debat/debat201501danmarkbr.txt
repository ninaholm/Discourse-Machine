Danmark har brug for en bankunion



 I Information den 5. januar efterlyser Helge Rørtoft-Madsen debat om bankunionen (»Hvor er debatten om bankunionen?«). Det forstår man godt. Han efterlyser desuden økonomiske analyser af etableringen af bankunionen. Her håber jeg, at han vil skæve til Tænketanken EUROPAs arbejde. Vi har nemlig udarbejdet en række analyser om dansk deltagelse i bankunionen og gentagne gange indbudt til debat.
Det er desværre gået under radaren, men kort sagt viser vores analyser, at Danmark har brug for en europæisk bankunion. Det er der flere grunde til: For det første er vi lige nu vidner til en stigende grad af internationalisering af den finansielle sektor i Danmark. Danske banker har flere udenlandske aktiviteter, og stadig flere udenlandske banker opererer i Danmark. Det at drive bank er således blevet en grænseoverskridende aktivitet. Og det kræver grænseoverskridende regulering.
For det andet er de danske banker blandt de største i Europa, når man ser dem i forhold til Danmarks bruttonationalprodukt. Nogle har en balance svarende til to-tre gange Danmarks BNP. Kommer sådan en bank i uføre, vil det tvinge Danmark i knæ. Et tættere europæisk samarbejde vil sikre et mere effektivt finanstilsyn med musklerne til at håndtere eventuelle fremtidige bankkriser.
Bankunionen kan ses som en form for forsikringsordning, og her er selve præmissen jo, at der indbetales til en fælles fond. Til gengæld træder fællesskabet til, hvis der opstår en situation, som det enkelte land ikke er i stand til at håndtere.
Borgerne betaler prisen
For det tredje vil de danske banker ikke få det internationale kvalitetsstempel, som deltagelse i bankunionen sikrer, hvis vi står uden for samarbejdet.
Derfor må danske banker polstre sig yderligere med kapital, hvilket koster bankkunderne penge. Samtidig må det danske tilsyn opruste for at kunne garantere samme kvalitet og sikkerhed som et internationalt tilsyn. Det vil til syvende og sidst koste skatteborgerne penge.
Endelig er det værd at huske på, at det også har værdi at sidde med ved bordet under de forhandlinger, som kommer til at sætte rammerne for bankunionen.

