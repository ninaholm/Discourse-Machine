Læserbreve
Debat fra dagens avis


 Kinesiske skønmalerier
Michael Danielsen, formand, Taiwan Corner
Generaliserende floskler om fredelige intentioner og, at der ingen fare er ved, »hvad der foregår i Kina« er udtryk for et bekymrende ignorant kinasyn i Sven Burmesters (SV) kronik d. 10. august.
Når SV fremhæver, at Kina »satser på en stærk harmonisk udvikling« og ikke er til fare, så glemmer han, at Kina er et autoritært land, der ser Singapore som et forbillede. Dermed satser Kina ikke på demokrati og alene det risikerer at skabe uro. Ja, Kinas harmoni sker på bekostning af demokrati og menneskerettigheder, og vil SV kalde et sådant samfund for harmonisk, når den hviler på indskrænket ytringsfrihed og politiske fængslinger?
Kina har ikke fredelige hensigter mod Taiwan. På overfladen virker forholdet mellem Kina og Taiwan i dag fredeligt, men Kina fortsætter med at opsætte avancerede missiler mod østaten og fjerner ikke lovgivningen, der tillader angreb på det demokratiske Taiwan.
Desværre fordrejer hans fortielser en ellers udmærket kronik.
Camilla  Broe og retssikkerheden
Poul Gerhard Kristiansen, Retsforbundets politiske ordfører
Retssikkerhedsprincipper falder på stribe. Danske statsborgere bør ikke kunne udleveres til straf i et andet land. Desværre er det princip blevet udhulet igen.
Det skete i forhold til den europæiske arrestordre, hvor danske statsborgere ikke blot kan blive udleveret til strafforfølgelse i et andet land, men oven i købet kan risikere at blive dømt for ting, som enten ikke er strafbart i Danmark eller som giver langt lavere straf i Danmark end i det andet EU-land, som der udleveres til.
Og nu sker der udlevering af Camilla Broe til USA. En udlevering, som gør retssikkerheden endnu svagere, bl.a. fordi man her bruger og misbruger terrorloven. Man udvider dens anvendelse ud over, hvad terrorbegrebet kan dække og i virkeligheden kan vi nu blot vente at se den næste udvidede anvendelse. Hvad bliver det næste, som bliver defineret som terror? - det magiske nøgleord, som tilsyneladende uden videre begrundelse kan undergrave retssikkerheden. Sammenholdt med mange politikeres monomane krav om højere straf som patentløsning er det en meget farlig udvikling.
Jeg har ingen sympati for det, Camilla Broe skal retsforfølges for, men en dansk statsborger bør retsforfølges i Danmark og udstå en eventuel straf i Danmark. Og hertil kommer det humanitære argument i forhold til et uskyldigt barn, der måske er den, der straffes hårdest. Men end ikke det ville man tage hensyn til og byretten blev underkendt.
Retssikkerheden udhules i øjeblikket løbende og principperne falder på stribe. Det må være på tide med et opgør med den udvikling herunder altså også den europæiske arrestordre.
Stik den, Pia
Kjeld Chr. Krarup, København Ø
Carina Christensen (K) har længe været beskyldt for at være usynlig som kulturminister. Nu er hun imidlertid vågnet op til dåd. Hun har en redningsplan for den dødsmærkede Radio 100 FM, idet >hun mener, at der >fortsat skal eksistere et seriøst alternativ til Danmarks Radio. >
Hvis man har hørt Radio 100 FM er det klart, at Pia Kjærsgaard > (DF) ikke har en kinamands chance for at slå Carina af pinden. >
Den siddende minister skraber nemlig allerede bunden. >
Gymnasium  er lig med klaustrofobi
Simon Mølholm Olesen, DSU Randers
Endnu et skoleår tager snart sin begyndelse på de danske gymnasieskoler, og mange af eleverne, især de nye 1. G'ere, vil møde en ny hverdag præget af ukomfortable og uacceptable siddestillinger i vindueskarmene, dårlige indlæringsmiljøer på grund af mindre ilt i klasselokalet samt mindre kontakt med underviseren. Det er den barske, men evidente sandhed, som den ser ud rundt om på de danske gymnasier i dag. Hvorfor? Jo, fordi der findes klasser på op mod 40 elever! Grunden til det uforsvarligt store antal elever i klasserne kan forklares ved, at der simpelthen optages flere elever pr. årgang - hvilket kun er positivt - men der oprettes ikke tilsvarende nye klasser. Med en så uacceptabel stor klassekvotient risikerer samfundet bare, at de unge opgiver uddannelsen, hvorfra vi oven i købet vil tabe mange potentielt dygtige unge mennesker på gulvet. Undervisningsminister Bertel Haarder (V) ønsker ikke at sætte en grænse på antallet af elever pr. klasse, og udtaler, at »gymnasierne skal ikke styres fra Frederiksholms Kanal«.
Men der er brug for en centralstyret grænse for klassekvotienterne, ellers vil det på sigt gå forfærdeligt galt, eftersom gymnasierne selv kan bestemme klassestørrelsen, efter at de blev selvejende institutioner.
En politisk kontrolindsats
Michael Bjørn Hansen, advokat, lektor i skatteret og strafferet
Information har under titlen »Den forsvundne skat« skrevet om indsatsen mod skattesnyd. I min kronik »Bekæmpelse af skattesnyd - et flop« (i Politiken 25. juli), der gav anledning til debatten, fremførte jeg, at kioskejernes etniske oprindelige var en faktor, der også havde betydning for den særlige kontrolindsats på dette område. Der indgår således også en indvandrepolitisk begrundelse for udvælgelsen af dette kontrolområde.
En af SKATs største kapaciteter, underdirektør Jan Lund, bekræftede dette i Information  30. juli, idet han fremhævede, at befolkningen er enig i prioriteringen af f.eks. kiosker og pizzeriaer.
Ifølge de forvaltningsretlige regler skal en kontrolindsats foretages efter kontrol-saglige kriterier, og ikke efter hvad folkestemningen eller Dansk Folkeparti finder politisk tilfredsstillende. Jeg kender Jan Lund som en meget klog og ærlig person, så efter hans ord foretages der altså en politisk afvejning, når der foretages kontrolinitiativer.
Herefter skylder SKAT os en redegørelse for, hvilke kontrolområder man har nedprioriteret, fordi den folkelige opbakning ikke er så stor. Danmark er en nation af grundspekulanter, hvilket kan være forklaringen på, at skatteministeren ikke ønsker at genere sine kernevælgere med en øget indsats mod sorte håndværkere.
I nattens  mørke
Ulla Jessing, Virum
De kom i nattens mørke for at hente mennesker i nød. Deres gerning kunne ikke se dagens lys.
Det minder mig om, hvad jeg oplevede i Nazityskland under Krystalnatten 1938, hvor man hentede jødiske mænd midt om natten.
Jeg tænkte ikke, jeg vil opleve natlige arrestationer i det demokratiske Danmark, ovenkøbet i en kirke, hvor muslimske forfulgte har søgt tilflugt, fordi de vil ikke tvangstilbagesendes til et krigshærget land, hvor mennesker dagligt bliver dræbt af selvmordsbomber.
Hvem er ansvarlig for ugerningen midt om natten?
Så er det sket
Ole Kløcker, København V
I går morges kunne man i medierne følge nattens politiaktion mod irakerne i Brorsonskirken på Nørrebro. Et antal irakiske unge mænd meldes anholdt og kirken ryddet. Dermed er der taget det skridt, som længe har været ventet - imødeset med hhv. frygt eller glæde alt efter ståsted og politisk overbevisning.
Sidstnævnte reaktion forekommer eller burde være ganske uantagelig, men er ikke desto mindre , hvad det danske samfund i dag viser sig at indeholde. Ingen tvivl herom!
Men det retfærdiggør på ingen måde, hvad der nu er sket. Og det tydeliggør i høj grad det dilemma, Birthe Rønn Hornbech (V) befinder sig i med varetagerelse af hele > to ministergerninger. Det aktuelle spørgsmål må derfor være: Har Danmark i det hele taget en kirkeminister?
13. august
Ete Forchhammer, Tikøb
Integrationsministeren opfordres til at vise sig menneskelig. Jamen, det er jo netop hvad hun er. Hun - og co. - har blot valgt den mega-farisæiske model. Stuerent?
Tusind tak
Nis Rasmussen, Hundested
Når virkeligheden bliver for infam og regeringens forlængede arm for afstumpet, kan civil ulydighed være den eneste løsning.
Tusind tak til alle jer, der trodsede politiet foran Brorsons Kirke og kun kunne fjernes med hunde, knipler og peberspray. I gør det trods alt stadig udholdeligt at være dansker!
Snavsede VKO-hænder
Finn Gunst, Brønshøj
Forleden fik vi en lektion i tv om, hvordan vi grundigt skal vaske hænder for at undgå at blive smittet med svineinfluenza.
Der skal nu nok en helt anden grundighed til for at beskytte sig mod smitten fra VKO's katastrofekurs. Deres sidste skud i ækelheden er, at blå blok sætter politiet til at rydde Brorsons Kirke i nattens mulm og mørke.
Det forlyder, at Enhedslistens Johanne Schmidt Nielsen (JSN) har indkaldt Birthe Rønn Hornbech (V) til hastesamråd om sagen.
Mit håb er i den sammenhæng, at JSN sørger for rengøring før, under og efter, så smittefaren kan elimineres.

