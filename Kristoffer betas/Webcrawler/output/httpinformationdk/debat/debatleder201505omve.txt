Omvendt tamil
LEDER


 Skandalen i tamilsagen bestod i, at embedsmændene ville ekspedere, hvorimod ministeren ville sylte. Tilladelser til tamilers familiesammenføring lå klar til underskrift i Justitsministeriet, men ministeren, den konservative Erik Ninn-Hansen, standsede dem og fik ministeriet til at synge ’den falske melodi’ om, at sagerne var nedprioriteret på grund af mandskabsmangel, og at tamilernes situation på Sri Lanka var i bedring. Begge dele var løgn.
Misforholdet er det omvendte i den igangværende skandale i Skatteministeriet. Her har ministeren villet ekspedere, hvorimod embedsmændene har syltet. I maj sidste år lovede daværende skatteminister Morten Østergaard (R) Folketinget, at Skat ville rette de ejendomsvurderinger, der er blevet underkendt ved Landsskatteretten eller et vurderingsnævn.
Men ha ha! Skat har da vigtigere ting at tage sig til end at rette ind efter ministerordrer. Til ombudsmanden, der er gået ind i smøleriet, har Skat forklaret, at »behandlingen af disse afgørelser har været nedprioriteret i perioder, idet det var nødvendigt at bruge ressourcerne på andre opgaver, der blev anset for mere hastende«.
Skat indrømmer, at der »har været tilført for få ressourcer til opgaven«, og at denne undladelse har ført til en »ophobning« af sagerne.
Skats direktør, Jesper Rønnow Simonsen, har til dagbladet Politiken forklaret, at afgørelsen om nedprioritering blev truffet af Skats direktion og uden særskilt orientering til ministeren.
Brems, stands, stop! Det går slet ikke. Skat er under skatteministerens ansvar. Hvis de statslige styrelser begynder at optræde som autonome udbryderrepublikker, bryder den danske styreform sammen. Bare som følge af skattedirektørens egen indrømmelse er der grundlag for at gennemføre en undersøgelse af forløbet og få de ansvarlige lempet ud.
Adspurgt om Skatteministeriets kendskab til det, som Skat nu vedgår over for ombudsmanden, svarer Morten Østergaards afløser som ansvarlig skatteminister, Benny Engelbrecht (S): »Det må du spørge ministeriet om.«
Hvabehar? Hvis ministeren ikke længere er ét med sit ministerium, er dansk ministerstyre skizofrent. Øjeblikkelig behandling er påkrævet.

