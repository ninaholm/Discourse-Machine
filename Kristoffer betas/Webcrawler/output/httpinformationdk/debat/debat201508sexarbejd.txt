Sexarbejdere svigtes af dem, der burde tale deres sag
Efter kvindeorganisationernes og de såkaldte radikalfeministers seneste udfald mod Amnesty og sexarbejderes menneskerettigheder er jeg nødt til at spørge: Hvordan adskiller I jer egentlig fra den patriarkalske tendens til at kontrollere kvinder?


KRONIK &ndash; Efter Amnesty Internationals forslag om at afkriminalisere sexarbejde og give sexarbejdere rettigheder til sikkerhed, sundhed og selvbestemmelse har en række danske organisationer beskyldt Amnesty for at undertrykke kvinder og at gå alfonsernes ærinde. Og det selv om Amnestys beslutning hviler på to års grundig indsamling af forskningsresultater og erfaringer fra over hundrede lande med og uden kriminalisering.Konklusionen fra disse lande er, at man i lande med forbud finder mere marginalisering, vold, diskrimination og usundhed blandt sexarbejdere. Og ingen steder i Amnestys dokument er der i øvrigt tegn på, at alfonser og menneskehandlere bliver tilgodeset. Dokumentet indeholder tværtimod en tydelig skelnen mellem frivilligt sexarbejde og tvunget prostitution, der fortsat skal bekæmpes.Der er således meget, der peger på, at udfaldene mod Amnesty har karakter af manipulation, fordi man ikke bryder sig om eller benægter eksistensen af frivilligt sexarbejde, og at man ikke mener, at frivilligt udøvende prostituerede fortjener rettigheder. Kvinderådet, Dansk Kvindesamfund, 8. marts-initiativet og den tidligere formand for 3F, Poul Erik Skov Christensen, har meldt sig ind i koret af dem, der mener, at man skal fordømme Amnesty.EmpiriresistentDen tilgang til sexarbejde, som ovennævnte ngo&rsquo;er og personer repræsenterer, kan overordnet set siges at falde under den teoretiske retning som kaldes radikalfeminismen. Denne form for feminisme ser prostitution som et symbol på patriarkatets dominans, uligestilling mellem kønnene og kapitalismens vareliggørelse af kvindekroppen. Teorien er empiriresistent. Det vil sige, at den er uafhængig af, om sexarbejderes erfaringer eller perspektiver peger i en anden retning. Den er tæt forbundet med den abolitionistiske bevægelse, som siden 1800-tallet har kæmpet for udryddelsen af prostitution ud fra det syn, at sexhandel pr. definition er slaveri og vold mod kvinder.Radikalfeminismen er den mest udbredte feministiske tilgang til prostitutionsområdet i Danmark, men den er langtfra den eneste. Andre dele af feminismen, for eksempel nogle af dem, der kalder sig queerfeminister, postkoloniale feminister og marxistisk&shy; inspirerede standpunktsfeminister, anskuer prostitution ganske anderledes. De tager afsæt i marginaliserede kvinders forskelligartede erfaringsunivers og analyserer sexarbejde som et spørgsmål om sociale klasser og kønnede og racialiserede arbejdsforhold. De anskuer sexarbejdernes krav om rettigheder som udtryk for kvinders autonome modstand mod undertrykkelse fra et patriarkat, der søger kontrol med kvindekroppen.Den patriarkalske kontrol, der kritiseres, kan både komme til udtryk ved opretholdelsen af fri adgang til den prostituerede som et seksuelt objekt, der kan udnyttes, eller modsat ved at afrette den prostituerede ud fra et monogamt og ærbart ideal, hvor det forsvarsløse subjekt skal overbevises om, at hun er på afveje med sin demoraliserede sexsælgende adfærd.Modsat radikalfeminismen anskuer de andre feministiske retninger ikke sig selv som del af en privilegeret klasse, der skal redde en laverestående gruppe af uvidende, tavse og udnyttede ofre, der ikke kan sige fra. De ser i stedet sig selv som en allieret fortaler, der respekterer sexsælgere som personer med egne ønsker, erfaringer og krav på anerkendelse og indflydelse. Disse alternative feminister betoner vigtigheden af rettigheder og politiske platforme til sexsælgende kvinder og homoseksuelle mænd, herunder trans&shy;kønnede, der historisk har været marginaliserede, diskriminerede og forfulgt af patriarkatet, såvel som af den hvide middelklasse.Patriarkatets ærindeIhukommer vi den danske forhistorie, ser vi også en umiskendelig tendens til patriarkalsk kontrol med sexsælgere. &rsquo;Skøger&rsquo; er skiftevis blevet tortureret på offentlige pladser som straf for deres utugt eller tvunget til genopdragelse på fængselslignende syskoler som en måde at afrette dem og gøre dem til anstændige kvinder. 1700- og 1800-tallets skøger vidste ikke bedre. De forvoldte skade på sig selv såvel som på samfundets selvbillede, seksualmoral og kvindeideal. Så sent som i 1960&rsquo;erne indførte et heteroseksuelt og mandsdomineret samfund kortvarigt et købesexforbud blandt homoseksuelle. Det endte med forfølgelse af uskyldige mænd og af bøsser mere generelt.Men det er ikke kun magtfulde mænd og mandsdominerede samfund, der historisk har været imod at give sexarbejdere grundlæggende rettigheder og i stedet ønsket øget kontrol med sexbranchen eller afskaffelse af prostitution.Misforholdet mellem radikal&shy;feministernes kamp for kvinders ret til at bestemme over egen krop, når det for eksempel gælder retten til abort, og deres kamp mod kvinders ret til at bestemme over egen krop i forhold til prostitution udstiller arven fra tidligere tider. Der er ingen tvivl om, at nutidens kvindeorganisationer og radikalfeministerne ønsker de prostituerede det bedste. Men med deres seneste udfald mod sexarbejderes menneskerettigheder må man spørge, hvordan de adskiller sig nævneværdigt fra den patriarkalske tendens til at ville kontrollere (andre) kvinders brug af egen krop og seksualitet, kvinders valg af erhverv (ud af en række dårlige alternativer) eller det rigide skel mellem legitime udvekslinger af intimitet og penge i ægteskabet på den ene side og sexarbejdets illegitime udvekslinger på den anden?Som radikalfeministerne udmærket er klar over, handler Amnestys beslutning ikke om at sikre mænd rettigheder til at købe sex. Det handler om, at en kriminalisering af salg såvel som køb af sex også marginaliserer sexarbejdere og underkender deres krav om at kunne drive bordeller kollektivt og ansætte telefonpassere og rengøringshjælp, uden at politiet gennemfører vilkårlige razziaer og optræder respektløst eller sexistisk over for kvinderne.Det handler også om at sikre, at migranter, der kommer fra Afrika eller Asien for at sælge sex med henblik på at hjælpe deres fattige familier, gives en vis retssikkerhed og behandles ordentligt af politiet &ndash; og ikke mindst at de migranter, der mistænkes for at være handlede, får bedst mulig beskyttelse. I dag er rufferiparagraffen så bred, at det er svært for sexsælgere lovligt at arbejde under samme tag og dermed kollektivt kunne sikre sig mod banders forsøg på afpresning eller uønskede kunders respektløse adfærd.Mangler svarEfter i en årrække at have fulgt og engageret mig i prostitutions&shy;debatten som forsker, feminist og samfundsdebattør har jeg gentagne gange undret mig over, hvilken dagsorden der styrer radikalfeminismens massive modstand mod at give rettigheder til de mange sexarbejdere, som modsætter sig afretning og ikke ønsker at forlade branchen. Det gælder blandt andet modstanden mod at sikre sexarbejderne rimelige arbejdsforhold og medbestemmelse i forhold til deres egen situation.Et er, at disse organisationer ofte ytrer, at det ikke er værd at lytte til det store flertal af sexarbejdere, der er imod et købesexforbud, og som ønsker andre løsninger, begrundet med at udøvende sexarbejdere har falsk bevidsthed, er selvskadende eller senere fortryder deres valg. Noget andet er, at de forsømmer at give svar på, hvordan de som feminister vil bruge et købesexforbud til at sikre, at deres sexsælgende medsøstre får mere beskyttede arbejdsforhold, fordomsfri oplysning om støtte, sundhed og lovgivning, og oplever en generel anerkendelse af deres krav, selv om de insisterer på at blive i sexbranchen.Når radikalfeministiske stemmer kritiserer Amnestys anbefaling af sexarbejderrettigheder i så voldsomme vendinger, er det på tide, at vi får nogle klare svar.Christian Groes-Green er lektor på Roskilde Universitet
