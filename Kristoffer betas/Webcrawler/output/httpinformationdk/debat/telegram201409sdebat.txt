S-debatten om dagpengene fortsætter for fuld hammer
Menige socialdemokrater forstår ikke, hvorfor regeringen vil vente på dagpengekommissionen og ikke handle nu.


 Det verbale slagsmål om dagpengene fortsætter søndag fra talerstolen på Socialdemokraternes kongres i Aalborg.
Formanden for Erhvervsskolernes Elevorganisation, folketingskandidaten Morten Ryom, der er i skolepraktik som smed, er en af flere, der revser regeringen og dens manglende vilje til at hjælpe dem, der har mistet retten til dagpenge.
- Det gør sgu lidt ondt. For hvis vi som parti skal bestå, så bliver vi nødt til at sige til de folk, som er ved at gå på røven, at vi arbejder på en løsning, og at vi nok skal have en løsning klar, siger han.
Han bliver afbrudt spontant af klapsalver fra en fyldt sal i Aalborg Kongres & Kultur Center.
- Jeg synes ikke, vi kan vente på en kommission. Vi skal ikke vente, for vi har svigtet. Og det er vigtigt, at vi sige, at vi gør alt, hvad der står i vores magt for at finde en løsning, siger han.
Hans partiformand, statsminister Helle Thorning-Schmidt, sagde i sin beretning lørdag, at der ikke bliver ændret på dagpengereformen, før dagpengekommissionen er kommet med sine anbefalinger.
De skulle være faldet ved årsskiftet 2015/16. Men regeringen har fremrykket dens arbejde, så anbefalingerne nu bliver klar i september næste år.
Frem til nu har over 40.000 mistet retten til dagpenge. Regeringen har dog indført nogle midlertidige ordninger for nogle af dem, der falder ud af systemet. De ordninger udløber i løbet af næste år.
Ifølge Styrelsen for Arbejdsmarked og Rekruttering står cirka 4700 af dem, der har mistet dagpengeretten, uden hverken job, SU, kontanthjælp eller anden forsørgelse.
Morten Ryom er irriteret over, at Socialdemokraternes arbejdsprogram "Alle skal med" ikke tager nok hensyn til dem, der står uden hjælp.
- Vi kunne snildt komme med en løsning. Og ret hurtigt endda. Og derfor skuffer det mig også, at man så har valgt at indstille til forkastning alle de forslag til ændringer, som har noget med dagpenge at gøre, siger Morten Ryom.
