Kvasi-kvoter
Hvide mænd er i dag overrepræsenteret blandt beslutningstagerne, som journalistikken helt naturligt må opsøge. Det ændrer kvoter ikke ved


 HVER TIENDE DANSKER er af anden etnisk oprindelse end dansk. Det kan man læse i avisen. Alligevel er de temmelig svære at få øje på, hvis man bladrer avisen igennem – særligt hvis den er fra Danmark.
En ny analyse af 1.162 nyhedshistorier i ti danske medier viser, at kun knap fem procent af de kilder, der bliver brugt i artiklerne, er af anden etnicitet end dansk. Og når de endelig optræder, er der en grund til det, fristes man til at sige: Hver anden nyhed om indvandrere og integration handler om kriminalitet.
MED ET KVOTESYSTEM forsøger man på den anden side af Sundet at tage konsekvensen af den manglende repræsentativitet.
Den skånske avis Sydsvenskan vil sikre mangfoldigheden, hedder det, og den har derfor sat en konkret målsætning om, at der skal være lige så mange mænd, kvinder og nysvenskere på deres avissider, som der er ude i det svenske samfund.
ÅBENLYST SYNES DET, at man bør sætte alt ind for at få repræsenteret de underrepræsenterede i aviserne. Men er løsningen et kvotesystem?
Journalistikken er skæv, javist, men hvis man tvinger journalister til at udvælge kilder på baggrund af kvoter, skaber man kun yderligere skævhed. Kilder skal vælges ud fra deres kompetencer, viden og erfaring – ikke ud fra etnicitet eller køn.
Hvide mænd er i dag overrepræsenteret blandt beslutningstagerne, som journalistikken ganske naturligt må opsøge. Det ændrer kvoter ikke ved. Hvis et egentligt kvotesystem indføres, skabes blot en kunstig repræsentation af kilder i aviserne, og det vil ikke skabe andet end en forfejlet virkelighedsskildring. Det har ingen glæde af.
Til gengæld beretter landets universiteter, at stadig flere kvinder og nydanskere kommer ind på de lange uddannelser – og at de tillige kommer hurtigt ud. Dét vil på sigt skabe lighed i toppen, og dermed også i journalistikken.

