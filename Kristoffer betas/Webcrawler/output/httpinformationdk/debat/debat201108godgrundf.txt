God grund til at fejre konvention om statsløshed
FN-konventionen om statsløshed blev udarbejdet i en tid, hvor sikkerhedsspørgsmål var i fokus og statsløshedsproblemet skulle bekæmpes. Her på 50-årsdagen er konventionen lige så relevant som dengang
Helene og Alland Abdellah, der stammer fra den kurdiske del af Syrien, lever som statsløse i Danmark.


 FN-konventionen om begrænsning af statsløshed har siden foråret været genstand for voldsom debat. Først på grund af Integrationsministeriets konventionsstridige afslag på statsborgerskab til unge statsløse, som er født og opvokset i Danmark. Senere fordi der ifølge konventionen skal gives statsborgerskab til en ung statsløse der overvåges af PET.
Dette er blevet kaldt et spørgsmål om rigets sikkerhed. Ét parti har på den baggrund foreslået, at Danmark melder sig ud af konventionen. Politikere fra andre partier har stillet spørgsmål om, hvorvidt konventionen er forældet, om den hører en anden tid til, om den bygger på et andet tankesæt end vores?
På den baggrund er det relevant at kaste et blik tilbage på den tid, hvor konventionen blev til. Var den virkelig så væsensforskellig fra den verden, vi kender i dag?
Konventionen blev vedtaget i 1961, men arbejdet med dens udformning startede allerede ved Anden Verdenskrigs afslutning.
Dengang var landene naturligvis stærkt optagede af deres sikkerhed, men de var også meget optaget af at få løst statsløshedsproblemet. Efter Første Verdenskrig havde fredstraktater og revolutioner fået minoritetsgrupper til at forlade deres hjemlande. De blev hjemløse, statsløse og retsløse.
I mellemkrigstiden havde mange europæiske lande ændret deres statsborgerskabslovgivning, så de kunne fratage statsborgere deres statsborgerskab. Værst stod det til for tyske borgere med jødisk baggrund i det nazistiske Tyskland. Der opstod en tilstand af komplet retsløshed. Resultatet ved Anden Verdenskrigs afslutning var massive flygtningestrømme og tusinder og atter tusinder af statsløse personer.
Ulykkelig statsløshed
Straks ved sin oprettelse, tog FN fat på statsløshedsproblemet. Det første studie af statsløshed blev afsluttet i 1947.
På den tid drøftede den danske rigsdag også betydningen af statsløshed.
Nogle af de kommunistiske medlemmer af Rigsdagen havde fremsat et privat lovforslag om at fratage den tidligere tyske lensgreve Schimmelmann hans danske statsborgerskab. Schimmelmann var en af de største godsejere i Danmark. Han var blevet straffet for at have samarbejdet med den tyske besættelsesmagt, men havde ikke fået frakendt sin ejendom. En frakendelse af hans danske statsborgerskab skulle muliggøre en konfiskation efter loven om konfiskation af fjendtlig tysk ejendom.
Forslaget fik ikke tilslutning. Justitsministeren fremhævede, at hvis Schimmelmann blev frakendt sit danske statsborgerskab, ville han blive statsløs. Og erfaringerne havde vist, at det var et »meget ulykkeligt indgreb i et Menneskes almindelige Retsstilling at gøre ham retsløs.«
FN sætter ind
I FN blev der udarbejdet flere rapporter og konventionsudkast til afskaffelse eller begrænsning af eksisterende statsløshed og/eller fremtidig statsløshed. Her citeres en bestemmelse i den danske lov om statsborgerskab eller indfødsret, som statsborgerskab også kaldes her i landet. Man mente, at bestemmelsen kunne bidrage til at løse statsløshedsproblemet. Den lød således:
»Udlænding, som er født her i riget, og som vedblivende har haft sin bopæl her, erhverver dansk indfødsret ved efter det fyldte 21. år, men inden det 23. år over for overøvrigheden (i København magistraten) at afgive skriftlig erklæring herom. Har han ikke statsborgerret i noget land, eller godtgør han at miste sin fremmede statsborgerret ved erhvervelse af dansk indfødsret, kan erklæring afgives allerede ved det fyldte 18. år.«
Danmark, Norge og Sverige havde dengang et tæt samarbejde om statsborgerskabslovgivningen. De tre lande havde alle fået nye og i vidt omfang enslydende statsborgerskabslove i 1950. Lovene blev vedtaget i lyset af erfaringerne fra Anden Verdenskrig. Det betød bl.a., at man havde overvejet at indføre en bestemmelse om frakendelse af statsborgerskab i tilfælde, hvor en naturaliseret statsborger var idømt en frihedsstraf af mindst et års varighed for en forbrydelse mod statens sikkerhed.
I den danske Rigsdag mente man først, at frakendelse måtte kræve en længere frihedsstraf. Senere blev det besluttet slet ikke at medtage 'Landsforræderiparagraffen' i indfødsretsloven. Der blev henvist til Shimmelmann-sagen og til, at det sørgeligste af alt var at være statsløs.
Overopfyldt konvention
I FN nåede man den 30. august 1961 til enighed om at vedtage konventionen om begrænsning af statsløshed. Den danske indfødsretslov blev ændret i 1968 for at kunne opfylde konventionens krav til begrænsning af statsløshed.
Danmark ønskede imidlertid ikke at ratificere konventionen, fordi den tillader frakendelse af statsborgerskab med statsløshed til følge i tilfælde af en statsborgers grove loyalitetssvigt. Danmark fandt, at det stred mod nordisk retsfølelse. Men i øvrigt ønskede man at leve op til konventionens krav til begrænsning af statsløshed.
Det krævede ikke store ændringer. Konventionen forpligter landene til at give statsborgerskab til personer, der er født på deres territorium, og som ellers vil blive statsløse. Statsborgerskabet kan tildeles straks ved fødslen eller senere efter ansøgning. Vælges den sidstnævnte løsning, og fastsættes der en ansøgningsfrist, må denne senest starte ved 18-årsalderen og tidligst slutte ved 21-årsalderen.
Alt dette harmonerede godt med den dagældende indfødsretslov. Konventionen tillader staterne at afslå statsborgerskab, hvis en ansøger er idømt en fængselsstraf på fem år eller derover eller er straffet for en forbrydelse mod statens sikkerhed. Dette havde ingen betydning, da man dengang ikke stillede 'vandelskrav ' til de unge ansøgere. Det vil sige, at man ikke stillede krav om, at de ikke måtte have begået kriminalitet
I realiteten krævede konventionen kun en enkelt ændring af indfødsretsloven, nemlig at det hidtil gældende krav om opvækst i fødelandet blev erstattet med et 10-årigt opholdskrav.
Folketinget vedtog dog en yderligere ændring: Man opgav det hidtidige krav om, at ansøgeren skulle være født på dansk territorium. Man 'overopfyldte' således konventionen.
Det skete ud fra en opfattelse af, at opvæksten her i landet måtte være det afgørende for at opnå statsborgerskab. Af samme grund ønskede man heller ikke at indføre et vandelskrav som tilladt af konventionen.
I lovforslagsbemærkningerne siges det helt kortfattet, at »der foreslås således ikke, at ansøgeren skal opfylde visse vandelsbetingelser«.
Stadig aktuel
I 1977 opgav Danmark sin tidligere principielle modstand mod at ratificere FN-konventionen. Den var da trådt i kraft, i 1975, og FN's flygtningehøjkommissær havde ved flere lejligheder opfordret Danmark til at ratificere den for at støtte dens formål: at nedbringe antallet af tilfælde af statsløshed.
Siden da er det internationale arbejde med at identificere, forebygge og begrænse tilfælde af statsløshed forstærket. Europarådet har også spillet en fremtrædende rolle, bl.a. med vedtagelse af Den Europæiske Konvention om Statsborgerret i 1997 og Den Europæiske Konvention om Undgåelse af Statsløshed i forbindelse med statssuccession i 2006.
Statsløshed er dog stadig et stort problem. Det skønnes, at der på verdensplan er omkring 12 millioner mennesker, der er statsløse.
Der arbejdes fortsat med at finde fælles løsninger, som kan forhindre statsløshed i at opstå og muliggøre, at allerede statsløse personer kan få et statsborgerskab. Så der er ingen grund til at antage, at FN-konventionen om begrænsning af statsløshed er forældet. Og der er heller ingen grund til at tro, at konventionen er mere vidtgående i sine forpligtelser end de internationale standarder af i dag.
Der er heller ikke noget, der tyder på, at 1961-konventionen om begrænsning af statsløshed bygger på et andet tankesæt end vores. Den blev udarbejdet i tiden efter Anden Verdenskrig, hvor spørgsmål om sikkerhed og loyalitet var aktuelle ligesom i dag og hvor der samtidig var et stort ønske om at løse statsløshedsproblemet ligesom i dag.
I FN-regi arbejdes der stadig på at få flere lande til at ratificere Konventionen om begrænsning af statsløshed. Den betragtes også som et værdifuldt grundlag for udformningen af andre internationale standarder om begrænsning af statsløshed.
Der er altså god grund til at fejre konventionen ved dens 50-års-jubilæum i dag
 
Eva Ersbøll er seniorforsker ved Institut for Menneskerettigheder

