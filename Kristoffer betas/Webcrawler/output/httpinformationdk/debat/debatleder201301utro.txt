En utrolig historie



 Alle er enige om, at det er helt forfærdeligt. Hvordan kan et statsejet selskab som DSB finde på at købe og betale sig fra dårlig medieomtale? Den slags metoder hører hjemme i rockermiljøet eller korrupte østlande, ikke i et statsejet dansk selskab.
Men i årevis har DSB ikke desto mindre betalt et privat firma for at binde en kritisk journalist på hænder og fødder. Metoden er lige så simpel, som den er beskidt: Kommunikations- og lobbybureauet Waterfront bestilte så store mængder arbejde hos journalisten Lars Abild, at han ikke havde timer i døgnet til at vedligeholde sin årelange kritiske granskning af DSB.
»En utrolig historie,« siger transportminister Henrik Dam Kristensen, der erklærer sig tilfreds med, at DSB nu har iværksat en uvildig undersøgelse af sagen.
»Undersøgelsen, vi har igangsat, vil give os fuld klarhed over, hvad der er op og ned i denne sag,« siger DSB-direktør Jesper Lolk.
Sagen virker egentlig mere gemen end kompliceret. Læs bare denne tilståelse fra Waterfront, sendt på mail til DSB-underdirektør Peder Nedergaard Nielsen:
»Bureauet har i en årrække samarbejdet med Abild for at sikre, at han afstår fra at presse DSB i medierne … Vi løber – og har løbet – en voldsom risiko for DSB’s skyld.«
Internt i DSB må ledende medarbejdere nøje have afvejet risikoen. På den ene side risikerede DSB, at den kritiske journalist gav offentligheden indsigt i den måde, de danske statsbaner drives på. På den anden side risikerede DSB-ledelsen – som det nu er sket – at blive afsløret i hidtil uhørte metoder i bestræbelsen på at lukke munden på en kritisk journalist.
Det sidste var altså en mere attraktiv risikoanalyse end den første. I dag kender vi DSB’s metoder over for kritiske journalister. Men vi har endnu til gode at se, hvad det er, DSB er så bange for, at offentligheden får indsigt i. Og det er måske i virkeligheden det allermest bekymrende i denne sag.

