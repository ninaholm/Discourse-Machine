Google, algoritmerne og transparensen
LEDER


 »Den perfekte søgemaskine bør forstå præcis, hvad du mener, og give dig præcis, hvad du vil have.«
Sådan sagde Googles medstifter Larry Page for efterhånden mange år siden om selskabets mission. Og netop evnen til at levere den vare bedre end sine konkurrenter har gjort Google til et de facto-monopol i Europa, hvor ni ud af 10 søgninger nu går via selskabets søgemaskine i flere lande. Men monopoler giver et særligt ansvar, som Google ifølge EU’s konkurrencekommissær, Margrethe Vestager, ikke lever op til. For når Google med Larry Pages ord forstår, »præcis hvad du mener«, så svarer det ifølge EU i lidt for høj grad til de tjenester, som Google selv udbyder, mens konkurrenterne gemmes væk længere nede i søgeresultaterne. Konkret drejer anklagen sig om Google Shopping – som slet ikke er kommet til Danmark endnu – men det kan udvides til andre af Googles tjenester senere. Margrethe Vestager er konkret »bekymret for, om virksomheden i strid med EU’s konkurrenceregler har givet en uretfærdig fordel til sin egen sammenlignende indkøbstjeneste,« som hun udtrykker det i en pressemeddelelse:
»Google har nu mulighed for at overbevise kommissionen om det modsatte. Men hvis efterforskningen bekræfter vores bekymringer, må Google stå juridisk til ansvar og ændre sine forretningsmetoder i Europa,« sagde hun. Hvis det ender med en retssag – og Google taber sagen – kan EU uddele bøder på op til 10 procent af selskabets globale omsætning, og flere iagttagere sammenligner sagen med EU’s opgør med Microsofts monopolstatus, som strakte sig over det meste af 00’erne og kostede selskabet 16 milliarder kroner.
Ikke overraskende har Google erklæret sig »stærkt uenig« i Kommissionens anklager. For som selskabet skriver i en blogpost, så kan det godt være, at »Google nok er den mest brugte søgemaskine«, men folk kan »finde og få adgang til informationer på en række forskellige måder – og anklager om at det skader forbrugere og konkurrenter, har vist sig at ramme langt ved siden af målet«.
Forbrugerne er jo ikke forpligtet til at bruge Google, men kan bare skifte til Bing, Yahoo, Duckduckgo, Startpage eller andre alternative søgemaskiner, hvis de ikke er tilfredse med Googles måde at præsentere sine resultater på. Og hvorfor skulle Google som privat selskab ikke selv kunne bestemme, hvordan de præsenterer deres resultater – når det oven i købet er markeret, at der er tale om sponserede søgeresultater?
Googles argument kan umiddelbart synes overbevisende, men problemet er, at det i praksis er ganske svært at frigøre sig fra tjenesten. Udover at det at søge information nærmest er blevet synonymt med ’at google’, så har vores søgevaner og formuleringer også rettet sig efter, hvad der fungerer bedst hos Google, og derfor vil man hurtigt få en langt ringere oplevelse hos konkurrenterne, når alternativer testes. Som den hviderussiske teknologikritiker Evgeny Morozov påpeger om søgemaskinens dominans:
»Google har ret: Konkurrencen er kun ét klik væk, vi ved bare ikke hvilket klik«.
Hvis EU-Kommissionen med sit aggressive initiativ kan øge konkurrencen og presse Google til en højere grad af transparens i den måde, hvorpå søgeresultater bliver præsenteret, kan det kun være positivt. Men den afgørende problematik er langt bredere og drejer sig ikke kun om Google Shopping.
Facebook, Amazon, Google og andre af de dominerende selskabers algoritmer har uhyggelig stor indflydelse på, hvilken viden vi bliver præsenteret for. Og mens de kommercielle selskabers algoritmer efterhånden er bestemmende for hele vores informationssøgning, bliver det mere og mere bizart, at vi ikke rigtig ved, hvordan de fungerer. Vi laver en søgning og får et resultat – men ved meget lidt om, hvorfor vi lige netop er blevet sendt i den retning og ikke en anden. Det er tvivlsomt, om det kan løses inden for rammerne af EU’s konkurrencelovgivning, men ikke desto mindre er det her, den afgørende problematik findes – og ikke i den måde, hvorpå vi bliver præsenteret for priser på indkøbsvarer.

