Folkekirken, forbruget og fælden
Folkekirkens økonomiske styringsværktøjer står i vejen for en bedre økonomi


 Udgifterne i folkekirken eksploderer. Eksempelvis til vikarer, udgifter til medarbejdere generelt og driften af kirkegårdene. Mange forsøg har været gjort på at henstille menighedsrådene til at begrænse deres forbrug. Problemet med disse henstillinger er, at de ikke vil få fodfæste, før man ændrer de økonomiske styringsværktøjer, som menighedsrådene er pålagt at anvende. Menighedsrådene skal anvende bestemte budget- og regnskabsskemaer, hvis underliggende regnskabssystematiker er medvirkende til at skabe overbudgettering, da det enkelte menighedsråd ellers risikerer at få frataget ligningsmidler. Disse styringsværktøjer har således iboende incitamenter til (over)forbrug. 
Budgetlægningen i kirke- og præstegårdskasserne begynder med, at provsti-udvalget melder en foreløbig driftsramme ud; med andre ord, hvad kan menighedsrådet forvente at få lov til at forbruge i det kommende år. Menighedsrådet sætter sig så hjem i sognegården og fordeler midlerne, hvorefter budgettet sendes retur til godkendelse hos provstiudvalget. 
Fanger kun forbrug
Nu ville almindelig sund fornuft tilsige, at menighedsrådet aktivt forholdt sig til de enkelte poster i budgettet og aktivt opsatte mål for disse i henhold til de prioriteringer man er enedes om i menighedsrådet. Det vil i praksis sige, at man kan reducere poster, opprioritere andre og opspare midler med henblik på anvendelse i senere år. Desværre indeholder det nuværende budgetskema ikke en post, der kan fange disse opsparede midler. Budgetskemaet kan kun fange forbrug. Hvis ikke menighedsrådet aktivt går ind og allokerer den samlede driftsramme til specifikke poster, vil opsparede midler figurere som en del af kassebeholdningen. De fleste provstiudvalg er ikke særligt begejstrede for store kassebeholdninger i de enkelte menighedsråd. Sagt med andre ord: Hvis ikke menighedsrådet skynder sig at vise, at de kan bruge alle pengene, så risikerer pengene at blive inddraget. Resultat: det kloge menighedsråd sørger for at bruge hele den udmeldte budgetramme.
Så kan man jo godt undre sig over, hvor de opsparede midler, som menighedsrådet lovformeligt har mulighed for at overføre til kommende år, bliver af? Det interessante er, at opsparede midler slet ikke figurerer i de centrale dele af hverken budget- eller regnskabsskemaerne. Opsparede midler beregnes i et bilag til kirke- og præstegårdskassernes regnskaber. Og ikke nok med at disse opsparede midler er gemt væk omme bagved. Nej - begrebet opsparede midler beregnes som differencen mellem faktiske omkostninger og budgetterede omkostninger, og er dermed uden direkte kontakt med de bevilgede ligningsmidler. Denne beregningsform betyder, at menighedsrådene har yderligere incitamenter til at blæse budgettet op, da der ellers ikke er rum til at skabe opsparede midler til overførsel til senere brug. 
Ej en kritik
Intentionen med ovenstående gennemgang af de uheldige aspekter af budget- og regnskabsskemaerne er at påpege, at der i disses nuværende form er indbygget en række mekanismer, der frister til overforbrug, og under ingen omstændigheder belønner sparsommelighed og aktiv indsats med henblik på omkostningsreduktioner.
Dette må ikke tolkes som en kritik af de lokale beslutningstagere. Menighedsråd der søger at allokere alle midler gør sådan set deres pligt, nemlig at sikre så mange ressourcer til deres sogn som muligt inden for de rammer der nu engang er opstillet for menighedsrådets hverv. Kritikken må rettes til de centrale beslutningstagere i kirkeministeriet, der har muligheden for at ændre rammerne for forvaltningen af kirke- og præstegårdskasserne, således at det bliver attraktivt for menighedsrådene at gå ind og lave omkostningsreduktioner uden at de risikerer at blive beskåret i deres økonomiske råderum. 
Forholde sig aktivt
Sidste år barslede regeringens udvalg om folkekirkens lokale økonomi med en række forslag til forbedringer af folkekirkens økonomi. Betænkningen anbefaler, at budget- og regnskabsskemaerne ændres så de før omtalte opsparede midler bliver en central del af den økonomiske styring og afrapportering. Denne synliggørelse af de opsparede midler vil utvivlsomt motivere menighedsrådene til at forholde sig mere aktivt til deres økonomiske forvaltning af kirke- og præstegårdskasserne, da resultaterne af en mere sparsommelig adfærd kan aflæses direkte. Da der i den nuværende lovgivning er hjemmel til at dette overskud kan blive i de lokale kasser, kan menighedsrådene derfor trygt skabe dette overskud uden at risikere at dette bliver inddraget. Menighedsrådene får derved mulighed for at kunne planlægge mere langsigtet, da man ikke nødvendigvis skal opfinde nye omkostninger for at beholde økonomiske midler lokalt. Budgettet bliver således et mere brugbart styringsværktøj for menighedsrådene, og ikke som i dag, hvor budgettet dybest set blot et produkt af et budgetspil mellem provstiudvalg og menighedsrådene uden styringsmæssig værdi.
Det er klart, at en ændring af budget- og regnskabsskemaerne ikke i sig selv skaber en bedre økonomi. Men nøglen til at skabe incitamenter til ændret adfærd ligger begravet her; og indtil disse incitamenter er på plads vil andre tiltag med reel økonomisk konsekvens få vanskeligt ved at slå igennem.
Morten Jakobsen er adjunkt ved Handelshøjskolen, Aarhus universitet og kasserer i Lundum menighedsråd

