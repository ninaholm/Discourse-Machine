350 år: 'Alder ingen fordel'
For folkestyret er det vigtigt, at den høje ret ikke bliver svimmel af at have sat sig på den tredelte magts tinde


 Hip & tillykke: Danmarks Højesteret fylder denne måned 350 år. Den høje ret har benyttet sit jubilæum til noget så usædvanligt som et selvkritisk festskrift.
Juraprofessor Ditlev Tamm konstaterer i sit bidrag: »Retten har ikke altid haft det heldigste 'sidste ord'.«
Ditlev Tamm føjer spot til spe, når han skriver:
»Alder er ikke uden videre en fordel for en ret, og slet ikke, når historien går tilbage til enevældens første år.«
Jovist, enevældenog Højesteret fødtes samtidigt. Det skete ved det statskup, som kongemagten og det københavnske borgerskab gennemførte i 1660, hvor landet var udmarvet efter svenskernes hærgen og ran af Skåne, Halland og Blekinge. Tidligere havde kongen regeret og afsagt domme sammen med sit rigsråd af adelige.
Nu overdrog kongen sig selv al magt over Rigets jordiske og himmelske anliggender. Og i februar 1661 udstedte majestæten en kongelig forordning, hvor han af sin nåde beskikkede en forsamling af ni borgerlige og ni adelige tilsammen med majestæten at pådømme uden appelmulighed.
Selv om kongen og hans højesteretsmedlemmer med århundredernes gang kom på afstand, har dansk Højesteret indtil de seneste årtier udmærket sig ved lydhørhed over for statsmagten. Under J.B. Estrups godsejerstyre i 1880'erne, hvor landet regeredes mod Folketingets flertal, var retten så lydig, at dens præsident Buch bagefter belønnedes kongeligt med elefantordenen.
Og - som Ditlev Tamm påpeger - under den tyske besættelse og i retsopgøret bagefter gjorde Højesteret sig pinlig ved at give køb på retsprincipper.
Nu, hurra, er alt det heldigvis historie. Højesteret har stræbt mod at gøre sig selv til en moderne institution i et demokratisk samfund. Retten har sågar - ved sin Tvinddom i 1999 - vist modet til at dumpe en lov som stridende mod grundloven.
Tvindsagens kerne var, at Nyrup-regeringen og et solidt folketingsflertal var godt og grundigt ærgerlige på Tvindskolernes tilskudstaktik og derfor i en særlov oplistede navnene på de Tvindskoler, der fremover ikke måtte få tilskud - uanset hvad lovgivningen ellers sagde.
Den går ikke, erklærede Højesteret. For derved havde Folketinget gjort sig selv til en dømmende magt. Og det kan Folketinget ikke, for det følger af grundlovens tredeling af magten, at den dømmende magt er hos domstolene.
Vupti! Med dendom fik Højesteret i virkeligheden indsat sig selv som den øverste af landets tre magter. Den udøvende magts afgørelser har Højesteret i forvejen lirket sig ind på at tilsidesætte, hvis dommerne finder dem i strid med lovgivningen. Og nu kan Højesteret altså også kassere lovgivningsmagtens produkter, hvis de efter Højesterets bedømmelse strider mod grundloven.
Og er denne - rettens forrang for ministre og folketing - en herlig bekræftelse af demokratiet? I sit bidrag til jubilæumsbogen - omtalt i Informations bogtillæg i fredags - er tidligere professor i offentlig ret og nuværende højesteretsdommer Jens Peter Christensen ikke så sikker. Han minder om forhistorien:
Den grundlovgivende forsamling 1848-49 kunne ikke enes om en ret for domstolene til at tilsidesætte love. I årene derefter var spørgsmålet omstridt. Venstre og Konservative ivrede for, at Højesteret kunne kassere love - som et værn mod socialismens hærgen. Socialdemokrater og Radikale stod på, at sidste ord måtte tilhøre folkets vilje, som den er udtrykt i Folketingets sammensætning. Den fhv. radikale statsminister Carl Th. Zahle affyrede i 1926 denne salve: At Højesteret skulle kunne vælte love, er i virkeligheden »den sidste skanse for bagstræbet, den sidste skanse, som alt fremskridt måtte erobre, inden det kunne komme nogen vegne«.
Bagstræbets sidsteskanse gjorde jo altså i 1999 et gevaldigt udfald ved at løbe Tvindloven over ende.
Jens Peter Christensen peger på, at Tvinddommen er et stykke husmandsfornuft i Højesteret - i betragtning af, at Folketinget vitterligt var gået over stregen:
»Det er ingen skade til at holde fødderne på jorden. Og jura bør heller ikke gøres mere kompliceret end nødvendigt.«
For dansk Højesterets næste 350 år er det ønskeligt, at retten forbliver i den uafhængighed til statsmagten, som Højesteret efterhånden har kæmpet sig over i. For folkestyret er det til gengæld vigtigt, at den høje ret ikke bliver svimmel af at have sat sig på den tredelte magts tinde.
Kun love, der klart går over stregen, bør fældes af rettens hånd. Ellers bliver det politiske modkrav: Politisk udnævnelse af dommere - som i USA. Og hvor betryggende er det for et retssamfund?

dr


