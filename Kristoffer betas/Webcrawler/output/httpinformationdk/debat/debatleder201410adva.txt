Advarsel fra domstolene
LEDER


Fredag blev der savet endnu et ben væk under reglerne for tålt ophold. Det skete, da Østre Landsret stadfæstede byrettens ophævelse af den 44-årige iranske mand Elias Karkavandis udvisningsdom.Tilbage i 2007 havnede Elias Karkavandi på tålt ophold efter at have afsonet en dom på halvandet års fængsel for at have været såkaldt hashvagt på Christiania i knap fem måneder. Han var også blevet idømt udvisning, men den kunne ikke effektueres, eftersom han risikerede forfølgelse tilbage i Iran. For Elias Karkavandi betød det, at han i stedet skulle bo i et tremandsværelse i asylcentret Sandholm, hvor han også to gange om ugen skulle melde sig hos politivagten. Han fik tre måltider og syv kr. i lommepenge om dagen og måtte hverken arbejde eller uddanne sig.Enstemmigt afgjorde syv højesteretsdommere i 2012, at Elias Karkavandis opholds- og meldepligt i Sandholm skulle ophæves, eftersom tiltagene ikke var proportionelle med den begåede kriminalitet og dermed var i strid med Den Europæiske Menneskerettighedskonvention.Og nu har landsretten altså fastslået, at Elias Karkavandi også skal have sin opholdstilladelse tilbage, sådan at han eksempelvis kan uddanne sig, tage arbejde eller gifte sig. Ifølge dommerne er grænsen nemlig overskredet for, hvor længe Elias Karkavandi kan fastholdes på tålt ophold, når der ikke er udsigt til, at han kan udsendes til Iran, og når hans forbrydelse ikke er grovere, end det var tilfældet.I en tid, hvor flere partier frem mod det forestående valg kappes om, hvem der vil stramme udlændingepolitikken mest, bør Elias Karkavandis sag blinke som en advarselslampe til politikerne. Ikke alene er sagen en advarsel om med det samme at få ændret reglerne om tålt ophold, sådan som flere eksperter har anbefalet. Den er også en advarsel om generelt ikke at lade udlændingelovgivningen komme derud, hvor konsekvenserne er åbenlyst urimelige, og hvor domstolene må skride ind over for myndighederne.
