Nej, vi er ikke bæredygtige!
Danmark er bæredygtig, påstår Det Økonomiske Råd. Men økonomisk teori har sine begrænsninger, og Danmark har ikke grund til at pudse den grønne glorie


 De Økonomiske Råds samlede formandskab forsøgte i en kronik i Information (20. april 2012) at påvise, at Danmark, i modsætning til hvad vi normalt får at vide, skulle være bæredygtigt. Undtagelsesvis er det den gængse opfattelse, der er rigtig. Vismændene har imidlertid såre ret i, at det er svært at få hold på, hvad ’bæredygtighed’ i virkeligheden betyder. Jeg har levet med Brundtland-rapportens udfordringer, siden den blev offentliggjort i 1987, men trods 25 års tæt samliv er det ikke lykkedes mig at nå frem til en operationel definition af begrebet.
To observationer i denne forbindelse: Brundtland-rapporten beskæftigede sig først og fremmest med spændingen mellem økonomisk vækst og forringelse af miljøet. Vismændenes ide om ’ægte opsparing’ – på ingen måde en dårlig ide i en bredere økonomisk sammenhæng – har ingen basis i Brundtland-kommissionens overvejelser om bæredygtighed. ’Ægte opsparing’ som bidrag til bæredygtighed indebærer, at højere uddannelsesniveau, flere boliger osv. vil få samfundet til at se mere bæredygtigt ud. Jeg har svært ved at forestille mig, at Brundtland-kommissionen ville bifalde denne udvidelse af bæredygtighedsbegrebet. Dernæst: Brundtland-kommissionens eget forsøg på at ’definere’ bæredygtighed (en udvikling, der ikke kompromitterer fremtidige generationers velfærd) er prisværdig, men den er ikke operationel. Min konklusion efter 25 år er, at bæredygtighed ikke lader sig definere. Det lader sig derimod forstå ved sin negation: ikke-bæredygtig udvikling.
Opsparing kompenserer ikke
Bæredygtighed er ikke noget, man som sådan kan nå frem til ved at kompensere en stadig ringere biodiversitet med større privat opsparing, heller ikke øget ’ægte opsparing’ som foreslået af vismændene.
Udfordringen i begrebet bæredygtighed ligger i at identificere, hvor forringelsen af miljøet overstiger værdien af den økonomiske aktivitet, der forårsager forringelsen – og derefter ændre på forholdene. Udvinding af olie- og gasressourcerne i Nordsøen er ikke nødvendigvis ubæredygtig, selv om de jo åbenbart reducerer det økonomiske råderum for fremtidige generationer. Men det er de, hvis de udnyttes alene på grundlag af kortsigtede økonomiske betragtninger uden overvejelser om, hvordan samfundet skal energiforsynes, efter at de vil være udtømt.
Bæredygtighed handlede i årene efter offentliggørelsen af Brundtland-kommissionens rapport først og fremmest om balancen mellem økonomisk vækst og miljøforringelse. Med tiden har begrebet udviklet sig til også at indeholde en social dimension. Selv om det, i hvert fald for de industrialiserede lande, har betydet et vist skred i præcisionen, er der ikke grund til at afvise udvidelsen af begrebet. Men hvis vi ser på vores del af verden, gør det ikke sagen lettere. I mange udviklingslande har den økonomiske vækst betydet, at hundreder af millioner er løftet ud af fattigdom. Selv om dette i mange tilfælde har haft betydelige miljøomkostninger, er det svært at afvise som fremskridt.
’Ren’ økonomi ikke nok
I den industrialiserede verden har vi derimod oplevet, at den økonomiske vækst helt overvejende er tilfaldet de i forvejen velstående. Også i Danmark. Ikke mindst den udvidede forståelse af bæredygtighedsbegrebet gør det yderligere problematisk at hævde, som vismændene gør, at ’vi’ (Danmark) er bæredygtige.
Miljøstyrelsen fejrede for nylig sit 40 års jubilæum. Naturbeskyttelsen kan, takket være Stauning, snart fejre det dobbelte. Og der er meget, Ida Aukens og Martin Lidegaards ministerier kan være stolte af: Næsten udfasning af tungmetaller fra industri og produkter, rensning af bilernes udstødningsgasser og kraftværkernes svovludslip osv. Men det gør os ikke nødvendigvis bæredygtige som samfund. Biodiversiteten er stadig på gal kurs, vores vandmiljø er langt fra, hvor det kan kaldes ’bæredygtigt’, og allervigtigst: vores træk på de globale ressourcer og udledning af drivhusgasser er helt uholdbart, hvis verdens befolkning som sådan skal kunne opnå en tilværelse med bare rimelig materiel kvalitet.
Jeg har i de sidste 25 år arbejdet på at placere økonomiske principper og virkemidler mere centralt i miljø- og klimapolitikken. Det skammer jeg mig ikke over. Men det er nødvendigt at indse, at ’ren’ økonomisk teori har sine begrænsninger.
Udviklingen i rene økonomiske indikatorer fik i sin tid Poul Schlüter til at proklamere, at »det går forrygende godt«, og Thor Pedersen til at påstå, at om få år ville vi kunne »købe hele Verden«. De seneste års konfrontation af økonomernes verdensbillede med verdens realiteter kunne give anledning til en vis økonomisk ydmyghed. Vismændenes påstand om at vi er bæredygtige falder ikke i denne kategori.
 
Jørgen Henningsen var medlem af Klimakommissionen. Han er tidligere direktør for Europa-Kommissionens Generaldirektorat for Miljø

