Rullebåndssamfundet
Reform for reform omsmeder velfærdsstatens institutioner. Målet er at sikre, at borgerne kommer hurtigt og effektivt derhen, hvor arbejdsgiverne har brug for dem. Stilstand er fjenden. Men modstand vinder frem, for borgerne har svært ved at genkende sig selv i det billede, som en ny tids politik modelleres efter


 Den yngre tyske sociolog Hartmut Rosa har beskrevet samtidens vestlige samfund som højhastighedssamfund: Spundet ind i en omsiggribende social acceleration, som han konkret finder tre steder. Dels i nye teknologiske landvindinger, som løbende gør transport, kommunikation og produktion hurtigere og hurtigere. Dels i accelerationen af store sociale forandringer i vores liv, der for eksempel kan aflæses i de stigende skilsmisserater og langt flere jobskift i løbet af karrieren.
Og endelig i en forøgelse af dagligdagens tempo generelt, hvor mennesker ser ud til at sammenpresse alle de enheder, som dagligdagen udgøres af, for at kunne få plads til flere af dem på mindre tid: Vi sover mindre, bruger mindre tid pr. måltid end tidligere, fordyber os mindre i bøger og i samtaler med menneskene omkring os for i stedet at kunne gøre mange ting – måske endda på én gang. Tilsyneladende drevet af en angst for at forpasse noget, fear of missing out som det hedder.
Lignende beskrivelser af social acceleration findes i en stor del af tidens mest læste sociologiske samtidsdiagnoser. Måske kan vi også bruge blikket for den øgede acceleration til at forstå den udvikling som vores danske velfærdsstat gennemløber i de her år. Løfter man blikket lidt og ser på, hvordan talrige reformer ændrer velfærdsstatens institutioner, står det i al fald klart, at mange af ændringerne tilstræber en særlig form for acceleration: en minimering af den tid, mennesker opholder sig uden for arbejdsmarkedet.
En reform af skattesystemet skal sikre, at det altid kan betale sig at arbejde. En reform af dagpengesystemet halverer den maksimale dagpengeperiode og fordobler genoptjeningskravet. En reform af førtidspensionssystemet reducerer tilkendelser af førtidspensioner meget drastisk. En reform af kontanthjælpssystemet indfører en række nye incitamenter for borgeren til at komme hurtigst muligt væk fra systemet. Og på uddannelsesområdet skal reformer understøtte, at studerende kommer hurtigst muligt igennem deres uddannelse.
Rullebåndets tvang
Fra lufthavnsbesøg kender vi alle til rullebånd – disse rullende fortove, der hurtigt og effektivt transporterer den rejsende fra a til b – fra afgangshal til gates. Her er stilstand og passivitet ikke blot uønsket spildtid, men alvorlige hindringer, der kan betyde, at man misser sit fly og sidder fast.
I en vis forstand omsmedes en række velfærdsstatslige institutioner i disse år efter rullebåndets forbillede: Livet, som leves uden for arbejdsmarkedet politiseres som passager – forbindelseslinjer, som er uden mål i sig selv og udelukkende tjener instrumentelle formål som ensrettede tuber, der leder mennesker fra et punkt og imod et andet. Her er skilte med »No standing at anytime« og »No Exit« bøjet i neon og allestedsnærværende. Optimering går ud på dels at gøre rullebåndet så kort som muligt, dels at øge båndets hastighed.
Er det ikke netop en sådan rullebåndslogik, der med de senere års reformbølger tydeligt har sat sig igennem i den velfærdsstatens rationalitet? Der betragter alle kroppe som arbejdsmarkedspotentiale, parate til at yde en indsats, og som med den ene hånd blokerer for adgang til førtidspension, mens den anden skyndsomt genner mennesker på dagpenge, kontanthjælp og SU fremad?
Hurtigere og hurtigere
Når denne rullebåndslogik er trængt så godt igennem, skyldes det for det første, temmelig banalt, at den flugter millimeterpræcist med tidens fremherskende økonomiske mantra: Et øget arbejdsudbud, lyder det, vil skabe sin egen efterspørgsel efter arbejdskraft, og er derfor en vej ud af den krise, som vi lige nu ligger og skvulper mismodige rundt i.
Ved at skrue tempoet på rullebåndene op på fuld blus sikres netop, at udbuddet af arbejdskraft altid er så stort, som det nu engang er muligt. Derfor skal arbejdsløse presses og søge job, selv om der kun er ganske få job at søge, og derfor skal studerende skyendes igennem deres uddannelser uden svinkeærinder, der giver unødig lærdom – ud til et arbejdsmarked, der ikke længere synes at skrige på deres arbejdskraft.
For det andet, og mere interessant, er rullebåndslogikkens indtog båret frem af en særlig fastforankret senkapitalistisk fortælling om, at menneskelig selvrealisering sker igennem et selvudviklende liv på arbejdsmarkedet. Det er en fortælling, som spirede frem igennem den sidste tredjedel af det 20. århundrede, og som i dag har rodfæstet sig som en stærk og svært modsigelig sandhed: Det er ved at udleve det evigt udviklende senmoderne arbejdsliv, at mennesker tilkobles egentligt livsindhold. Basta!
Fra dette selvrealiseringsethos henter de reformer, som i øjeblikket forandrer velfærdsstaten, en meget stor del af deres moralske rygdækning. De begrundes dermed ikke blot økonomisk – af kold og ussel mammon. De stiller sig ligeledes på samme side som den borger, de rækker ud efter: Dagpengereformens nedskæringer begrundes med henvisning til det ’perspektivløse’ i at sidde udenfor. Kontanthjælpsreformens nye, disciplinerende redskaber indføres med henvisning til, at ’ingen længere skal sidde passive uden for arbejdsmarkedet’. De facto blokeringen af førtidspensioner for mennesker under 40 år retfærdiggøres ved at henvise til de mennesker, der lige nu ’sidder passive uden for og ikke får mulighed for at realisere deres potentiale i et aktivt arbejdsliv’.
Kærlighed med straf
Grænserne mellem kærlighed og straf udviskes her fuldkomment – i øvrigt nøjagtigt som popgruppen Love Shop med et skarpt blik for tidens tendenser udpeger det i titlen på deres seneste plade. Nedskæringspolitik og etisk begrundet selvrealiseringspolitik er i heftig parringsleg og viklet så godt og grundigt ind i hinanden, at ingen længere ved helt, hvor den ene slutter, og den anden begynder.
Men sætter man glasset for øret og lytter til kritiske samtaler i offentligheden, er der alligevel et og andet, der tyder på, at borgere påduttes visioner om det gode liv, som de ikke nødvendigvis genkender som deres egne. Fra studerendes masseprotester, der fremhæver det gode og positive ved ikke altid at gå den slagne vej imod arbejdsmarkedet. Over kontanthjælpsmodtageres indædte modstand imod ’nye chancer’ og evindelige arbejdsprøvninger. Til moderne vidensarbejderes masseindkøb af Svend Brinkmanns bog Stå Fast!, der opfordrer til at sænke tempoet og fyre coachen.
Måske peger sådanne modstandshandlinger og -tanker ligefrem på, at der er ved at åbne sig en kløft imellem på den ene side den sandhed om det gode liv, der prædikes i politiske elitediskurser, når reformer skal vedtages; og på den anden side de visioner og ideer, der driver de kroppe af kød og blod, som rent faktisk skal udleve disse såkaldt ’gode liv’.
Så måske bliver der alligevel flere og flere, som nægter at lade sig føre med det accelererende rullebånd. Som møder rullebåndenes logik med trods og insisterer på at stoppe op, puste ud og måske endda misse den næstkommende afgang.
Mathias Herup Nielsen er ph.d.-studerende
Sofie Holm Larsen

