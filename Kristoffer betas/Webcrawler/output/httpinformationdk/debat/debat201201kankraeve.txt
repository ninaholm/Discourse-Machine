Man kan ikke kræve, at deleforældre skal være kaffeveninder
Der er for længst gjort op med forestillingen om den gode skilsmisse. Nu bør tiden være inde til at justere forestillingen om den gode deleordning. Men myndighederne lægger fortsat op til at deleforældre skal være kaffeveninder — det er et drømmebillede, de færreste kan leve op til
Fædre er mere optagede af deres børn end nogensinde. Hvis det også skal gælde, efter skilsmissen rammer, skal forældre-vejledningen maskuliniseres, mener dagens kronikør.


 Første billede: Det er fredag eftermiddag i Statsforvaltningen Midtjylland, og jeg sidder til ’rådgivende børnesagkyndig’-samtale vedrørende 7-7-deleordning for mine to piger på henholdsvis 4 og 8 år. Jeg er indkaldt til samtalen, fordi min ekskone er utilfreds med situationen.
Rådgiveren fortæller os, at det er meget krævende at være deleforælder. Det fordrer mere end et almindeligt forældreskab.
Først og fremmest skal der kommunikeres og samarbejdes. Vi får uddelt et papir med en række spørgsmål til forældre, der overvejer en deleordning. Første spørgsmål lyder:
»Er I indstillet på, at det er nødvendigt at have en omfattende kommunikation fortløbende omkring børnene? Et ’face to face’-møde af en times varighed en gang om ugen vil ofte være en nødvendig investering, for at en deleordning kan fungere optimalt.«
Listen indbefatter i alt 14 punkter, som skal stimulere til refleksion over, hvorvidt en deleordning vil være et gode eller en belastning for delebørnene. Det er en god og omfattende liste, der tydeligt viser, at Statsforvaltningen tager rådgivning om deleordninger seriøst.
Men hvad nu, hvis man ikke kan leve op til disse krav? Hvad nu, hvis forholdet mellem forældrene efter skilsmissen ikke indbyder til en times ’face to face’-møde om ugen? Er man så diskvalificeret som deleforælder?
Krav om kaffedrikkeri
Andet billede: En delepige i skolealderen går alene på en vej i provinsen. Hun bærer på to tasker og har sin bamse i hånden. Hvem har ikke ondt af hende — og alle de andre delebørn, der lever en pendlertilværelse med fastlagte skift mellem to forskellige hjem?
Billedet finder man på forsiden af Socialforskningsinstituttets (SFI) rapport om børn i deleordningen fra oktober sidste år.
Udtrykket ’pendlertilværelse’ bruges i fremstillingen af undersøgelsens formål og problemstillinger.
Rapportens konklusion er dog ikke så nedslående, som forsidebilledet og visse formuleringer kunne give anledning til at tro. »Deleordninger kan fungere godt for nogle børn, men ikke for alle«, konkluderes det.
Det afgørende er, hvordan forældrene administrerer ordningen. Vigtigst af alt synes at være fredsommelig, jævnbyrdig og regelmæssig kontakt mellem forældrene samt en vis grad af fleksibilitet i forhold til den praktiske administration af deleordningen. Kort afstand mellem de to hjem og delebørnenes egen robusthed har også noget at sige.
På baggrund af rapporten har SFI udarbejdet en test til forældre, der overvejer en deleordning. Testen kan bl.a. tages på hjemmesiden www.delebarn.dk. Sidste udsagn i den del, der angår forældrenes kommunikation og samarbejde, lyder: »I forældre finder det naturligt at invitere hinanden indenfor til en kop kaffe«.
SFI’s rapport bygger på forældres og børns udsagn om deleordninger. Samtaler med børn og forældre fra i alt 17 familier indgår i rapportens analyse.
Her gennemgås tre cases som illustration af, hvordan deleordninger konkret kan udmøntes. Det fremgår helt klart, at det er casen ’Pernille på 13 år’, der har den bedste deleordning.
Pernilles forældre har fælles normer for børneopdragelsen, de udviser stor fleksibilitet, har ingen åbne konflikter og et tæt samarbejde. De mødes og besøger hinanden; tit drikker de kaffe sammen, når Pernilles ting overleveres fra det ene hjem til det andet.
De to andre cases er blandt andet kendetegnet ved højere konfliktniveauer og mere rigide måder at praktisere deleordningen på.
Rapportens konklusion er derfor, at det er den tætte, ’face to face’-kommunikation, der kendetegner ’den gode deleordning’. Og den konklusion er nu med til at definere debatten og rådgivningen omkring deleordninger.
Det står med andre ord klart, at SFI, ligesom Statsforvaltningen, ikke bare forestiller sig, at forældrene skal samarbejde. Nej, de skal samarbejde på en helt bestemt måde: De skal være kaffeveninder og have ugentlige ’face to face’-møde og kaffeaftaler.
Slut med skønmalerier
Der er selvfølgelig intet galt med at drikke kaffe sammen og mødes ’face to face’ efter en skilsmisse. Men skilsmisser medfører ofte netop konflikter og manglende evne til at kunne kommunikere konstruktivt sammen, især i ’face to face’- møder.
Vi har for længst gjort op med forestillingen om den gode skilsmisse. Nu er turen kommet til at justere forestillingen om den gode deleordning.
Spørgsmålet er, om kaffeaftaler og ’face to face’-møder handler om børnenes velbefindende, eller om det er forældrene trang til at dulme den dårlige samvittighed over at være blevet skilt, der skinner igennem?
Mine egne erfaringer siger mig, at det naturligvis er meget vigtigt at holde børnene ude af alle eventuelle konflikter mellem forældrene. (Men det gælder jo også for ’almindelige forældre’). Jeg oplever, at det sagtens kan klares med kommunikation pr. e-mail og med rimelig fastlagte rammer for, hvordan og om hvad der kommunikeres. Den skriftlige kommunikation samt aftaler om kommunikationens formål og omfang kan faktisk være med til at minimere konflikter og misforståelser. Der er med andre ord ikke brug for kaffedrikkeri.
Maskulin koordinering
Der er meget stor forskel på, hvordan børn klarer sig igennem skilsmissen. Skilsmisser er stressende og potentielt skadelige for børn. International forskning har vist, at skilsmissebørn statistisk set har større risiko for at opleve adfærdsmæssige, psykologiske og intellektuelle problemer i voksenlivet.
En af de ting, man ved, har betydning for børnenes trivsel, er den fortsatte kontakt til begge forældre. Det er med ganske få undtagelser gavnligt for skilsmissebørn at opretholde en tæt relation til både far og mor.
Det er vigtigt at gøre sig klart, at deleordninger ikke er til for forældrenes skyld. En deleordning kan ikke — og skal ikke — være et plaster for såret for de forældre, der bærer på en dårlig samvittighed over at være skilt i forhold til børnene.
Formålet med deleordninger er at give skilsmissebørn — alt andet lige — en bedre chance for at få et tæt forhold til begge forældre. Ordningerne kan i høj grad være med til at mindske de negative effekter ved skilsmisse.
I de seneste årtier er der sket en stille revolution i forholdet mellem fædre og deres børn. Nutidens fædre prioriterer deres børn i en grad, der ikke er set før i menneskets historie, og dét også efter skilsmisse. Det har potentielt større betydning for familielivet end kvindefrigørelsen i 1960’erne.
Den udvikling skal vi værne om, og derfor kan det være nødvendigt at justere vores forventninger til — og rådgivning om — deleordninger.
Det vil være min påstand, at de færreste delefædre har behov for at drikke kaffe med deres eks. De ønsker en anden og mere maskulin form for kommunikation om delebørnene.
Og jeg har selv erfaring for, at det sagtens kan lade sig gøre — især hvis man(d) sørger for at indgå faste (men dog altid fleksible) aftaler om, hvordan og om hvad der skal kommunikeres.
Langt de fleste skilsmisser medfører uoverensstemmelser — om det så bare gælder sommerferieplanlægning eller lignende. Og uoverensstemmelser håndteres nu engang bedst med rimeligt fastlagte ordninger; ikke ved at man sætter sig ned og »snakker om det« og dermed prøver at ignorere, at man i nogle tilfælde ikke kan undgå uenighed, selv ikke i de mest perfekte deleordninger.
I stedet for at kræve, at deleforældre skal være kaffeveninder, kan det være nyttigt at administrere deleordningen lidt mere forretningsmæssigt. Der kræves gensidig forventningsafstemning og aftale om, hvordan deleordningen skal fungere rent praktisk, inklusive hvilke former for kommunikation og samarbejde, der kan blive tale om.
Den gode deleordning bør altså ikke (kun) bygge på ustruktureret kaffesnak, men i mindst lige så høj grad på struktur, rammer og gensidigt forpligtende aftaler. Og den bør udmøntes på en måde, så både delefar og -mor kan være de forældre, de gerne vil være i forhold til deres børn.
 
Kristian H. Nielsen er lektor og delefar

