Hvorfor ikke flyafgift, S-SF?



 S og SF gik til valg på et konkret forslag om 75 kroner i afgift pr. flybillet. De Radikale ville (og vil) »sætte skatten markant ned på arbejde og sætte skatten op på forurening« og »hæve de grønne afgifter«, står der på partiets hjemmeside.
Flytrafikken vokser kraftigt (næsten 20 pct. fra 2009 til 2011), er stærkt miljøbelastende og er endda begunstiget af fritagelse for brændstofafgift. Men der var ingen flyafgifter i skattereformen.
Ifølge den beskedne omtale i medierne skrottedes forslaget på grund af modstand fra bl.a. luftfartsbranchen og DI. En flyafgift vil forværre konkurrenceevnen, beskæftigelsen og provinsens vilkår, og den ville gå ud over væksten, Aalborg Lufthavn, SAS m.fl.
»Vi er rigtig glade for, at regeringen har lyttet til branchens bekymringer«, kommenterede DI’s chefkonsulent Per Henriksen.
Ingen overraskelse
Kom det bag på S og SF, at luftfartsbranchen ville være imod flyafgiften? Alle afgiftsforhøjelser mødes vel af bekymring fra branchen. Vil nogen af de involverede politikere forklare, om der er kommet nye argumenter frem, som de ikke kendte, da de foreslog afgiften?
Hvis ikke flytrafikken – som konkurrerer med tog, der i modsætning til fly kan omstilles til fossilfri energi – kan pålægges en beskeden afgift, hvordan får vi så en grøn omstilling?
Har regeringen f.eks. skiftet politik, så indenrigsflytrafikken nu skal vokse videre af hensyn til provinslufthavne og luftfartsselskaber? Eller er det regeringens politik, at flytrafikken bestemt skal reduceres – blot med andre midler end miljøafgifter? ... Hvormed provinslufthavnene alligevel påvirkes…
De nyligt aftalte skattelettelser indebærer – også selv om arbejdsstyrken øges derved – alt i alt mindre råderum til offentlige velfærdsydelser og investeringer. Det er den forkerte medicin til en patient med høj ledighed og et alt for lavt investeringsniveau. Der er brug for investeringer, som gavner beskæftigelsen nu og giver os besparelser eller indtægter fremover (sparet import af fossil energi o.l.).
Finansieringen af sådanne projekter kræver det modsatte af skattelettelser – f.eks. grønne afgifter, hvoraf flyafgifter blot er én af ideerne.
 
Nils Enrum, lektor, cand. polit.

