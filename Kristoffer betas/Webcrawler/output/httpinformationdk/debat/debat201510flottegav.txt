Flotte gaver til kontanthjælpsmodtagerne
Nedskæringer og stramninger lanceres igen og igen som håndsrækninger til de arbejdsløse. Men argumenterne afslører, at politikken formuleres i en verden, der i stadigt stigende grad afkobles fra den verden, som politikken skal virke i


 Jørn Neergaard Larsen (V) skød lanceringen af nye beskæftigelsespolitiske stramninger i gang med et indlæg i Jyllands-Posten, som han afsluttede med følgende erklæring: »Vi skylder de mennesker, der er ramt af længerevarende ledighed, også at få mulighed for med økonomiske incitamenter og anden støtte igen at blive en del af det arbejdende fællesskab.«
Sådan kan man som minister i dag uproblematisk begrunde et udspil, der i sin helhed lægger op til dels at begrænse ydelserne for udvalgte grupper af kontanthjælpsmodtagere, dels at indføre nye rådighedskrav og tilhørende sanktioner for dem og dels at fratage dem deres ret til ferie. Som en slags gave vi som samfund skylder, og nu overrækker, disse mennesker.
På den ene side kan man anføre, at der ikke er meget nyt under solen her. Der eksisterer efterhånden en ret stærk tradition, på begge sider af den politiske midte, for at lancere social- og beskæftigelsespolitiske stramninger som håndsrækninger til de borgere, de strækker sig ud efter.
Integrationsydelsens forgænger, den såkaldte Starthjælp, blev f.eks. både beskrevet som »en generøs trædesten« og som »et kærligt skub«.
Og nytteaktivering af kontanthjælpsmodtagere blev lanceret for at skabe »mulighed for at blive en del af arbejdsfællesskabet, gøre nytte og realisere det potentiale, som alle mennesker har«. På den anden side er præsentationen af det nye udspil en oplagt mulighed for at studere, hvordan nedskæringer og stramninger aktuelt iscenesættes som moralsk rigtige løsninger på presserende udfordringer.
Taltung og vanskelig
Først og fremmest er det naturligvis vigtigt at kunne præsentere et alvorligt problem, som stramningerne skal løse. I det aktuelle tilfælde blev dette problem blandt andet præsenteret i et Faktaark fra Beskæftigelsesministeriet, som blev offentliggjort kort op til lanceringen af udspillet.
Her kunne man læse, at den helt store udfordring er, at antallet af personer på kontanthjælp over de seneste fire år er steget med hele 24.000 fuldtidspersoner, og at tallet »bliver ved med at stige«.
Ret beset kunne man med de samme tal hævde noget nær det modsatte, nemlig at den kedelige tendens er vendt, for stigningen har over de seneste to år været meget beskeden og begrænser sig til ganske få tusinde. I lyset af, at mennesker i denne periode er drysset ud igennem dagpengesystemets nu knapt så fintmaskede net, er det jo ikke nødvendigvis en katastrofe. Og lægger man yderligere til ligningen, at reformen af førtidspension og fleksjob trådte i kraft i netop 2013, og at antallet af årlige førtidspensioneringer ifølge tal fra Ankestyrelsen siden er reduceret med 10.000, ser det vel endnu mere lyst ud.
Pointen er imidlertid klar nok: Faktaarkets funktion er, på en taltung og vanskeligt tilbageviselig måde, at formulere den presserende udfordring, som stramningerne leverer svar på. Som den højt beskattede wingman i nattelivet, der entrerer baren på det helt rigtige tidspunkt og stiller de nøje aftalte spørgsmål, som kan sætte hovedpersonens meritter i et positivt lys.
To verdener
Når de faktiske svar på udfordringen så præsenteres, handler det, temmelig banalt, om at indsvøbe de rå stramninger i særligt tillokkende sproglige klæder, der gør dem intuitivt rigtige: Ændringerne præsenteres som første fase af en »Job-Reform«, selv om det er vanskeligt at få øje på de job, som disse ændringer vil skabe.
Kontanthjælpsloftet præsenteres som »moderne«, men ud over, at det selvfølgelig er en ny udgave af loftet, er det ikke til at sige, hvori det moderne består. Frem for at melde ud, at man sænker ydelserne, fremhæves i stedet systematisk, at man »forstørrer gevinsten ved at tage et arbejde«.
Den markante sænkning af ydelserne for de kontanthjælpsmodtagere, der er under 30 år og allerede har en uddannelse til den særligt lave uddannelseshjælp på SU-niveau, beskrives lige så systematisk som en »harmonisering«.
Det uddybes i relation hertil, at regeringens grundholdning er, at »unge med en uddannelse ikke skal modtage mere end unge uden en uddannelse« – på trods af at indførslen af dette økonomiske skel var en del af en nylig reform, som den nuværende regering ivrigt støttede op om.
Når fire konkrete stramninger af reglerne for kontanthjælpsmodtagere, som der er tale om her, søsættes som et seriøst svar på tidens social- og beskæftigelsespolitiske udfordringer og lanceres i et fyrværkeri af sprogligt pomp og pragt, står jeg tilbage med en ubehagelig følelse af, at politikken i praksis virker i to forskellige verdener, som løbende afkobles hinanden:
På den ene side en symbolsk verden, som stortrives i politiske diskurser og i policy-dokumenter, hvor det flyder med parathed og ressourcestærke mennesker, der ukompliceret kan motiveres til at tage et arbejde, hvis blot de gives et tilstrækkeligt økonomisk incitament, og hvor stramninger og nedskæringer derfor er en slags gaver, der kan pakkes ind i glimmerpapir og gives til socialt udsatte for at få dem med i det arbejdende fællesskab.
På den anden side en reel verden, hvor kontanthjælpsmodtagere er en heterogen menneskemasse af kød og blod, der slås med komplekse problemstillinger, og hvor langt hovedparten af dem blot synes at blive fattigere, i takt med at deres ydelser sættes ned.
Er det ikke efterhånden ved at være tid til, som Neo i nyklassikeren The Matrix, at takke pænt ja til at sluge den røde pille og påbegynde synkroniseringen af disse to verdener?
Mathias Herup Nielsen er ph.d.-stipendiat ved Institut for Statskundskab, Aalborg Universitet

