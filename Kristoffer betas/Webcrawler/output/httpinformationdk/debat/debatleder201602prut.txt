Prutrøvs-numsebanan
LEDER


 Så kører den igen: Diskussionen om bandeord på børne-tv. Anledningen er mængden af ’fuck’, ’pis’ og ’lort’ i DR’s børneserie Panisk Påske fra 2015. Marianne Rathje, der forsker i bandeord på Syddansk Universitet, har nemlig fundet ud af, at der i denne dramaserie optræder ni gange så mange bandeord som det, der er almindeligt for befolkningen.
Det fik Morten Skov, kanalredaktør for DR Ultra, til at love at sende Panisk Påske tilbage i klipperummet til en verbal oprydning, inden serien bliver genudsendt. »Vi er medskabere af en børnekultur og et børnesprog. Og derfor er det en balancegang mellem, hvornår vi spejler noget, og hvornår vi er med til at drive en udvikling.«
Men er problemet egentlig bandeordenes omfang? Det kan man naturligvis mene ud fra en æstetisk betragtning – det kan være træls at høre på – men skal vi faktisk tage disse diskussioner seriøst, og skal DR tage deres rolle alvorligt, må man i stedet kigge på, hvordan ordene falder, og hvorfra de henter deres inspiration. Børn bruger bandeord i overordnet set to kategorier: Dem, der bare handler om at lege med sproget ( To børn sidder på en gynge og synger »prutskiiiid«) og dem, hvor ukvemsordene retter sig mod en anden (du er en ...) I første tilfælde handler det om udvikling, fællesskab og om at lege med sprog, tabuer og grænser. I det andet handler det om udskamning og mobning.
Læs også: Numselort og frikadellenæse
Der er forskel på »fuck« og »fuck dig«. Og der er forskel på »en røvbanan« og »en luder«. Skal vi snakke børnekulturformidling er den forskel essentiel.
I Panisk Påske (den ucensurerede version) bliver der brugt 11,5 bandeord pr. 1.000 ord. I Busters verden fra 1983 er det tal 3,8, oplyser Politiken. Spørgsmålet er så, om det betyder, at børn bander dobbelt så meget i dag. Og endnu vigtigere: Om børn er blevet dobbelt så ubehagelige. Mon dog. Som børneforsker Kirstine Lindberg mindede os om i Information i 2007: »Det er et faktum, at børn altid har bandet, og at den ældre generation altid har syntes, at det var noget værre noget. Det er i øvrigt også et ældgammelt fænomen, at den ældre generation tror, at det er noget nyt.«

