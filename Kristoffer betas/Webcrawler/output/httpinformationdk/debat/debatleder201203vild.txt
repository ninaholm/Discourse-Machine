Vildt virvar vedrørende vielser



 Gud har nok at se til: Denne klode er truet af arternes masseudryddelse, uoverskuelige klimaændringer og menneskelige nederdrægtigheder af enhver slags. Ude i himmelrummet tørner galakser sammen. Midt i sin sysselsætning med alt dette skal den nådige skaber nu indblandes i, hvilke parforhold der i Guds navn kan indgås og velsignes i den danske folkekirke.
Tilmed er denne sidstnævnte sag efterhånden blevet så forbandet, at man kan nære mistanke om, at selveste Djævelen er på spil.
Som meget andet, der går galt mellem mennesker, begyndte det hele med de bedste hensigter. SRSF-regeringen skrev i sit Crowne-hotel-program: »Regeringen vil give alle medlemmer af den danske folkekirke mulighed for at blive gift i kirken – uanset deres seksuelle orientering.«
Et prisværdigt initiativ til ligestilling.
Surmuleri lød alligevel blandt landets biskopper. Nøjagtigt som bisperne tilbage i 1940’erne våndede sig over forslaget om at give kvinder adgang til præsteembedet.
For at greje biskoppernes præcise holdning kaldte kirkeminister Manu Sareen (R) i november til ’bispesamråd’ for »at få afstemt forventningerne til det videre arbejde med spørgsmålet om vielser af par af samme køn«.
Blandt dette bispesamråds konklusioner var: »Biskopperne konstaterer, at det er Folketingets kompetence at bestemme den juridiske betegnelse for parforhold mellem to af samme køn.«
Endvidere: »Der er blandt biskopperne uenighed om den teologiske forståelse af henholdsvis ægteskab mellem mand og kvinde og mellem par af samme køn. Til trods for denne uenighed er biskopperne indstillet på at indgå i det videre arbejde med udarbejdelse af ritualer.«
Fint nok. Regeringen gik videre med sit lovforslag, der ved førstebehandlingen i sidste uge fik entydig støtte fra Enhedslisten og Liberal Alliance, mens partiet Venstre er inderligt splittet.
Under alle omstændigheder: Klart flertal i salen.
Men ak, skrøbelige kød: Bisperne falder fra den ’forventningsafstemning’, de foretog med minister Sareen. To af dem vil slet ikke være med til at lave og bruge et ritual for homoseksuel vielse. Tre andre tager afstand fra lovforslaget. Og seks af dem beder Sareen om at sætte forslaget i bero, mens de diskuterer, om folkekirken overhovedet skal blive ved med at ægtevie folk, når også de homoseksuelle får lov.
Samtidig skønner Præsteforeningen, at 30 procent af dens medlemmer ikke vil vie homoseksuelle, men benytte den ’samvittighedsret’ for præster til at nægte, som regeringen også foreslår.
Et gejstligt oprør mod Folketinget, kunne man få indtryk af. Dog skal det haves i tankerne, at flertallet af præster gerne vil vie de homoseksuelle, og at der også er velvillige biskopper.
Men for VKO-partierne kommer det kirkelige virvar som en himmelsendt velsignelse. Venstre bruger det til at skjule sin indre uenighed om regeringens forslag. Dansk Folkeparti gejler sig selv yderligere op. Fhv. MF Søren Krarup går fra snøvsen i Berlingske: »Skulle en evt. nazistisk minister også kunne tvinge biskoppernes samvittighed under hensyn til statens myndighed?«
De konservative skiller sig påfaldende ud. Deres formand anlægger i en pressemeddelse en tone, der er endnu mere hysterisk end Krarups. Barfoed hujer: »Kirkeminister Manu Sareen er i fuld gang med at udløse en katastrofe for kirken, for de tusinder, som gerne vil indgå ægteskab i kirken i de kommende år, og for de homoseksuelle, som gerne vil have mulighed for at blive viet i kirken.«
Lars Barfoed trumfer sig selv med: »Derfor vil jeg kraftigt opfordre kirkeministeren til nu i alles interesse at søge forsoning med kirken. Kirkeministeren har helt og aldeles misforstået sin rolle, hvis han tror, at den går ud på at blande sig i folkekirkens indre kirkelige anliggender.«
Samme omkvæd fra VKO – om, at det er op til »folkekirken selv« at bestemme, hvem den vil vie – lød under Folketingets førstebehandling af lovforslaget.
Den store ironi er, at der i dansk statsret og kirkeret absolut ingen tvivl er om, hvem der er »folkekirken selv«. Det er: kirkeministeren og Folketinget. Folkekirken har ingen selvstændig beslutningskraft, heller ikke i kredsen af biskopper.
Som professor i religionsret Lisbet Christoffersen fastslog i denne avis sidste forår: »Danmark og Tyrkiet er de eneste medlemmer af Europarådet, hvor staten driver et religionsvæsen.«
Lisbet Christoffersen tilføjede: »For hvem er ’folkekirken selv’? Det er kirkeministeren, når han kigger sig i spejlet.«
Man kan beklage folkekirken statsafhængighed og/eller bispernes afmagt. Det plejer VKO-partierne dog ikke at gøre. Man kan også beklage, at et muligvis langsigtet fornuftigt forslag om at udskille vielsesmyndigheden fra kirken nu kommer til at stå som en taktisk forhalingsmanøvre.
Men sådan er det. I Guds navn.

