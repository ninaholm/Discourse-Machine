Missilet i Gaza



Hvad med dem, der bor i Gaza? Halvanden million stuvet sammen på et frimærke på størrelse med Langeland. Hvad med forældrene til den dræbte femårige pige, der i mediernes lakoniske nyhedssprog, blev offer for ’følgeskade’, da Israel i bogstaveligste forstand med dræbende præcision ramte en personbil, ført af Ahmed al-Jabaari, indtil onsdag chef for Izz ad-din al-Qassam-brigaden. De har næppe forståelse for de politisk-taktiske overvejelser, der dikterer genoptagelsen af den – vi havde nær sagt trivielle – voldsspiral mellem Hamas og Israel – den værste siden krigen for fire år siden. Tre israelere er dræbt, tre soldater er såret, og i Gaza, hvis befolkning ikke har så meget som et eneste beskyttelsesrum, er mindst 13 dræbt og mere end 100 sårede. De må tage, hvad der kommer siddende i deres hjem, og ingen spørger dem, om de synes, det er rimeligt.Selv garvede iagttagere i Israel og de palæstinensiske områder undrer sig over de palæstinensiske raketter, der den sidste uges tid blev sendt ind over det sydlige Israel, og som fremkaldte missilangrebet på al-Jabaaris køretøj. Den umiddelbare anledning menes at være en israelsk grænsepatruljes likvidering af en 13-årig dreng, der havde forvildet sig tæt på det hegn, der adskiller Israel fra Gaza-landstriben, og som angiveligt blev ramt 10 gange i hovedet. Men er der en forklaring på jihad-raketterne, der provokerede en israelsk regering midt i en valgkamp til at skrue bissen på?Der er flere, men de er alle irrelevante for dem, der betaler prisen – israelere såvel som palæstinensere. Og de er ikke i Hamas’ interesse nu, hvor Qatar har afsat 400 millioner dollar til renovering af landstribens sociale infrastruktur.En delforklaring er, at den yderligtgående milits Islamisk Jihad indledte raketangrebene på Israel efter ordre fra Iran. Hamas kom i unåde i Teheran, da den politiske leder Khaled Meshaal (med bånd til Det Muslimske Broderskab) forlod Damaskus i protest mod Bashar al-Assads mord på de den gang fredelige (sunni)-demonstranter.Islamisk Jihad er fortsat iransk marionet og opererer i opposition til Hamas, hvad israelerne udmærket ved. Alligevel holder den israelske premierminister, Benjamin Netanyahu, Hamas ansvarlig for raketangrebene, og med missilet sikrede Netanyahu, at Hamas blev inddraget i konflikten.Hvorfor? En mulig forklaring er, at krigeren al-Jabaari varforfredsommelig. I går citerede Tel Aviv-avisen Haaretz en israelsk fredsaktivist, Gershon Baskin, for oplysningen om, at al-Jabaari var primus motor i en plan om at sikre en langsigtet våbenhvile med Israel, der indebar indgreb mod jihadister, der modarbejder en sådan våbenhvile. Ved at slå budbringeren ihjel, sikrer Netanyahu, at der ikke er noget at snakke om, uanset om det er i civile israeleres (og palæstinenseres) interesse.Således går Netanyahu Syriens og Irans ærinde, og – som det fremgik af hans pressekonference i går – binder USA’s præsident Barack Obama op på en ubetinget støtte, der udsætter eventuelle Obama-ideer om at kræve et stop for israelsk bosætterbyggeri i de besatte områder som forudsætning for genoptagelse af den lammede fredsproces. Samtidig er missilet et budskab til Qatars gavmilde emir om at blande sig udenom – emiren sponserede i marts en forsoning, der næsten lykkedes, mellem Fatah på Vestbredden og Hamas i Gaza. Donationen på de 400 mio. dollar ligner en passende bestikkelse til de mere radikale Hamas-ledere, der dengang saboterede forbrødringen. Endelig er missilet velegnet til at genere Mahmoud Abbas’ ansøgning i FN’s Generalforsamling den 29. november om opgradering til ’ikkemedlemsstat med observatørstatus’, en de facto-anerkendelse af Palæstina som en stat. Med Israel i en offerrolle – jihad-raketterne har faktisk ramt og dræbt nogen denne gang – vil også EU-landene have svært ved at støtte en opgradering.Således er mange rigtigt glade – Iran, Syrien, den radikale fløj i Hamas, Islamisk Jihad og Netanyahu. De ikke så glade er Egyptens muslimske præsident, Mohamed Mursi, måske Barack Obama, og i hvert fald de EU-lande, der har været positive over for anerkendelsen af Palæstina. De virkeligt bedrøvede er dem, der ikke har indflydelse på alle disse manøvrer. For ja – de gode græder.
