Delte skoler ind i valgkampen



 Københavns delte skoler er kommet ind i kommunalvalgkampen. Et flertal på Københavns Rådhus bestående af socialdemokraterne, SF og Venstre og måske også de radikale vil have lov til at sende børn fra stærkt segregerede skoler til andre skoler med færre tosprogede elever. Det skal ske på baggrund af en sprogtest. Kommunen har med SF-borgmester Bo Asmus Kjeldgaard i spidsen i de senere år forsøgt at ændre sammensætningen på skolerne via en frivillig 'mangfoldigheds'-model. Men for nylig slog en rapport fast, at København ikke lever op til sin egen målsætning på uddannelsesområdet. Trods investeringer er det faglige niveau ikke øget markant, hvilket også gælder 'hverdagsmødet' mellem de et- og tosprogede. SF har været imod tvangsspredning og sprogtest, men efter at Undervisningsministeriet har givet udtryk for, at også etnisk danske børn kan sprogtestes og muligvis derefter spredes - det kræver dog en lovændring - har partiet ændret holdning.
De delte skoler er tilsyneladende noget, der optager københavnerne, som dagligt kan iagttage, at der inden for få kilometers afstand eksisterer skoler, der er lysår fra hinanden fagligt og socialt. Ifølge en ny Megafon-måling er over halvdelen af borgerne parate til at tvinge ressourcestærke skoler med få tosprogede til at optage flere elever med sociale og faglige problemer. Ressourcestærke forældre er altså parate til, at andre skal tvinges. Og det selv om de aldrig selv ville acceptere at blive tvunget til at støtte op om integrationen og tage den lokale skole med i købet, når de nu har valgt at bo på det ellers så multietnisk tiltrækkende Nørrebro. Hvis privatskolen ikke allerede var valgt, så vil den stensikkert blive det. Middelklassen vinder, og de socialt svage betaler prisen. Det er det moralske argument mod tvangsspredning.
Omvendt er man nødt til at forholde sig til, om man ønsker apartheid. For sådan er det de facto på flere skoler i hovedstaden. Og her betaler de socialt svage også prisen. De seneste tal viser, at de tosprogede elever i København ved afgangsprøven i 2008 havde et gennemsnit på 5,78, mens de etsprogede elever havde et snit på 6,36. Desuden viser undersøgelser, at et flertal af forældre til tosprogede børn helst ser, at deres børn går i klasse med etnisk danske børn.
Hvad siger fagkundskaben? Det er svært at give et entydigt svar på. Pædagogiske forskere advarer mod tvangsspredning, fordi de ikke har dokumentation for, om elevernes faglige niveau løftes. Andre undersøgelser peger imidlertid på, at den såkaldte klassekammerateffekt er med til at forbedre de svage elevers præstationer. Trygheden for de børn, der skal 'busses' til andre skoler, og dermed tvinges til at forlade deres nærmiljø, har også været diskuteret. I Århus, hvor man i flere år har spredt tosprogede børn på baggrund af test, kører nogle børn over ti kilometer for at komme i skole. I København vil den afstand ikke blive over tre kilometer, forsikrer politikerne.
Kan en større spredning nås ad frivillighedens vej? Nogle har hæftet sig ved, at der er flere familier, der vælger den lokale skole på Nørrebro end for fire år siden. Men det drejer sig stadig kun om 38 pct. Initiativer som 'Brug din lokale folkeskole' har måske nok stoppet sivningen, mens mange ressourcestærke forældre arbejder med at bidrage positivt til integrationen. Måske kan det nås, men det går meget, meget langsomt. En række københavnske skoler har formået at ændre deres elevsammensætninger. Det drejer sig bl.a. om Guldberg Skole, som blev slået sammen af Sjællandsgade Skole og den belastede Stevnsgade Skole, og Amager Fælled Skole, hvor man ved at ansætte nye driftige ledelser og lærere har fået vendt skuden. Fælles for disse skoler er, at de i forvejen har mange etnisk danske børn i optagedistriktet. Andre steder er boligmassen lige så segregeret som skolerne. Så hvad med så at nedlægge de belastede skoler og bygge helt nye og flotte, der kan tiltrække etnisk danske familier? Det har man gjort i England, hvis skolerne ikke præsterede fagligt og blev fravalgt af de ressourcestærke. Det er radikalt og samtidig en massiv investering i en folkeskole, der som den københavnske, allerede er en af de dyreste i landet.
Der er ingen nemme løsninger i spørgsmålet om de københavnske skoler. Sprogtest af samtlige børn inden skolestart er en bekostelig affære. Og som man allerede har set det med sprogscreening af treårige i de københavnske daginstitutioner, opfattes det af mange pædagoger som endnu mere bureaukratisering og tyveri af voksentid fra børnene. Men test kan være det figenblad, politikerne har brug for, så de ikke sender et marginaliserende signal til byens borgere af anden etnisk herkomst. Samtidig med at man anerkender, at der indlysende nok er andre faktorer som spiller ind på integrationen så som social- og arbejdsmarkedspolitik. Hvis man vil forbedre sammenhængskraften i København og ikke vente på, at tingene ændrer sig ad frivillighedens vej, skal der politik til. På den måde er det glædeligt, at de delte skoler er kommet ind i kommunalvalgkampen.

