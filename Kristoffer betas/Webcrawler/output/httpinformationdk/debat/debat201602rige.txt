Er vi rige?
Kan vi ikke bare lade være med at gå i børnehave og på ’frit’? spørger børnene. Nej, svarer vi. For vi voksne skal jo arbejde. Hvor skulle I så være imens? Men så behøvede I ikke at arbejde. Ikke lige så meget, siger børnene


 Er vi rige? spørger børnene. Ja, vi er rige, svarer vi. Vi har ting, vi ikke har brug for, vi kan selv vælge, hvad vi vil spise til aften. Vi kan gøre nogenlunde, som vi vil.
Skal vi så ikke rejse til Afrika? spørger børnene. Vi kunne godt tænke os at se en løve. Nej, svarer vi, så rige er vi ikke, vi kan ikke gøre alt, hvad vi vil. Vi kan gøre noget af det. Vi kan vælge det ud, der er vigtigst for os, og så kan vi måske gøre det.
Så vil vi gerne til Afrika, svarer børnene. Det kan vi ikke komme, svarer vi. Det er for dyrt. Vi har valgt noget andet. Hvad har vi valgt i stedet for Afrika? spørger børnene. Vi har valgt at have en bil og et sommerhus, svarer vi. Og et ret stort hus. Vi har valgt noget, vi kan bruge i hverdagen.
Men hvor mange penge har vi? spørger børnene. Nok, svarer vi. Men hvor mange er det? spørger de. Egentlig har vi ikke nogen penge, svarer vi. Vi skylder penge. For huset. Men har vi så ikke penge til mad? spørger børnene. Ork, jo, svarer vi. Vi er rige. Vi er rige, fordi vi har penge til rådighed, som vi kan bruge. Vi skylder nogle penge væk, men vi har nogle andre ved siden af. Og så har vi jo også huset. Det er penge værd. Men det er ikke vores penge, vel? spørger børnene. Nej, ikke rigtig, svarer vi. Men hvis vi solgte det, ville vi få lidt flere penge, end vi skylder væk. Så på den måde har vi lidt penge.
Men hvor skulle vi så bo? spørger børnene. Ja, så skulle vi jo finde et andet sted, svarer vi. Ville vi have råd til det? spørger børnene. Ja, svarer vi, for vi arbejder jo også. Vi arbejder jo for at tjene penge.
Er det derfor, I arbejder? spørger børnene. I har sagt, at det er fordi, I godt kan lide det. Det er det også, svarer vi, det er begge dele. Vi kan godt lide det, men vi er også nødt til det. Hvorfor det? spørger børnene. Er det for at kunne komme til Afrika? Nej, svarer vi. Det er for at kunne betale for huset og sommerhuset og bilen. Og for børnehaven og ’fritten’.
Men kan vi så ikke bare lade være med at gå i børnehave og på ’frit’? spørger børnene. Nej, svarer vi. For vi voksne skal jo arbejde. Hvor skulle I så være henne imens? Men så behøvede I ikke arbejde. Ikke lige så meget, siger børnene. Nej, men vi arbejder jo også, fordi vi gerne vil, svarer vi. Det har vi jo talt om.
Men hvorfor vil I gerne arbejde? spørger børnene. Fordi det er spændende og sjovt, svarer vi. Men er det ikke også spændende og sjovt at være sammen med os? spørger børnene. Jo, svarer vi, men det er anderledes. Vi har også brug for at lave voksenting, siger vi. Hvad er voksenting? spørger børnene. Det er ting, som voksne godt kan lide, og som børn synes er kedelige, svarer vi.
Når vi bliver voksne, vil vi ikke lave voksenting, svarer børnene. Så vil vi bare lege med vores venner. Ja, svarer vi. Det kan vi godt forstå. Men så skal I jo også tjene penge. Men så gælder det bare om at finde et arbejde, som I virkelig synes er sjovt, siger vi. Så vi kan betale for et hus og for at købe mad, spørger børnene. Netop, svarer vi. Og for at jeres børn kan gå i børnehave og på ’frit’. Hvor mange penge skal man tjene for at kunne det? spørger børnene. Det er svært at svare på, svarer vi.
Men hvor mange penge tjener I? spørger børnene. Mange, svarer vi. Altså ikke mange sammenlignet med virkelig rige mennesker, men mange nok. Flere, end vi har i vores sparebøsser? spørger børnene. Ja, svarer vi. Mange flere. Er vi så rige? spørger børnene. Nej, svarer vi. Eller jo. På en måde. Vi er på en måde meget rige. Kan vi så godt rejse til Afrika? spørger børnene. Vi vil gerne se en løve.
Julie Top-Nørgaard er journalist og forfatter. Klummen er udtryk for skribentens egen holdning

