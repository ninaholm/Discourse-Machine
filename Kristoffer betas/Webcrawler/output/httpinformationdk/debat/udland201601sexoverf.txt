Sexoverfald i Tyskland antænder flygtningedebat
Efter de voldsomme seksuelle overfald på hundredvis af kvinder i fem tyske byer nytårsnat, er der kun anholdt et fåtal mænd. Men fordi mønstrene bag overfaldene er nye, er især flygtninge kommet under mistanke. Information er taget til St. Pauli-kvarteret i Hamborg, hvor 53 kvinder blev overfaldet  
Mindst 53 kvinder blev nytårsnat udsat for overgreb i Hamborgs St. Pauli kvarter. Politiet leder efter spor.


 »Jeg er meget ked af, hvis tyskerne begynder at tale særligt grimt om indvandrere og flygtninge, fordi nogle tåbelige mænd overfaldt tyske kvinder. Det er skammeligt, og jeg håber bestemt ikke, at det sker igen,« siger Hassan i en forblæst sidegade til Reeperbahn i Hamborg-bydelen St. Pauli. Hassan stammer fra Irak og er på vej til sit rengøringsarbejde. Han har læst om de seksuelle overfald, der udspillede sig i fem tyske byer, mestendels i Köln og Hamborg.
Overfaldene blev først spredt som enkeltstående meddelelser på sociale medier, og er siden gennem hundredvis af politianmeldelser blevet stykket sammen til et helt billede, der viser et nyt fænomen: Aggressive mandegrupper omringer deres ofre og begår seksuelle overgreb og tyverier. Først en uge senere er tysk politi ved at få et overblik over omfanget, mens stadig flere ofre og vidner melder sig i stadig flere tyske byer. Imens raser debatten, om det kan være flygtninge, der står bag. Foreløbig er der ikke beviser for det, men ledende ministre lover udvisningsdomme, hvid er skulle være flygtninge indblandet.
»Mændene var sikkert meget fulde og frustrerede, men det undskylder stadig intet,« siger Hassan, inden han skynder sig videre, mens frostvindene blæser ned ad den centrale allé Reeperbahn, der skærer sig gennem Hamborg-bydelen St. Pauli, hvor bordeller, sexshops, natklubber og dönerbarer ligger side om side.
På en plakatsøjle finder man en reklame med sloganet ’A bigger bang’, hvor en lyshåret kvinde klædt i en spinkel perlekædebikini åbner en sprøjtende flaske champagne, mens to glade og overraskede mænd med halvåbne munde, lader dråberne regne over sig. St. Pauli er vant til at sælge illusionen om de lystige og villige kvinder til mændene, der besøger havnebydelen. Men nytårsnat røg illusionerne sig en tur, da den åbenlyse sextrang udartede sig til vold, da mindst 53 kvinder på åben gade blev udsat for seksuelle chikanerier, samt i nogle tilfælde, også tyveri af penge og mobiltelefoner.
Det samme skete foran banegården i Köln, hvor 121 kvinder nu har anmeldt mestendels seksuelle overfald, heraf to voldtægter, mens 16 personer foreløbigt er blevet anholdt. I Hamborg er der dog ingen anholdte endnu. De overfaldne i St. Pauli er alle i alderen 18 til 25 år, og grupperne af overfaldsmænd talte fra fem til 20 mænd, som ofrene typisk har beskrevet som «sydlandske, arabiske og nordafrikanske typer.«
Politiet på næsten bar bund
På St. Paulis egen politistation, Davidwache, fortæller den kvindelige betjent, at stemningen i bydelen nytårsnat var usædvanlig aggressiv, men at kun en pressetalsmand må fortælle om detaljerne. Et opkald senere fortæller den vagthavende talsmand, at opklaringsarbejdet er godt i gang: »Vi har sammensat et hold af mange forskellige politiundersøgere. Men det her er et nyt fænomen, hvor vi skal koble sexovergreb og voldelig gruppeadfærd af personer fra andre kulturer sammen med berigelseskriminalitet. Det kan umiddelbart blive svært at rejse tiltale, fordi mange af ofrene ikke kan give tydelige signalementer. Ellers skal gerningsmændene selv melde sig, for at de skal kunne blive dømt,« fortæller pressetalsmanden.
Nytårsnat var der op mod 200 politibetjente i området blandt bydelens 50.000 besøgende.
»Nu er der sendt mere politi på gaden, og mange vil være i civil,« lyder det fra politiet, der lige nu undersøger, om de kan genoptage den videoovervågning af pladserne, der blev indstillet i 2011, da de forretningsdrivende klagede over det.
En af dem, der har bidt mærke i historierne fra nytårsnatten, er den unge kvinde Melanie, der bor på Hans-Albers-Platz midt i St. Pauli og ikke ønsker at oplyse sit efternavn.
»Jeg er helt klart blevet mere årvågen og holder mere øje med mine omgivelser. Der er i forvejen mange lommetyve i området.«
Hun er glad for, at hun selv var rejst væk hen over nytåret: »Men ærligt talt, så er jeg egentlig meget mere tryg ved kvarteret her, end hvis jeg går i et mere øde område. Her er altid mennesker,« siger Melanie med et skuldertræk.
Krav om hårdere justits
En af de overfaldne kvinder er den 25-årige Anne F., der i en video på avisen Hamburger Morgenpost fortæller, at hun nytårsnat var alene på vej hjem fra en natklub i St. Pauli, da hun på åben gade blev overfaldet af en gruppe mørkhårede mænd, der omringede hende og først rev kjolen af hende, siden strømpebukserne og til sidst blev hendes trusser revet itu, mens der var hænder over det hele. »Jeg var chokeret og græd af skræk, men jeg kunne heldigvis skrige højt, og så var der én, der reagerede og hjalp mig ud af menneskemængden. Jeg slap derfra med et blåt øje, og de sjælekvaler jeg fik. Jeg følte mig så hjælpeløs.« Hendes taske med penge og mobiltelefon var mændene imidlertid ikke interesserede i, fortæller Anne F.
Den midaldrende Anke Schmitz arbejder i bagerforretningen Der Kiezbäcker og har selv oplevet, at St. Paulis natteliv er blevet mere aggressivt.
»For knap et år siden var jeg på et diskotek i gaden Grosse Freiheit her i nærheden, hvor jeg på dansegulvet oplevede, at der pludselig var den ene hånd efter den anden på min krop, mens jeg dansede i nærheden af en gruppe mænd med sydlandsk udseende. Det havde jeg aldrig oplevet før, og jeg blev faktisk ret paf over det. Jeg skulle nok have sagt det til personalet, men gjorde det ikke. Det syntes jeg i dag var en fejl.«
Selv om overfaldene kobles med det store antal flygtninge, der er kommet til Tyskland, er Anke Schmitz selv afventende:
»Lad os se, hvad der kommer frem. Det kan også være udført af mennesker, der er kommet for flere år siden. Lige nu ved vi jo ikke noget.«
Den tyske justitsminister Heiko Maas lover hårdere justits overfor seksualforbrydere, og specifikt siger han, at flygtninge kan ende med at blive udvist, hvis de bliver pågrebet og dømt for den slags forbrydelser. Noget, der typisk vil give kortere domme. I dag skal kriminelle, der kommer fra lande, hvor der ikke er krig eller religiøs forfølgelse dog idømmes domme på tre år og opefter, hvis de senere skal kunne udvises. Den tyske indenrigsminister Thomas de Maizière lover nu at se nærmere på, om også lavere straffe skal kunne udløse udvisninger.

