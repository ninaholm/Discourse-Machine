Mellemøsten og historiens genkomst
Hele den mellemøstlige region er under en faretruende omkalfatring – alt sammen på grund af USA’s dalende interesse og svindende handlekraft


 Aldrig så snart havde Francis Fukuyama profeteret, at verden var nået til historiens afslutning, før historien trodsigt satte sig for at gøre hans ord til skamme. I det kvarte århundrede, som er forløbet siden, har Kina fået supermagtsstatus, ligesom vi har set krige på Balkan, terrorangrebene 11. september 2001, krigene i Afghanistan og Irak, den globale finansielle krise i 2008, Det Arabiske Forår og den syriske borgerkrig. Alle begivenheder, der synes at dementere Fukuyamas vision om det liberale demokratis fremmarch mod uundgåelig triumf.
Ja, ret beset kan historien vel siges at have beskrevet en fuld cirkel i perioden fra kommunismens fald i Europa i 1989 til den fornyede konfrontation, vi i dag oplever mellem Rusland og Vesten.
I dag er det dog i Mellemøsten, at de store historiske omvæltninger med de mest dramatiske konsekvenser finder sted. Det gamle Mellemøsten, der blev dannet på resterne af Osmannerriget efter Første Verdenskrig, er tydeligvis ved at falde fra hinanden – i høj grad fordi USA’s interesse og handlekraft daler i denne konfliktramte region.
USA’s lange synderegister
USA’s indledende ’synd’ var selvfølgelig dets militære invasion af Irak i 2003 under præsident George W. Bush. De ’neokonservative’, der var ved magten på daværende tidspunkt, savnede i eklatant grad blik for nødvendigheden i at udfylde det magttomrum, der ville opstå i såvel Irak som resten af regionen med omstyrtelsen af ​Saddam Hussein.
Præsident Barack Obamas forhastede militære tilbagetrækning har vist sig som en yderligere amerikansk fiasko.
USA’s tilbagetrækning fandt så at sige sted sideløbende med Det Arabiske Forår og den syriske borgerkrigs udbrud, og Washingtons vedholdende passivitet som regional ordensmagt truer nu med at føre til Iraks opløsning som følge af den islamistiske militsgruppe ISIL’s hastige fremrykning, som er fortsat efter dens erobring af landets næststørste by, Mosul. Med ISIL’s kontrol over det meste af området nordvest for Bagdad er grænsen mellem Irak og Syrien de facto hørt op med at eksistere. Også mange nabostaters grænser kan blive omtegnet med magt. En allerede massiv humanitær katastrofe synes nu dømt til at udvikle sig til det værre.
Skulle det lykkes for ISIL at etablere en statslignende permanent entitet i dele af Irak og Syrien, vil regionens desintegration for alvor blive fremskyndet, USA vil tabe sin ’globale krig mod terror’, og verdensfreden vil blive alvorligt truet. Men selv uden en ISIL-terrorstat vil situationen fortsat forblive meget ustabil, især fordi den syriske borgerkrig viser sig yderst smitsom. Sandt at sige er det misvisende at tale om ’borgerkrig’, eftersom begivenhederne i området for længst har udviklet sig til en stedfortræderkrig mellem Saudi-Arabien og Iran om regional dominans, drevet frem af den ældgamle konflikt mellem islams sunniflertal og shia-mindretal.
Kurdisk joker
Kurderne udgør en yderligere ustabil komponent i den osmanniske arv. Opsplittet over flere mellemøstlige lande – Iran, Irak, Syrien og Tyrkiet – har kurderne kæmpet for deres egen stat i årtier. Men nu er der tegn på, at de ved at bryde med den eksemplariske tilbageholdenhed, de har udvist i det nordlige Irak siden Saddams fald. Hidtil har de ladet sig nøje med en økonomisk og politisk autonom provins.
ISIL’s fremstød og erobring af Mosul har nu med et slag afgjort alle territoriale stridigheder mellem Iraks centralregering og den kurdiske regionale regering til fordel for sidstnævnte, især med hensyn til byen Kirkuk. Efter den irakiske hærs tilbagetog sikrede kurdernes Peshmerga-styrker sig straks kontrollen med denne by, hvorved kurderne i nord samtidig har fået adgang til rigelige olie- og gasreserver. Desuden har nabolandene Iran og Tyrkiet foruden USA hårdt brug for peshmergaernes støtte mod ISIL.
Således har der åbnet sig et uventet vindue af muligheder for kurderne for at opnå fuld uafhængighed, om end deres afhængighed af gode forbindelser med både Tyrkiet og Iran for at sikre adgang til de globale markeder vil moderere deres politiske ambitioner. Regionspræsidenten for Irakisk Kurdistan har ikke desto mindre bedt en valgkommission om at forberede en mulig folkeafstemning om uafhængighed, som han betegner som kurdernes »naturlige ret«.
Alliancer i forandring
Med sin invasion af Irak åbnede USA endvidere døren til et regionalt hegemoni for Iran og satte dermed gang i en dramatisk omkalfatring af sine egne regionale alliancer. Nu begynder de langsigtede virkninger efterhånden at tegne sig.
Det ser vi ikke mindst i de nuværende nukleare forhandlinger med den iranske regering. Begge sider bekæmper de samme jihadister, som støttes af Amerikas formodede allierede, de sunniregerede Golfstater. Selv om USA og Iran fortsat er imod et officielt partnerskab, går tendensen i den retning – direkte bilaterale samtaler er allerede blevet rutine.
Et centralt spørgsmål for fremtiden er, hvorvidt Jordan, som har spillet en central funktion i at opretholde regionens skrøbelige ligevægt, vil kunne overleve de geopolitiske forskydninger.
Falder det jordanske monarki, vil hele magtbalancen i den traditionelle mellemøstkonflikt mellem israelere og palæstinensere kollapse. Med uforudsigelige, men vidtrækkende konsekvenser.
For Europa repræsenterer udviklingen i Mellemøsten en væsentlig risiko: tilbagevendende jihadkrigere, der truer med at tage terroren med sig hjem, og hvis ekstremistiske ideer især kan virke afsmittende i dele af Balkan. Af hensyn til sin egen sikkerhed vil EU og dens medlemsstater blive tvunget til at fokusere langt mere på det sydøstlige Europa, end de gør for tiden.
Joschka Fischer er tidligere tysk udenrigsminister
© Project Syndicate og Information
Oversat af Niels Ivar Larsen.

