Det moderne arbejderparti



 Venstre er det 21. århundredes arbejderparti, hævdede Lars Løkke Rasmussen for godt et år siden: »I den forstand er Venstre det moderne arbejderparti, fordi vi påskønner den dansker, som yder en indsats,« lød ordene således i september 2011.
I weekenden slog Lars Løkke Rasmussen så fast, at han har »flyttet Venstres økonomiske politik«. Nu går Lars Løkke Rasmussen ind for lavere lønninger. Til arbejderne. Lavere skatter. Til erhvervslivet. Og nulvækst i den offentlige sektor. Hvordan det rimer med tidligere postulater om at være et moderne arbejderparti, savner Løkke endnu at give en forklaring på.
Svaret er måske det simple, at Danmarks historiske arbejderparti, Socialdemokraterne, er i gang færd med at realisere Lars Løkke Rasmussens fantasikonstruktion om det moderne arbejderparti ved at klippe og klistre i de borgerliges økonomiske politik. Regeringen har i sit politiske program åbent vedgået, at den viderefører de borgerliges økonomiske politik i videst muligt omfang. Tag bare efterløns-, dagpenge- og skattereformen. I en krisetid er der bestemt nationaløkonomisk rationale bag reformerne, men fælles for dem er, at de ikke i første omgang har til formål at tilgodese ’den dansker, som yder en indsats’. Tværtimod.
Regeringen kan derfor indirekte skrive Venstres nye økonomiske politik på sin egen resultatliste. Uskønt er det, men effektivt kan det vise sig.
For Lars Løkke Rasmussen har endnu til gode at forklare, hvordan han vil skaffe nulvækst i den offentlige sektor, uden samtidig at forringe serviceniveauet på bl.a. landets sygehuse. Rent politisk afviste Dansk Folkeparti allerede lørdag de bærende dele af Venstres nye politik. Weekendens meldinger fra Lars Løkke må derfor foreløbig siges at have samme troværdighed som postulatet om, at Venstre er et moderne arbejderparti. Tilbage står spørgsmålet, hvilket der så er det 21. århundredes arbejderparti?

