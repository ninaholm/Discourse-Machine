Inklusion



 FLØJTEN HAR LYDT, og støvet har så småt lagt sig efter det Britiske Nationale Partis (BNP) debut på BBC's debatprogram Question Time. I ugerne op til programmet dominerede en følelsesladet debat medierne. Der var dem, der mente, at BBC ikke burde give partiet adgang til mikrofonerne, fordi det ville være at anerkende partiet og dets holdninger. Og så var der dem, der mente, at det i demokratiets navn var en nødvendighed, efter at BNP opnåede knap en million stemmer ved europaparlamentsvalget i juni.
Så hvordan ser virkeligheden ud, efter partiformand Nick Griffin blev grillet og buh'et af gennem en hel time, hvor han dog fik indskudt, at han »ikke er dømt for at benægte holocaust«, at Ku Klux Klans leder, David Duke, er en »ikke-voldelig mand«, og at kyssende mænd giver ham »myrekryb«?
Ser man på de tørre tal, viser en meningsmåling, at tre pct. af befolkningen vil stemme på partiet ved et nationalt valg - op fra to pct. før programmet - og at 22 pct. vil overveje at stemme på partiet ved kommende lokalvalg og europaparlamentsvalg. Det er mere end en tredobling i forhold til de 6,2 pct., som BNP fik ved europaparlamentsvalget i juni.
MENINGSMÅLINGERNE HAR IGEN fyret op under debatten om BNP's debut blandt landets etablerede partier, der hidtil har forsøgt at eliminere BNP ved at nægte at debattere med dets kandidater. Det kan være svært ud fra en dansk virkelighed at forstå, hvorfor briterne har det så skidt med BNP. Vi har jo vores eget Dansk Folkeparti, ligesom de fleste af de øvrige europæiske lande har højrenationalistiske partier, der er imod immigration. For at forstå hvorfor skal man huske på to ting. Dels at BNP ikke er et Britisk Folkeparti. Det er et parti, der kommer af en fascistisk tradition. Et parti, der har en notorisk racistisk historie foruden homofobiske og antisemitiske synspunkter. Det har netop modtaget dom for at nægte sorte, asiater og jøder medlemskab af partiet.
Med det in mente skal man tænke lidt længere tilbage i historien. Tilbage til Anden Verdenskrig, som berørte stort set hver eneste britiske familie. Det britiske folk er med rette stolt af dets indsats under krigen, det er stolt af Churchill og af Spitfire-piloterne. Når et parti, der åbent har udtrykt sympati for Hitlers ideologi og benægtet hans forbrydelser, bruger disse symboler, fremkalder det dybfølt foragt og vrede hos mange.
Hvad de er oppe imod, er imidlertid et britisk samfund, der har forvandlet sig så hurtigt på grund af indvandring, at ikke alle har kunnet følge med. Følelserne er stærke på begge sider, og BBC har gjort ret i ikke at gå ind i den ideologiske politiske diskussion, men i stedet holde sig til sit charter, der forpligter det til at være upartisk. Havde BBC besluttet at agere politisk smagsdommer i forhold til BNP, ville den del af befolkningen, der føler sig svigtet af de etablerede partier og nu giver dem en lærestreg ved at udtrykke støtte til BNP, blot føle sig endnu mere ekskluderet fra det etablerede samfund. Det ville være kommet BNP mere til gode end 60 minutters tv.

