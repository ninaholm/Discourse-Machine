Skal medicinalindustrien have adgang til vores data?
Konflikten mellem de praktiserende læger og regeringen er præget af mangel på dialog og forståelse. Et af stridspunkterne er, hvordan patientdata skal anvendes. Regionerne vil sælge dem til industrien og bruge dem til at sikre, at lægerne overholder alle standarder for hver enkelt patient. Men kan man videregive data uden patientens samtykke, og skal alle patienter behandles ens?
Læge og patient har opbygget et fortrolighedsforhold. Skal lægerne uden patientens vidende videregive data til forskning og private medicinalfirmaer?

De praktiserende læger og regeringen er fuldstændig enige om hensigterne med den nye sundhedslov. Begge parter mener, at der skal satses på, at den primære sundhedssektor udvikles på områder som kvalitet, sammenhængende patientforløb, bedre lægedækning, modernisering og øget kronikerindsats.Alligevel rykker et sammenbrud af vores familielægesystem tættere på dag for dag. Der er kun få punkter i loven, der forhindrer PLO i at være enig med regeringen. PLO ønsker ligeværdig forhandlingsret og beskyttelse af fortrolighedsprincippet mellem læge og patient, altså beskyttelse af patienternes data, så de ikke kan misbruges.Forhandlingsret er et grundprincip og en nødvendighed, hvis regeringen ønsker, at vi læger fortsat skal fungere som selvstændigt erhvervsdrivende. Alternativt må regeringen vælge at nationalisere almen praksis, men det har ikke været en præmis i denne lov.Kontrol vs. arbejdsredskabMed hensyn til fortrolighedsprincippet er baggrunden for de praktiserende lægers modstand den måde, hvorpå patientdata anvendes, og hvad de oplysninger reelt kan bruges til.Regeringen ønsker en øget indsats for kronikere, og de ønsker bedre kontrol med kvaliteten af de konsultationer, som tilbydes til denne gruppe patienter. Til det formål ønsker de at høste data fra de praktiserende lægers datafangst-modul. Datafangst er, kort fortalt, registrering af forskellige målbare oplysninger vedrørende en række kroniske lidelser efter en fast skabelon.Det kan anvendes til at følge udviklingen i patientens sygdom. Det er et arbejdsredskab, der hjælper lægen til at få et overblik over patientens tilstand. Disse data deles p.t. med de praktiserende lægers kvalitetsforskningsenhed, der forsker i, om alle de registrerede oplysninger kan anvendes til at forbedre patientbehandlingen. Det er nemlig ikke givet på forhånd.Region og kommune betragter disse data som et kvalitetsmål for den kronikerkontrol, vi yder, og samtidig en kontrol af, om vi har leveret det, vi skal, for de penge, vi får for konsultationen. Spørgsmålet er blot, om de til fulde har forstået, hvad de får ud af oplysningerne, og om de opnår den kontrol og den forbedring af kronikerindsatsen, som de har til hensigt.Når standarden ikke virkerTil at belyse problemerne vil jeg fortælle historien om min patient, Kaj, der er repræsentativ for mange af mine patienter med kroniske lidelser. Jeg har kendt ham i syv år. Han er 58 år og har KOL – rygerlunger. Hvis jeg nøjagtig skal følge behandlingsstandarden i datafangsten, skal jeg to gange årligt have Kaj op i konsultationen og bl.a. måle hans lungefunktion, registrere, hvor langt han kan gå, før han bliver forpustet, veje ham, spørge ham, om han husker at træne, tale rygestop, og hans medicin skal opdateres, alt efter hvor svær hans sygdom er.På de syv år, jeg har fulgt Kaj, er det lykkedes mig at lokke ham til at få målt lungefunktionen to gange. Når jeg spørger, siger han: »Jeg gider ikke, Trine, jeg ved, hvad den vil vise.«Kaj kommer heller ikke fast to gange årligt. Han kommer, når den er helt gal med vejrtrækningen. Jeg ved nøjagtig, hvilken medicin han ville have godt af, men den koster over 4.000 kroner årligt, og det er der ikke plads til i Kajs budget.Rygestop kan han ikke overskue, og han har bedt mig lade være at plage om, at han skal henvises til rygestopkursus. Men Kaj dukker jo op i min konsultation, og så møder jeg ham på hans præmisser. Han får omsorg og støtte, og jeg respekterer ham på hans vilkår uden at hæve pegefingeren. Vi opbygger en alliance, der på sigt kan betyde, at der bliver skabt rum for livsstilsændring.Jeg mener, Kaj er blevet mødt med respekt og kvalitet, men det vil ikke fremgå i de dataoplysninger, regionen ser. De vil se en læge, der fuldstændigt forsømmer at måle på alle standarder og ovenikøbet ikke giver patienten den rigtige medicin.Og der er mange patienter som Kaj. Langtfra alle ønsker eller kan indgå i et fuldt samarbejde. Faktisk er det kun et mindretal af patienterne, der til fulde egner sig til at få det maksimale udbytte af registreringen, nemlig de ressourcestærke og mest raske. De patienter, der har gode tal, kommer gerne, mens de patienter, der ’dumper’ i at nå deres mål, er tilbøjelige til at blive væk. Men det er den patientgruppe, der potentielt får komplikationer og bliver så syge, at de skal på hospitalet. Det er dem, der bliver dyre for samfundet på sigt. Det er dem, vi skal have fingre i.Briterne prøvede uden gavnRegionen ønsker at kunne identificere den enkelte læges data med det formål at sanktionere (bøder, tilbageholdt honorar o.l.) mod læger, der ikke opfylder standarderne til fulde, eller hvis patienten ikke når behandlingsmålene.Læge og patient skal demonstrere, at de gør deres ypperste for, at patienten holder sig så rask som muligt. I Kajs tilfælde vil det virke kontraproduktivt, hvis lægen skal tvinge ham til behandling – eller alternativt modtage lavere honorar.I Storbritannien, hvor man har indført dette belønnings- og strafsystem, er man blevet noget klogere på dynamikken i selve systemet. Dagen efter, at datafangst blev delt med myndighederne i England, faldt hele det engelske folks blodtryk til normalværdien – ganske enkelt fordi lægerne indrapporterede de ønskede tal fremfor de faktuelle. Dertil kom, at lægerne i deres iver for at få en bonus udløst udskrev væsentlig større mængder medicin for at få deres patienters værdier til at opfylde standardmålene, frem for at satse på den mere hensigtsmæssige, billigere og langtidsholdbare livsstilsændring.Dataoplysningerne mister helt deres værdi, og medicinudgifterne eksploderer – uden at vi har opnået varig sundhed.Går medicinalindustris ærindeDer er endnu en central problematik i datafangsten. I de år, jeg har sendt mine patienters oplysninger videre til forskningsenheden, har jeg gjort det i videnskabens tjeneste uden at bede om patientens informerede samtykke. Jeg har tænkt, at det tjente et højere videnskabeligt formål, og jeg har ikke følt, at jeg har brudt datafortroligheden. Det er ellers almindelig kutyme, at patienter skal give deres informerede samtykke, når vi læger ønsker at sendes deres data videre til tredje part. Det bryder nemlig ind i grundprincippet om, at hvad der foregår mellem patient og læge, forbliver mellem patient og læge, medmindre andet er aftalt.Dataoplysningerne repræsenterer desuden en kæmpe kommerciel værdi. Regionerne ønsker at lagre oplysningerne i en stor fælles national database. Herfra kan oplysningerne sælges videre til eksempelvis medicinalfirmaer.Ønsker et firma at lancere et nyt lægemiddel mod diabetes på markedet, kan dette firma købe sig til oplysninger om, hvem der har fået præparatet udskrevet, og hvilke resultater det har haft på alle de målte og registrerede parametre. Danskerne er det mest gennemregistrerede folkefærd på kloden, så der er store interesser i at få fingrene i disse oplysninger.Men Kaj ved ikke, han er med i en stor fokusgruppe, og han bliver ikke betalt for at bidrage med sine værdifulde oplysninger. Da jeg forklarede ham om konsekvenserne af denne datadeling, blev han sur. Kaj føler ejerskab over sine data. Er han i sin gode ret til det, eller mener regionen, at han har pligt til at aflevere sine oplysninger? Der er behov for, at vi kommer i dialog om, hvem der har ejerskabet over, og hvem der skal have tilladelse til at arbejde med disse data.Regeringens og de praktiserende lægers hensigt er at yde en større indsats for kronikerne. Lad os straks mødes og tale om, hvordan vi løser dette i fællesskab. Det haster, for regeringen har ikke sat megen tid af til høringssvar. Den 27. juni er sidste chance inden andenbehandlingen af loven. Der er stor risiko for, at loven, som den er udformet nu, kan være ødelæggende for folkesundheden, hvad angår kontrol, datafangst og kronikeromsorg. Dialog er en nødvendighed for at nå en aftale. Behøver vi virkelig eskalere konflikten yderligere, før vi sætter os til bords og taler?&nbsp;Trine Jeppesen er praktiserende læge
