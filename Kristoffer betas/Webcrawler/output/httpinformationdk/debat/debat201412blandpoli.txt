Bland politisk reklame udenom



 Snart barsler et udvalg med et forslag om mere åbenhed om den økonomiske støtte til partierne, hvilket blandt andet støttes af Folketingets formand, Mogens Lykketoft. Kan man være imod det? Venstre kan.
Kristian Jensen mener, at der ikke er grund til at ændre på det nuværende hemmelighedskræmmeri, hvis det ikke kommer til at være en »ligeværdig ændring« for de to blokke. Venstre hentyder til, at selv om blå blok nok modtager langt større tilskud fra gavmilde venner end rød blok, så opvejer fagbevægelsens brug af politisk betonede annoncekampagner blå bloks fordel i kroner og øre. Den slags vil Venstre have med i ligningen, hvis der skal laves partistøtteregler.
Men er det kun fagbevægelsen, der annoncerer eller udtaler sig på måde, der er fordelagtig for en af de politiske fløje? Nej, langtfra. Forleden faldt der et annoncetillæg med titlen OPS Offentlig Privat Samarbejde ud af min avis. På 24 farvestrålende sider fortæller Dansk Erhvervs direktør, advokatfirmaet Lett, konsulentfirmaet Rambøll og en konservativ borgmester om alle de store fordele, der angiveligt er ved at udlicitere og lade private virksomheder stå for blandt andet ældre, social- og sundhedsopgaver. Ikke et ord om, at de private løsninger ofte fejler, og at ISS’s direktør i sommer opfordrede til, at man droppede privatisering af netop de bløde velfærdsopgaver.
Udbud og privatiseringer er jo et centralt led i Venstres plan om nulvækst, og mon ikke det rart for Lars Løkke & Co., at sponsorerne i erhvervslivet reklamerer for privatiseringernes herligheder?
Reklamerne tæller ikke
På samme måde har brancheorganisationen Landbrug & Fødevarer brugt hele 60 millioner kroner på kampagnen Der er et yndigt land, hvor Jørgen Leth som speaker forklarede, at svinebaronerne er garanter for et miljø og danske arbejdspladser. Det var en hamrende politisk kampagne, der har gødet jorden for VKO’s nylige 16-punktsplan, der blandt andet vil rulle mange års miljøinitiativer i landbruget tilbage.
Politiske kampagner er altså almindeligt brugt af både fagforeninger, erhvervsorganisationer og virksomheder, og derfor giver det ikke nogen mening at blande dette ind i diskussionen om åbenhed sponsorering af de politiske partier.
Dennis Schnell-Lauritsen, København

