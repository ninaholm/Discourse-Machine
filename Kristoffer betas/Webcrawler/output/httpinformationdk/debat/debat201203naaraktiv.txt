Når aktivister får ekspertstatus
Utilgængelige konflikter som dem i Libyen, Syrien og Bahrain er svære at dække journalistisk. I jagten på kilder ender mange medier med at ty til eksilfolk uden at forholde sig kritisk til deres aktier i konflikten


 Har man fulgt den journalistiske debat om dækningen af det arabiske forår, er det tydeligt, at adgangen til førstehåndskilder oftest er det altafgørende journalistiske kriterium for, om dækningen af en utilgængelig konflikt er succesfuld. I den optik er det svært at lave succesfulde historier om lande som Syrien, Libyen, Bahrain og Yemen. Jubelen over den overvældende mængde af personlige vidnesbyrd på Twitter og YouTube har efterhånden lagt sig, og i dag hedder det, at »konflikten i Syrien er unik i sin utilgængelighed«, som journalist og redaktør på Institute for War and Peace Reportings program for Det Arabiske Forår, Daniella Peled er citeret for at sige i Informations artikel om mediedækningen af Syrien (2. marts).
Men desværre er Syrien ikke speciel. Tværtimod ligner udfordringerne for medierne i Syrien i høj grad udfordringerne for medierne i Libyen under Gaddafi’s sidste måneder eller i Irak under de sidste år af Saddams Husseins styre. Vi har set det mange gange før, hvor medierne også havde problemer med at dække konflikterne tæt og sobert.
Det gør sig typisk gældende, når lukkede diktaturer kæmper med en opposition, som er ulovliggjort og derfor svær at interviewe eller identificere (f.eks. Saudi-Arabiens bekæmpelse af den islamistiske opposition i 1990’erne, Irans bekæmpelse af studenteraktivisterne i 2009), eller i forbindelse med beskyldninger om ulovlige våbenprogrammer (Irak før 2003, Iran, Nordkorea etc.).
Dårlig prioritering
Selv om det ofte er umuligt i at skaffe førstehåndsvidner eller live-reportager fra selve kamppladsen, synes det alligevel at være den primære målsætning, når f.eks. Libyen eller Syrien skal dækkes af danske medier. Meget sættes ind på at sende en journalist af sted til konfliktens farligste brændpunkter. Men det er en dårlig prioritering: Dels fordi den slags brændpunktsjournalistik sjældent gør os klogere på de bagvedliggende stridspunkter, dels fordi vestlige medier, når der er tale om Mellemøsten, oftest taber kampen til arabiske medier, som har langt større kildenetværk og stringers, end selv de største vestlige mediehuse.
Hvis man vil se live-billeder og have de sidste up-to-date-informationer om Mellemøstens militære konfrontationer, bør man se Al-Jazeera frem for CNN eller BBC.
I stedet for at begræde, at det er besværligt at rapportere fra f.eks. militærets beskydning af Homs, burde vestlige medier i højere grad bruge deres ressourcer på at afklare, hvem de rent faktisk benytter som kilder til deres dækning. Og de bør i særlig grad interessere sig for, hvordan disse kilder præsenteres for læsere, lyttere og seere.
Eksilfolk som eksperter
Når det skorter på førstehåndsvidner fra de krigshærgede områder, og det er svært at opdrive forskere, som f.eks. har studeret Libyens lukkede politiske og militære kredse, vil man ofte have en tendens til at interviewe de eksilfolk, som er tilgængelige i Vesten.
Det giver god mening i den forstand, at disse mennesker ofte sidder inde med omfangsrigt kendskab til landene, som ellers ikke er tilgængeligt for offentligheden. Men når der er tale om eksilfolk, kan det være svært at gennemskue, hvem kilderne helt konkret er, og med hvilken kompetence eller autoritet de fremsætter deres informationer.
Dækningen af det arabiske forår er fyldt med eksempler på, at eksilerede aktivister i interviews fremstilles som uvildige eksperter. F.eks. når BBC eller CNN interviewer den meget brugte Ali al-Ahmed om Saudi-Arabien eller det Arabiske Forår i Bahrain, så præsenteres han i nederste del af skærmen som lederen af Institute for Gulf Affairs i Washington.
Men blot én wikipedia-søgning ville vise, at han i mange år også har været en del af den saudiske shiitiske opposition.
Han er med andre ord ikke en uvildig ekspert, men derimod en parthaver i konflikten, når det drejer sig om f.eks. Saudi-Arabien eller Bahrain, hvor det shiitiske spørgsmål ofte er et omdrejningspunkt for bl.a. demonstrationer.
Det bør bestemt ikke afholde journalister fra at interviewe ham, men der bør tages forbehold for, at han faktisk også er aktør, ellers forbliver hans dobbeltrolle en skjult præmis for seerne.
Mønstrene gentages
Kildekritikken og den rette titulering af kilderne er oftest mere præcis, når regimernes præsidenter, deres talsmænd, generaler og særlige rådgivere udtaler sig. Sandsynligvis fordi statens håndlangere er nemme at identificere for journalister. Men det er straks sværere, når modparten til regimerne skal identificeres og interviewes.
Historisk set har politiske aktører ofte gjort brug af vestlige medier ved bevidst at sløre deres politiske tilknytning. Dermed er de blevet fremstillet som mere nøgterne og troværdige kilder, end de egentlig var.
I 1990’erne oprettede islamistiske saudiske eksilpolitikere ngo’er i London, og lod sig interviewe som menneskerettighedsaktivister, der kæmpede for større frihed i Saudi-Arabien. At de var en del af en bredere saudisk islamistisk opposition, der bl.a. havde kontakt med al-Qaeda-medlemmer var sjældent en del af historien.Helt frem til 2003/2004 fik de anseelig pressedækning i vestlige medier – også i Danmark – sandsynligvis fordi det var svært at finde saudiske kilder inde i Saudi-Arabien.
Dækningen af disse saudiske islamister var uheldig af to årsager. Dels tog journalister ikke de almindelige forbehold over for de interviewedes politiske agenda, dels blev den vestlige opmærksomhed brugt af eksilfolkene til at tilkæmpe sig en større indenrigspolitisk platform i Saudi-Arabien på bekostning af andre grupperinger.
I en rapport om danske mediers dækning af invasionen i Irak af de danske medieforskere Hjarvad, Kristensen og Ørsten fremgik det, at kun 6 pct. af alle de daværende artikler om Irakkrigens indledende fase indeholdt forbehold i forhold til kilder eller informationer. Når vi om få år kigger tilbage på dækningen af det arabiske oprør, kan man håbe, at de tal er steget. Desværre tyder noget på, at vi gentager tidligere tiders mønstre.
 
 
Søren Hove forsker ved Dansk Institut for Internationale Studier

