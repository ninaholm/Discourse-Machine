Disneyficering af dyr
Debatten om giraffen Marius vidner om vores fremmedgørelse over for naturen. Vi elsker Babe, den kække gris, men græder tørre tårer over ham, når han ender som billig mørbrad på spisebordet


Da Københavns Politis ridende politistyrke i 1973 skulle nedlægges, var Etaten nødt til at slagte hoppen Mona. Men allerede dengang vidste den populære presse, hvad der optog folk. BT’s chefredaktør, Morten Pedersen, og hans redaktionsbudget reddede den dødstruede krikke ved at købe den for 2.000 kroner. Mona kom på aftægt i de kongelige stalde – og BT fik en fantastisk føljeton.Dagbladet Politiken ’løskøbte’ i efteråret 2003 en gris fra en landmand med det formål at give grisen et godt og lykkeligt liv i en nordsjællandsk have. Det blev fulgt med stor bevågenhed af avisens læsere, idet der på bladets bagside var daglige beretninger om grisens liv og gerninger.Og i denne uge måtte den unge danske giraf Marius lade livet. Til gengæld var der fest i løveburet og i medierne – ikke mindst på de sociale af slagsen. 18.000 tweetede på hashtag’et #marius. Forargelsen ville ingen ende tage, og de udenlandske mediers kortvarige, men intense interesse for en dansk hændelse blev som sædvanligt en stor historie herhjemme. Vi er altid enten ekstremt stolte eller ekstremt angste de par gange om året, hvor CNN eller New York Times har en dansk historie. Sidst var det statsministerens selfie med Obama.En af yndlingslegene i en dansk tv-familie er ’Find et dyr!’ Man vædder om, hvor længe det vil tage, griber fjernbetjeningen og zapper vildt igennem den store kabelpakke, indtil et dyr toner frem på skærmen. Jeg prøvede i aftes – det tog 15 sekunder. Der er dyr over det hele. Verdens mest nuttede kæledyr, Amerikas sjoveste hjemmevideoer, hvor børn eller dyr som regel slår sig, glade eller forpinte chimpanser, saltvandskrokodiller, der æder små børn, løver, geparder, leoparder og hyæner, der dræber andre dyr, dræberhvaler, der leger med sælunger, før de slår dem ihjel.I de sidste par måneder har jeg set tv-programmer, hvor søde små lyserøde pattegrise bliver kastreret eller mast til døde i en industriel masseproduktion, hvor de overlevende grise (over 20 millioner af dem i Danmark om året) aflives på et slagteri for at ende i køledisken. Men jeg har også set Babe, den kække gris og har hele mit liv set, hvordan Disney-koncernen har vokset sig stor og stærk på at menneskeliggøre dyr. Når man menneskeliggør ting eller dyr hedder det antropomorfi. I den medialiserede virkelighed er det ’disneyficering’.Dyr af alle slags er et centralt element i vores liv og dermed også i tv-underholdningen og i journalistikken. Som trofast dyreseer har jeg lært, at man aldrig må give vilde dyr navne. Hvis man kalder sin 400 kilo tunge, sultne grizzly-bjørn for Bamse eller sin kongecobra for Rasmus, går det galt. Når vilde dyr får navne, menneskeliggør vi dem – vi disneyficerer dem.Vi har kirkegårde for hunde og kemoterapi til katte. Dyrenekrologer i avisen og en ’dyrenes dagpleje’, hvor dagen går med meditation, skrev Børge Jørgensen i et masterprojekt i retorik i 2004 – hvor han beskrev disneyficeringen og den voldsomme modsætning mellem vores totalt manglende empati for dyrene i den industrialiserede fødevareproduktion og vores voldsomme engagement i det, som den amerikanske professor Singer skrev en banebrydende bog om med titlen Dyrenes befrielse.Mennesket er som udgangspunkt altid dyrevenligt, skrev Børge Jørgensen for ti år siden, men mennesket har i en tid, hvor kontakten til dyr er stærkt begrænset, og hvor meget af kontakten foregår gennem medierne, vanskeligt ved at få et naturligt forhold til dyr.Den store medie-giraf-tragedie handler meget mere om os selv og vores i nogen grad forbruger- og medieskabte fremmedgørelse overfor naturen. Vi lukker øjnene for det ene og omfavner det andet. Vi elsker både den kække gris og den billige mørbrad. Vores hjerte bløder for afdøde Marius, og i de mange interviews, jeg siden i søndags har set og læst med Zoo’s videnskabelige direktør Bengt Holst, har han stilfærdigt og stærkt argumenteret for aflivningen af unggiraffen. Mens den ene interviewer efter den anden – fra Channel 4 til Deadlines Martin Krasnik – er faldet i samme antropomorfiske grøft og mere end antydet, at der er sket et mord på en uskyldig derude på Valby Bakke. Mennesker myrdes. Dyr bliver dræbt af mennesker eller af hinanden. Men dyr med menneskelige navne – hvad enten det er politihoppen Mona, politihunden Rolf eller giraffen Marius – er godt stof og en god forretning. Spørg bare Disney.Lasse Jensen er vært på P1-programmet ‘Mennesker og medier
