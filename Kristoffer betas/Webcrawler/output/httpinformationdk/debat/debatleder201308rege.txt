Regeringskejtet



 
	Skabt til at sidde i regering. Sådan opfatter nogle partier sig selv. F.eks. de radikale. Står de udenfor, plages de af abstinenser. SF, derimod, er kejtet i regeringsrollen. Og forrige uges rokade ser ikke ud til at gøre ministerværdigheden mindre akavet.

	Med afsæt i SF’s sommergruppemøde i Nyborg lod partiformand og nyudnævnt social-, børne- og integrationsminister Annette Vilhelmsen sin røst høre i gårsdagens P1 Morgen.

	Vilhelmsens ærinde var at markedsføre sin bebudede indsats for at gøre mere for udsatte børn og unge.

	Som om de var magiske besværgelser, udtalte Vilhelmsen langsomt og tydeligt ordene »koordineret indsats«, »samlet forebyggelsesplan« og »samlet indsats«.

	Men hvad kommer Vilhelmsens plan til at betyde i praksis? Er det en ny politik, hun lancerer? Og bliver der overhovedet bevilget flere penge? Det ville den interviewende journalist gerne vide. Og det er relevante spørgsmål, som Annette Vilhelmsen og/eller hendes rådgivere burde have forudset.

	Alligevel svarede Vilhelmsen uklart og undvigende med gentagelse af sine trylleord.

	Ufrivilligt komisk lød svaret på, om der nu bliver bevilget flere penge. Vilhelmsen erklærede:

	»Det er altid et godt spørgsmål ... Vi skal jo i gang med finanslovforhandlingerne, og dér har vi mulighed for at at prioritere, og det er et vigtigt prioriteringsområde for regeringen –og det er det selvfølgelig også for mig – at vi får lavet den bedst mulige indsats så tidligt som muligt for børnene og familierne, og det er nogle af de ting, som vi må tage med i finanslovforshandlingerne.«

	Hallo, fru Vilhelmsen! Regeringen fremlægger sit finanslovforslag på tirsdag. Man må gå ud fra, at forhandlingerne mellem regeringspartierne på nuværende tidspunkt er afsluttet. Nu skal regeringenspartierne forsvare deres fælles oplæg i forhandlinger med Folketingets øvrige partier. Det er partierne uden for regeringen, der nu har mulighed for at øve indflydelse. Hvor er Vilhelmsen? Indenfor eller udenfor?

