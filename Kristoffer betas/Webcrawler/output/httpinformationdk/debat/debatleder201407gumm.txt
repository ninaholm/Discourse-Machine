Gummibolden Berlusconi
LEDER


 Alt i alt var perioden fra foråret 2009 til efteråret 2011 nogle ret muntre år i Italien. Det altoverskyggende tema i offentligheden handlede om den daværende regeringsleders virilitet:
»Berlusconi er parat til at gå i retten for at forklare, at han ikke bare ikke er en stor gris, men ej heller impotent,« udtalte hans forsvarsadvokat og partifælle, Niccolò Ghedini, »han er indstillet på at forklare over for 20 mio. italienere, hans hengivne vælgere, at han er fuldt ud funktionsdygtig.«
Årsagen til den store interesse for den nu 77-årige Silvio Berlusconis kønsliv er velkendt. Først afslørede avisen La Repubblica, at han havde deltaget i en fødselsdagsfest for en 18-årig pige fra Napoli. Det fik hans daværende hustru til at betegne sin mand som »syg« og kræve skilsmisse. Kort efter blev de lydoptagelser, som en prostitueret i skjul havde foretaget i forbindelse med en nat »i Putins seng« hos Berlusconi, offentliggjort. Så blev han sigtet for udnyttelse af en mindreårig prostitueret og embedsmisbrug, efter at han havde brugt sin indflydelse til at få en dengang 17-årig pige, der var blevet anholdt på grund af en anklage om tyveri, løsladt.
Ved første retsinstans blev Berlusconi idømt syv års fængsel, et år for udnyttelse af Karima el-Mahroug – en mindreårig marokkansk natklubdanserinde, der gik under kunstnernavnet Ruby Rubacuori (Ruby Hjerteknuser) – og seks år for embedsmisbrug. Han havde nemlig ringet til den vagthavende politiofficer i Milano og bildt ham ind, at pigen var den daværende egyptiske præsident Hosni Mubaraks niece, og at hun skulle løslades for at undgå en international krise. Mens Berlusconi stadig var ministerpræsident vedtog et flertal i parlamentet en resolution om, at han havde handlet i god tro. På det tidspunkt havde amerikanske diplomater og EU-partnerne dog for længst draget den konklusion, at Berlusconi ikke bare var sexafhængig, men også alt for gode venner med Vladimir Putin, og derfor utilregnelig. Retssagen løftede sløret for detaljer, der fik Bill Clinton og Dominique Strauss-Kahn til at fremstå som kordrenge: fester med hærskarer af purunge piger udklædt som nonner, sygeplejersker, lærerinder osv. Hans rådgivere var travlt beskæftiget med rekrutteringen:
»Jeg tror ikke, at der findes en eneste kvinde i hele verden, der ikke straks vil komme løbende, hvis De (Berlusconi, red.) ringer og siger: ’Kom og sut den af på mig’,« som en af de mere sleske sagde i en aflyttet telefonsamtale.
Nu kan Berlusconi hævde at være uskyldig, efter at appelretten fredag frikendte ham for sigtelserne. I mellemtiden er han dog blevet væltet som regeringsleder og har fået en definitiv dom for groft skattesvig. Det medførte, at han er blevet udelukket fra offentlige embeder og ikke kan stille op til valg på grund af en lovpakke, han selv var med til at vedtage ved årsskiftet 2012-13. Men nu kommer ændringerne af straffeloven ham til gode. For at føre bevis for embedsmisbrug skal det ifølge den nye lov kunne bevises, at det er foregået med enten trusler eller løfter om karrieremæssige eller materielle belønninger. Ingen af delene var tilfældet i forhold til den politimand, der løslod Ruby efter et opkald fra Berlusconi, og som blot var offer for en implicit trussel om degradering eller forflyttelse.
Der pågår andre retssager mod Berlusconi – om bestikkelse af parlamentarikere og manipulation af vidner, bl.a. i Ruby-sagen – men alligevel spiller han stadig en rolle i italiensk og europæisk politik. Ministerpræsident Matteo Renzi foretrækker ham som forligspartner i en forfatningsreform, og som modydelse kan han kræve en ændring af loven, der udelukker personer med en definitiv dom fra de politiske institutioner. Samtidig har den konservative gruppe i Europa-Parlamentet, Europæisk Folkeparti, ikke gjort alvor af truslen om at ekskludere hans parti. Så den tidligere EU-kommissionsformand og italienske ministerpræsident Romano Prodi har ret i sine betragtninger over ligheden mellem Berlusconi og en gummibold: »Når den rammer jorden, springer den uundgåeligt op. Og selv om hoppenes højde gradvist formindskes, er der altid nogle (ikke altid fra hans eget parti), som slår til bolden, så den igen hopper højt.«

