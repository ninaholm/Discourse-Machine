Jeg var Omar el-Hussein
Jeg har røvet, stjålet og slået på tæven. Siddet i fængsel, hadet samfundet og hævnet mig på det. Religion blev en yndet undskyldning. Jeg blev reddet af et tilfældigt møde med et menneske, der havde overskud til at hjælpe. Det er en solstrålehistorie, men det er skræmmende, at den opstod så tilfældigt
 Dagens kronikør var som teenager rasende på samfundet, og det udmøntede sig bl.a. i hærværk, indbrud og verbale slagsmål med især lærerne på hans skole. Indtil der var en af dem, der ændrede hans liv.


 Jeg har engang været som Omar, der for nylig skød vildt omkring sig ved Krudttønden og synagogen og endte med selv at blive skudt i Københavns nordvestkvarter. En vred ung mand, som rettede mit had mod samfundet.
Som Omar nåede jeg i min tidlige ungdom at lave en helvedes masse kriminalitet: utallige indbrud, biltyverier, røverier, meningsløs vold, trusler etc. Herudover oparbejdede jeg en uoverskuelig gæld til samfundet pga. sagsomkostninger, erstatningskrav.
Min karriere som det, medierne nok vil kalde en utilpasset indvandrerdreng, begyndte, da jeg var 12 år, og sluttede, da jeg var cirka 17 år.
I de år var samfundet repræsenteret i mit liv i form af de voksne, lærerne, pædagogerne, skolen, politiet og de hvide ansigter på tv, som sagde, at vi indvandrere var ukrudt, der skulle luges ud.
De gjorde mig vanvittigt vred, og mens jeg sad i ungdomsfængslet havde jeg masser af tid til at planlægge alle mulige hævnaktioner mod det samfund, som var skyld i min situation. Politiet, skolen og mine lærere skulle alle have en omgang. De skulle mærke konsekvenserne af at trampe på mig, skulle de.
Da jeg kom ud, smadrede vi en politibil i Nivå og væltede den om på taget. Jeg smadrede også alle vinduerne på den skole, jeg følte havde behandlet mig uretfærdigt. Senere stjal jeg alt deres nyindkøbte it-udstyr – dyre kameraer, projektorer og bærbare computere. Jeg var i princippet ligeglad med pengene, vi manglede ikke noget i vores middelklassefamilie. Men jeg elskede hævnen.
Jeg havde også fundet ud af, hvor min hadelærer boede og planlagde at smide en brændende mursten igennem husets rude som desserten til deres aftensmad.
Jeg husker tydeligt en episode fra en af timerne på skolen, som klart viser, hvor desillusioneret jeg var. Jeg havde som sædvanlig ikke lavet mine lektier og blev konfronteret med det af en af mine lærere foran alle de andre i klassen. Jeg følte mig ydmyget, uretfærdigt behandlet og begyndte at diskutere med læreren. Det endte med, at jeg kaldte hende for ’racist’. Hun smilede afklaret til mig og sagde:
»Jeg er gift med en sort mand.«
»Derfor kan du stadig godt være racistisk over for folk fra Mellemøsten,« svarede jeg.
Hadet og vreden i mig havde fuldkommen forvrænget mit verdensbillede, og alt blev tolket som kritik og optrapning af ’dem mod os’-identiteten.
Reddet på målstregen
Min redning blev min fjende. I dag er jeg med stor succes ved at etablere mig som professionel skuespiller og har to uddannelser bag mig samt en del erhvervserfaring takket være ubetinget kærlighed fra et tilfældigt menneske.
Det var min dansklærer fra grundskolen, der gjorde udslaget. I hans timer var jeg en stjerne. Det, han gjorde, var genialt. På en eller anden måde lykkedes det ham at finde ud af, at jeg var utrolig skrap til at læse mellem linjerne, når vi analyserede Tove Ditlevsens socialrealistiske tekster og Benny Andersen selvkritiske danske smil. Jeg havde status i hans timer, og alle de andre elever ville være i gruppe med mig.
Han var det eneste menneske, der nogensinde havde været der for mig ubetinget, og på en anden måde end min kære bror og mor kunne. Hver gang jeg havde lavet ballade – selv når politiet havde været oppe på skolen efter mig – sad han trofast på rektors kontor og tog mit parti. Han kunne se, at jeg ikke var mine handlinger. At det, jeg gjorde, ikke var udtryk for min identitet, men for min smerte.
Resultatet blev, at jeg læste til 10. klasses afgangseksamen, mens jeg sad varetægtsfængslet. Min tidligere lærer kom med alt, jeg havde brug for. Det lykkedes mig at få en o.k. karakter, og efterfølgende sørgede han i samarbejde med min mor for, at jeg kunne komme ind på Kildegaard Gymnasium. I de tre år, jeg læste på gymnasiet, boede jeg hos ham og kom væk fra det kriminelle miljø. Jeg blev mødt med en ubetinget kærlighed, hjælp og omsorg. Det var min redning.
Hovedparten af de unge, som kommer ud af kriminalitet, får hjælp fra sådan en mentor. Ofte er det et tilfældigt menneske, som er i stand til at se igennem alt hadet, vreden, angsten og sorgen. Hvis jeg ikke havde fået den hjælp på det tidspunkt, under de helt rette omstændigheder, havde samfundet været min fjende nummer ét. Det var ikke en integrationspakke, en integrationskonsulent, et integrationsprojekt eller SATS-puljemidler, som hjalp. Det var et tilfældigt menneske, som åbnede sit hjerte, hjem og mine øjne.
Brødre i ghettoen
Og hvor kom så al den vrede fra?
Fra jeg var helt lille, havde jeg det skidt. Min far var voldelig over for hele familien og nedgjorde os. Jeg klarede mig dårligt i skolen både socialt og fagligt. Sorgen og vreden voksede langsomt.
Jeg var et problem alle vegne, i hjemmet, i skolen, hos skolepsykologerne, i fritidsklubben, på fodboldbanen, legepladsen, gaden, til festerne, i byen og blandt de hvide børn.
Jeg havde meget svært ved at identificere mig med de hvide børn i skolen. De virkede barnlige og umodne. Det er almindelig kendt, at børn, som møder stor modgang, modnes meget tidligt i forhold til deres jævnaldrende. Derfor følte jeg en stor afstand til de andre. Jeg søgte identitet og fællesskab og fandt dem hurtigt sammen med drengene fra ghettoen. Vi var en familie, kaldte hinanden brødre og havde et vanvittigt stærkt sammenhold og loyalitet.
Vi begyndte med uskyldige ting. Stjal lidt slik. Det udviklede sig til røveri, indbrud, overfald og vold. Jeg var opslugt af had til alt og alle, der ikke var en del af gruppen. Og så kom DF og bekræftede alle mine falske fordomme om, at jeg ikke var velkommen. Partiet var som en katalysator for en næsten selvopfyldende profeti. De hader os, det er dem mod os. De er fjenden. Nu havde jeg et klart bevis for mine fantasier, og dermed fik mit had frit løb.
Jeg var ikke noget religiøst menneske, men meget hurtigt begyndte jeg også at bruge religion som en undskyldning. Hvis jeg ikke havde fået den hjælp, jeg fik, netop det tidspunkt den kom og under de helt rigtige omstændigheder, var jeg blevet et ekstremt farligt menneske.
Det fortvivlende er, at hjælpen kom tilfældigt. Det er ikke alle, der er så heldige, og så stiger risikoen for, at de ender som Omar. Han fik ikke en hånd på det rigtige tidspunkt.
Fjern etiketterne
Der eksisterer ikke noget dem og os. Blottet for alle etiketter, religion, ideologier, politiske overbevisninger, hudfarve, køn og seksualitet er vi alle mennesker. Men så længe vi bliver ved med at bruge den slags etiketter, vil vi tale forbi hinanden og aldrig finde fælles fodfæste.
Nogle mennesker bruger bevidst etiketterne til at manipulere andre – specielt igennem frygt for det fremmede. Utilpassede brune er blevet samfundets foretrukne ’dem’.
Men lad dig ikke narre, når frygten bruges som våben. Når nogen forsøger at manipulere dig til at være bange for ’de andre’. Bag manipulatorernes hårde facade gemmer sig mennesker, som er angste, svage og bange for at være sig selv. Bange for at give slip på deres illusoriske realitet. Vend angsten ryggen, ræk hånden frem, så kommer vi videre sammen. Det er jeg beviset på.
Alexander Behrang Keshtkar er skuespiller

