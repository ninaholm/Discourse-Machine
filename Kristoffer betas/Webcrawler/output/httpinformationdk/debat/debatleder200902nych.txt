En ny chance



 SOMALIA'S nye præsident, den 44-årige sheik Sharif Sheik Ahmed har fået en opgave, de færreste misunder. Han har overtaget et land i totalt kaos, hvor islamistiske oprørsgrupper kontrollerer alt undtagen nogle få gader i Mogadishu, hvor 3,2 millioner mennesker er afhængig af fødevarehjælp fra FN, hvor 1,1 millioner er hjemløse, hvor al infrastruktur og administration er skudt i smadder, hvor lov og orden er ikke-eksisterende, hvor flere provinser har løsrevet sig og pirater hærger kyster og international skibsfart. I sandhed en barsk mundfuld for en læreruddannet imam med begrænset politikererfaring.
Sharif er ikke desto mindre den bedste til jobbet, lyder vurderingen fra Somalia-kendere. Som moderat islamist har han gode chancer for at komme i dialog med den radikale al-Shabab-milits, som allieret med den tidligere overgangsregering har han gode forbindelser til klan- og stammeledere, som forholdsvis ukorrupt politiker i et af verdens mest korrupte samfund har han gode chancer for at blive det internationale samfunds næste donor-darling. Alt sammen kort, han får brug for at spille til det yderste, hvis det skal lykkes at samle stumperne af det knastørre, ludfattige og sønderskudte land. 
Om Sharif kan stå distancen er umuligt at vide p.t., men få timer efter valget ønskede USA ham tillykke og markerede dermed et 180 graders kursskifte. For to år siden mente USA, at selvsamme Sharif stod i ledtog med al-Qaeda, hvorefter han blev afsat ved hjælp fra etiopiske besættelsestropper. Som et lovende første skridt har Sharif inviteret til dannelse af en national samlingsregering med og rakt hånden ud til fredsforhandling med bl.a. al-Shabab. 
SOM SÅ ofte før ser det internationale samfund magtesløst til, mens millioner af mennesker lider. I dette tilfælde er eksperternes råd: lad Somalia være i fred, så skal de nok selv løse problemerne. Principielt er det selvfølgelig rigtigt, at ethvert land har ret til selvbestemmelse. Og de seneste to års udenlandske indblanding har kun gjort ondt værre. Somalia er i dag langt mere anti-vestligt og de radikale islamister langt stærkere, end før USA afsatte Sharif i 2006. Men problemet er, at Somalia ikke kan komme på benene ved egen hjælp. 
For det første kan Sharif få brug for hjælp til at forhandle fred med de militante grupper. En fred uden al-Shabab er ingen fred, og det må alle parter indse - også vor hjemlige udenrigsminister. Det er op til somalierne at bestemme, hvem der skal lede landet, ikke os. For det andet koster enhver fred. Uanset hvilken leder, Somalia får, kræver det milliarder i bistand at opbygge en fungerende statsadministration, en hær, en politistyrke og en kystvagt. For slet ikke at tale om den enorme fysiske genopbygningsindsats, der venter .
I begge tilfælde har Danmark og resten af det rige internationale samfund et ansvar for, at ti millioner somaliere får en anstændig fremtid. Hvis hjælpen så i tilgift kan forhindre yderligere radikalisering og et nyt tilholdssted for al-Qaeda, må vi prise os lykkelige.

