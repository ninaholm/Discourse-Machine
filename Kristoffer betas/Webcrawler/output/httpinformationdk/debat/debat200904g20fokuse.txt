G-20 skal fokusere på udviklingslandene
Når G-20-landene mødes i dag i London for at diskutere løsninger på finanskrisen, så bør en redningsplan for udviklingslandene stå øverst på dagsordenen. I udviklingslandene er mere end 100 millioner flere mennesker kastet ud i fattigdom på grund af finanskrisen. Men de kan hjælpes for en brøkdel af det, der bliver investeret i at redde finanssektoren i de rige lande


 I starten troede mange, at udviklingslandene ville forblive uberørt af finanskrisen, fordi de ikke har været involveret i de spekulative og opskruede finansieringsformer, der har udløst krisen. 
Men selv om udviklingslandene er uden skyld i krisen, bliver de alligevel ramt meget hårdt af den. Særligt nu, hvor krisen i stigende grad forplanter sig fra finansverden til realøkonomien. 
For det første betyder krisen i de rige lande, at det er usandsynligt, at de vil leve op til deres løfter om at give 0,7 pct. af deres bruttonationalindkomst i udviklingsbistand i 2015. Nye tal har vist, at bistanden er steget i 2008 til 0,30 pct. af OECD-landenes bruttonationalindkomst og 0,42 pct. for EU-landene, men det er langt fra målsætningen på 0,7 pct. 
Og udsigterne for 2009 er ikke positive. Alene i EU har Irland, Italien og flere af de nye medlemslande annonceret nedskæringer i bistanden. Det må derfor være et krav fra G-20-mødet, at landene fastholder løftet om en stigning i bistanden til 0,7 pct. i 2015.
Efter etiske standarder
For det andet betyder krisen et skarpt fald i private investeringer og lån til udviklingslandene. En stor del af bankerne i mange afrikanske lande er ejet af udenlandske banker fra OECD-landene, der nu trækker lånekapital hjem til konsolidering og udlån i OECD-landene. G20 må tilskynde private investeringer og långivning i udviklingslandene. Konkret kan Verdensbanken og IMF fremskynde investeringer og lån til udviklingslandene, men det skal være efter etiske standarder for ansvarlig långivning - på lempelige vilkår og uden de sædvanlige politiske betingelser om økonomisk liberalisering.
Går til mellemhandlere
For det tredje falder de private overførsler fra migranter bosat i OECD-landene drastisk, fordi migranterne er blandt de første, der bliver fyret på de kriseramte arbejdsmarkeder i de rige lande. Overførslerne fra migrantarbejdere udgjorde ca. 2-300 milliarder dollar i 2007 med en årlig stigning på over fem pct., men falder nu grundet finanskrisen. Op mod 20 pct. af disse private overførsler går til mellemhandlere, som står for at overføre pengene. Her kan G-20-landene være med til at etablere sikre og billige metoder for de private overførsler. 
Sidst men ikke mindst har de faldende råvarepriser og dalende efterspørgsel på råvarer en negativ effekt på udviklingslandenes økonomi. 
Kapitalflugten
Måske vigtigst af alt giver finanskrisen en mulighed for at bremse kapitalflugten fra udviklingslandene ved at slå ned på skattely. Kapitalflugt fra udviklingslandene vurderes til at udgøre op mod 1.000 milliarder dollar årligt. Størstedelen af denne kapitalflugt har form af aggressiv skatteunddragelse fra kommercielle virksomheder. Det er typisk multinationale selskaber, der flytter overskud fra produktionen i udviklingslandene til et søsterselskab hjemmehørende i et skattely gennem kunstige priser på handel mellem selskaberne. Et eksempel fra det virkelige liv er et selskab i et skattely, der låner penge til kunstig høj rente til et søsterselskab i et udviklingsland og derved flytter overskuddet til et skattely.
G-20-landene er ved at tage de første skridt til at kræve større åbenhed omkring skattely. Men de må gå langt videre og stræbe mod en global aftale og regulering af skattely. Der skal være automatisk udveksling af oplysninger mellem lande for at sikre, at udviklingslandene også kan få nødvendige oplysninger. Desuden skal der være større gennemsigtighed i de multinationale selskabers regnskaber. De skal aflægge regnskab land for land, så man kan se hvor værdierne produceres og dermed beskatte disse midler. Hvis kapitalflugten stoppes og virksomhederne beskattes vil det kunne finansiere sundhed, uddannelse og andre sociale goder på et bæredygtigt grundlag.
De rige lande har et ansvar for at holde de fattigste lande skadesløse for en krise, som de ikke har nogen skyld i. Princippet må være, at de, der har taget høje og ofte lukrative risici på finansmarkederne, også må være dem, der betaler prisen. 
G-20-landene kan på deres møde i dag vise ansvarlighed og forhindre at endnu flere millioner mennesker i udviklingslandene kastes ud i fattigdom.
Lars Koch er politikmedarbejder i IBIS

