Aids-kampagne chokerer, men er den effektiv?

Nazi-metaforen er ikke noget nyt i forbindelse med kampen mod hiv og aids, mener Karen M. Larsen.


 Det har skabt en vis opstandelse at en tysk hiv-organisation har lavet en aids-oplysningskampagne med titlen 'Aids ist ein Masssenmörder', dvs. 'aids er en massemorder', hvor man ser et billede af Adolf Hitler. F.eks. har Hiv-Danmark udsendt en pressemeddelelse, hvor man udtrykker stærkt ubehag over, at kampagnen skulle sætte lighedstegn mellem hiv-smittede og verdens værste diktator.
Men måske det ville være en god ide at slå koldt vand i blodet. Hvis man faktisk ser den benævnte video, som man kan finde på http://www.aiem.-de/typo3/index.php?id=aids_kampagne&L=1 vil man opdage, at der er tale om en heterosexscene, hvor manden til sidst viser sit ansigt, der så er Adolf Hitlers. Dernæst kan man læse, at aids er en massemorder og at man skal beskytte sig selv. Hvis man dernæst læser den tilhørende hjemmeside vil man hurtigt finde ud af, at kampagnen på ingen måde handler om at man vil dæmonisere hiv-smittede, men at man i stedet vil gøre opmærksom på det store problem, at stadigt flere bliver smittet med hiv, fordi alt for få i dag tager truslen fra aids alvorligt. Ideen er, at kampagnen skal ryste folk og få dem til at dyrke sikker sex.
Effekten er tvivlsom
'Aids ist ein Massenmörder'-kampagnens budskab er klart, at det er den enkeltes ansvar at passe på sig selv, dvs. ansvaret for at forhindre aids i at brede sig lægges ikke på de hiv-smittedes skuldre, og dermed deler man altså den typiske holdning til hiv-prævention man finder blandt hiv-organisationer verden over. Man skal heller ikke glemme, at aids-aktivister verden over har sat lighedstegn mellem deres kamp mod hiv og aids og en regulær krig mod en dæmonisk modstander. Ligesom man i bøssekredse jo også har kaldt aids-katastrofen blandt bøsser i 1980'erne og start 1990'erne for et 'bøsseholocaust'. Det er altså slet ikke noget nyt, at man inddrager nazi-metaforen i forbindelse med kampen mod hiv og aids.
Men når det så er sagt, så kan jeg da også godt forstå, at hiv-smittede kan føle sig ilde berørt af kampagnen, simpelthen fordi hiv-smittede desværre ofte mødes med fordomme og afvisning. Det er simpelthen forståeligt, at man er følsom.
Den bedste strategi for en effektiv hiv-prævention er sikkert, at hiv-negative og hiv-positive ikke ser hinanden som fjender  men som allierede i en kamp mod en fælles fjende, nemlig hiv og aids.
Og det er desværre tvivlsomt, om 'Aids ist ein Massenmörder'-kampagnen, selv om den bestem er velment, bidrager til denne  alliance.

