Miliband åbner op for konstruktiv debat om EU-exit
Det kommende britiske parlamentsvalg har pludselig fået afgørende betydning for EU’s fremtid, efter oppositionsleder Ed Miliband har afvist at kaste Storbritannien ud i en folkeafstemning om landets EU-medlemskab


 
	Mange kommentatorer og politikere har haft for vane at sige »når« og ikke »hvis«, briterne skal stemme om landets fortsatte medlemskab af EU i 2017. Forventningen har været, at oppositionsleder Ed Miliband fra Labour ville føle sig tvunget til at matche den konservative premierminister David Camerons løfte om en sådan folkeafstemning.

	Men i denne uge overraskede Miliband imidlertid mange ved at tage et andet standpunkt: Labour vil ikke afholde en folkeafstemning efter det, Miliband beskriver som en »tilfældig tidsplan« fastsat af »et parti, der i voksende grad argumenterer for exit fra Europa«.

	Dog lover han briterne, hvoraf et flertal ifølge meningsmålingerne støtter en folkeafstemning, at de vil få deres ønske opfyldt, hvis Storbritannien kommer i en situation, hvor der skal afgives yderligere suverænitet til Bruxelles. Miliband forventer dog ikke, at det vil ske inden for næste regeringsperiode, der udløber i 2020.

	Euro-fori

	Mange i Europa vil byde Labours politik velkommen, selv om der ikke er nogen tvivl om, at Milibands position bygger på næsten lige så megen indenrigspolitisk kalkulation som Camerons.

	Mens sidstnævnte forsøger at få den EU-fjendtlige fløj i Det Konservative Parti til at bakke op om ham og forhindre yderligere vælgerflugt til UK Independent Party (UKIP), har også Miliband blikket fæstet på mandatfordelingen efter næste parlamentsvalg, der skal finde sted i 2015.

	Nok vil han skræmme nogle vælgere væk med sit nej til en automatisk folkeafstemning i 2017, men samtidig er det en politik, der vil være lettere at forene med de EU-venlige Liberaldemokrater, der igen kan komme til at spille en nøglerolle som kongemager efter valget.

	Briterne i centrum

	Uanset hvad Milibands motiver er, betyder hans udmelding, dog unægtelig, at det pludselig spiller en væsentlig rolle for EU, hvem der vinder det næste britiske parlamentsvalg.

	Vinder Cameron, vil de øvrige 27 medlemslande blive tvunget til at tage øjnene af den igangværende opbygning af en ny økonomisk og politisk struktur for eurozonen og i stedet diskutere en række krav stillet af ét medlemsland, fordi alternativet risikerer at koste unionen et af sine vigtigste medlemmer. Vinder Miliband vil reformer stadig være på dagsordenen, men tidsrammen – og forhandlingsklimaet – vil være et helt andet.

	Ingen EU-politiker har en stemme ved det valg, der vil afgøre, om der bliver udskrevet en afstemning om Storbritanniens fremtid inden for unionen.

	Alligevel er der ingen tvivl om, at udviklingen inden for unionen frem til valget i maj 2015 vil være med til at afgøre, om det bliver den – fra et europæisk synspunkt – mere konstruktive Miliband, de øvrige regeringsledere kommer til at forhandle med, eller om det bliver den pressede Cameron, der har irriteret mange af EU-parterne med sine krav om vidtrækkende ændringer på et tidspunkt, hvor unionen står midt i sin værste økonomiske krise nogensinde.

	Reformtest

	Om briternes – og for den sags skyld millioner af andre EU-borgeres – utilfredshed med unionen dulmes eller forstærkes afhænger i høj grad af, hvorvidt der i Bruxelles synes at være en anerkendelse af, at der er en række problemer, som – med Milibands ord – gør, at EU i øjeblikket »ikke fungerer for Storbritannien«.

	Der er en følelse af et demokratisk underskud. Af at unionen pådutter landene beslutninger, som de hjemlige folkevalgte politikere er imod – det er især blevet tydeligt i løbet krisen. Og af at den fri bevægelighed er blevet for fri og har ført til kulturelle ændringer, mange ikke bryder sig om.

	Hvis EU’s toppolitikere formår at komme med et modsvar, der viser, at de tager bekymringerne alvorligt og tager føringen i en reformdebat og proces, der kan gå hånd i hånd med de igangværende reformer af eurozonens struktur – frem for at være en ukoordineret øvelse på sidelinjen – vil det unægteligt styrke den mere EU-konstruktive fløj i Storbritannien.

	Den strategi vil nemlig tage megen af luften ud af Camerons trods alt begrundede kritik af en union – og samtidig vise utilfredse EU-borgere, at de bliver taget alvorligt.

	Vælger EU-politikerne omvendt at ignorere utilfredsheden og f.eks. isolere og ignorere de populistiske stemmer, der ser ud til at komme til at optage op mod en tredjedel af parlamentet efter europaparlamentsvalget til maj, har man samtidig gjort sit til at få Cameron og de EU-fjendtlige konservative på nakken indtil 2017.

	 

