Børns integration kræver forældreinddragelse
Det er mærkeligt, at vi kan blive ved med at overse, at integrationen af flygtninge- og indvandrerbørn ikke lader sig gøre uden om deres forældre


Integrationen af tosprogede børn fejler, både i daginstitutionerne og i skolen. Det fremgik klart af Information den 25. august. Og årsagen er også klar. De såkaldte sprogpladser er &raquo;ubrugelige, fordi de ikke tager højde for minoritetsfamiliernes behov&laquo;, siger lektor ved Professionshøjskolen UCC Üzeyir Tireli. Og forsker i pædagogik og migration ved Københavns Universitet Marta Padovan-Özdemir supplerer: &raquo;Ligesom alle andre familier går tosprogede forældre efter, hvad der er trygt.&laquo;Mærkeligt, at vi kan blive ved med at overse, at integrationen af flygtninge- og indvandrerbørn ikke lader sig gøre uden om deres forældre. Ingen behøver at være i tvivl om, at praktisk talt alle flygtninge- og indvandrerforældre ønsker, at deres børn skal blive godt integrerede i det samfund, de skal vokse op i. Men for mange er vort samfund vanskeligt at greje.På Holbæk Sprogcenter etablerede vi for mange år siden en integrationsbørnehave. Baggrunden var, at vi havde en del tilfælde, hvor forældre trak deres børn ud af børnehaven bl.a. med den begrundelse, at børnene blev vanrøgtet. For eksempel mødte et forældrepar op på mit kontor og sagde, at de var nødt til at gå i skole på skift, fordi en af dem måtte være hjemme og passe datteren på fire år. De havde dag efter dag oplevet, at selv om de sendte hende af sted til børnehaven hver morgen i pænt, rent tøj, var hun møgbeskidt, når de hentede hende. Og de havde selv set, hvordan børnene løb rundt ude i efterårspjaskvejret, uden at personalet havde styr på dem.IntegrationsbørnehaveDet var en række kultursammenstød af den art, der fik os til at lave vores egen børnehave på skolen med en erfaren leder og et par tosprogede medhjælpere. Fordelene var åbenbare: Forældrene var lige ved siden af, hvis der var problemer. Det betød meget for dem. De lærte, hvordan dagsrytmen og principperne var i en dansk børnehave, og lederen kunne orientere lærerne om typiske misforståelser, som de gerne måtte tage op i undervisningen.Meningen var jo, at børnene så hurtigt som muligt skulle sluses over i deres rigtige børnehave. Derfor var der hyppige ekskursioner med børnene rundt til de aftagende børnehaver, hvor de spiste og legede med børnene dér. Det var udbytterigt, både for børnene og for personalet i de besøgende børnehaver. Men desværre blev mange af børnene ikke udsluset som planlagt. Ventetider i de kommunale børnehaver gjorde, at vores børn blev placeret bagest i køen. Så efter et par år måtte vi lukke vores børnehave igen. Så meget for integrationen!Det er uvist, hvad vores integrationsbørnehave kom til at betyde for børnenes integration. Men vi ved, at forældrene oplevede det som en stor hjælp. Det gav dem tryghed i deres vanskelige omstillingsproces.Åbenbart har kommunerne og deres ansatte intet lært. Man bliver stadig overrasket over, at man ikke bare kan hive indvandrerbørn ud af deres familier og putte dem ind i forkromede integrationsprojekter uden at inddrage deres forældre i processen. Man er så skråsikker på, at vores måde at gribe tingene an på er den eneste rigtige, at man ikke får den tanke at bruge tid og kræfter på at lytte og høre om de betænkeligheder, der plager mange indvandrerforældre, og som man er nødt til at tage alvorligt, hvis man virkelig ønsker dem integreret og ikke bare ønsker at køre et projekt og give forældrene skylden, når det ikke lykkes.Hvis ikke vi skal se de samme avisoverskrifter om 20 år, må lærere, pædagoger og socialrådgivere lære at lytte til indvandrerbørnenes forældre og tage deres betænkeligheder og utryghed alvorligt.Giv tid til samtalenDet er tankevækkende, at det åbenbart er lettere at praktisere integration, når det går den modsatte vej. Som det fremgik af Information forrige tirsdag, har de såkaldte ghettoskoler haft stor succes med at skaffe etnisk danske børn til deres skoler. De har opsøgt forældre og på den måde fået nedbrudt en masse tabuer, som det blev udtrykt. Hvis vi ville bruge lige så megen energi på at udrydde misforståelser og tabuer hos indvandrerfamilier og hos etnisk danske lærere og pædagoger, så det førte til, at vi kunne forstå dem, og de kunne forstå og acceptere de mærkelige måder, vi indretter vores samfund på, ville vejen være banet for en lykkelig integration.Det forudsætter en helhjertet indsats af kvalificerede mennesker, som bevilges tid til de fornødne samtaler. Og det burde være naturligt, at sprogcentrene i sammenhæng med deres samfundsundervisning tilbød alle kursister med børn en grundig introduktion til dansk børneinstitutions- og skolekultur &ndash; som vitterlig er meget forskellig fra praksis i de fleste andre kulturer. Hvilket vi danskere har umådelig svært ved at fatte.Henning Refsgaard er tidligere forstander for Holbæk Sprogcenter
