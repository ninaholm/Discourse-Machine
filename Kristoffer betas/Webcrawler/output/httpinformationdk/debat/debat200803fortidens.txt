Fortidens spøgelser



 Informations serie 'Fortidens spøgelser' minder mest af alt om selvrenselse. Alle artiklerne er en tilbagevisning af Bent Blüdnikows kritik. Det er der ingen, der bliver klogere af. 
Så er der mere forslag i det, Hans-Jørgen Nielsen gjorde i avisens bagsideleder 'Skammens dag' 9. september 1986. 10 år efter formand Maos død. 
Nielsen skrev bl.a. om formanden: 
" ... den kulturrevolution han nedkaldte over sit folk med dens millioner af døde og torterede ... var blot kulminationen på de foregående årtiers kampagner ..."
Derefter gik han over til at beskæftige sig med sin egen generationes knæfald for tyrannen 10-20 år før:
"Manden i krystalsarkofagen ... er imidlertid ikke kun et lig i lasten for kineserne. Han burde også være det for store dele af den såkaldte 68-generation i Vesten ... den vestlige tavshed blandt 68-intellektuelle er ... forbløffende ..."
Herefter gik han for med en god gammeldags omgang selvkritik, som han mente mange andre fra hans generation kunne trænge til:
"Hvor mange var det ikke, som i sin tid slugte hele floskulaturen og retorikken - uden enhver fornemmelse for, hvilke grufulde sociale realiteter, de dækkede over? Hvor mange ellers fintmærkende og nøjeregnende intellektuelle slugte alligevel ikke mere eller mindre den mest grovkornede og træhovede snak fra formandens papirer om dialektikken, klassekampen og folket, som om det var den højeste livsvisdom - på samme måde som mellemkrigstidens forfinede intellektuelle for sig selv kunne gøre dybsindigheder ud af Stalins vås?"
Han skrev videre:
"På det punkt burde der så ikke også her (blandt 68-generationen i Danmark, MP) efterhånden være en bitterhed, en følelse af at have ladet sig tage i røven ... og her er der ingen grund til, at der hersker forglemmelsens tavshed, modsat i Kina."
Han sluttede med på vegne af Information at tage skylden på sig selv og avisen ved at afslutte med følgende:
"Det er der grund til at understrege på netop denne dag på netop denne plads i netop denne avis, hvor Mao jo i sin levetid undertiden blev mødt med en på det nærmeste apologetisk hyldest. Det her er også en dag, hvor denne plads i bladet passende kan udstille sin tilbørlige skam."
Æret være Hans-Jørgen Nielsens minde.

