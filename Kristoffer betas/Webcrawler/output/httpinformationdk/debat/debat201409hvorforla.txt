Hvorfor skal vi læse Thomas Piketty?
Uafhængigt af politiske sympatier rejser den franske økonoms ’Kapitalen i det 21. århundrede’ væsentlige spørgsmål om, hvordan fordeling af indkomst og formue indvirker på økonomiens funktionsmåder
 Takket være Thomas Piketty er vores viden om den langsigtede indkomst- og formuefordeling er blevet dramatisk bedre, end den var for 15 år siden. Her ses han på sin arbejdsplads École d’économie de Paris.


 KRONIK – Thomas Pikettys bog Kapitalen i det 21. århundrede skabte mildt sagt en betydelig opmærksomhed, da den udkom på engelsk i foråret. Den opnåede topplaceringer på flere bestsellerlister og blev ivrigt kommenteret af en blanding af nobelprismodtagere, samfundsdebattører, og hvem der nu ellers følte sig kaldet. Vurderingerne har da også været blandede. Nogle har hyldet bogen og forudser, at den fundamentalt vil ændre vores forståelse af, hvordan økonomien fungerer.
Andre siger, at dens argumenter ikke holder, og at nogle af de data, den bygger på, er tvivlsomme. Til tider er debatten blevet stærkt polariseret og i de værste tilfælde er den forfaldet til en bizar ’er du for eller imod’-attitude (Hvad det så end skal betyde).
I min egen bog Introduktion til Thomas Pikettys Kapitalen i det 21. århundrede forsøger jeg at sammenfatte bogen og knytte an til udviklingen i de nordiske lande. Min væsentligste bevæggrund for at udgive dette skrift er mit håb om, at flere mennesker hermed sættes i stand til at deltage i en mere oplyst debat om væsentlige fremtidsspørgsmål, der angår os alle.
Banebrydende forskning
Pikettys bog lader sig på sin side bedst anskue som hans eget forsøg på at sammenfatte og forklare en række nye fakta om indkomst og formuefordeling, som vi er blevet bekendte med i løbet af det seneste årti. Disse nye kendsgerninger er igen resultatet af et forskningsprogram, som Piketty indledte i slutningen af ​​1990’erne, og som han siden har været meget aktiv i.
Forskningsprogrammets hovedformål har været at opnå en bedre forståelse af den langsigtede udvikling inden for indkomstforhold og formuefordeling. Hvor vi førhen var begrænset til at anvende data, der i de fleste tilfælde kun strakte sig tilbage til 1960’erne, har vi i dag et billede af disse fordelingsmønstre, der strækker sig over hele 1900-tallet og i nogle tilfælde endda endnu længere tilbage.
I processen er der fremkommet flere vigtige detaljer, der tvinger forskere til at genoverveje gængse forklaringer på den historiske udvikling, herunder frem for alt en revurdering af den tidligere udbredte antagelse, at den økonomiske udvikling automatisk bringer en mere jævn fordeling af indkomst med sig. Pikettys data tyder i stedet på, at samfundsrystelser i form af krige – og de politiske beslutninger, som er blevet truffet i relation til krige – ofte har spillet en større rolle, end vi tidligere har gjort os klart. Desuden har den nye forskning underbygget væsentligheden af at se på indkomst fra både kapital og arbejde samt af at pejle sig ind på forskelle i udvikling, der kan gøre sig gældende mellem de forskellige top-indkomstgrupper. Udviklingen for den rigeste procent har således ofte været meget forskellig fra udviklingen hos andre i den rigeste tiendedel. Takket være denne banebrydende forskning er det blevet muligt både at sætte de seneste årtiers udvikling i et klarere historisk perspektiv og at foretage mere retvisende sammenligninger mellem de enkelte lande.
Kapitalophobning og ulige løn
En overordnet konklusion er, at i de fleste lande er indkomstuligheden steget siden omkring 1980. Omfanget af denne ulighedsvækst har imidlertid varieret ganske markant. I lande som USA og Storbritannien er indkomstuligheden steget dramatisk, mens den i flere kontinentaleuropæiske lande knap nok er steget overhovedet. Selv om der er betydelige forskelle mellem de forskellige nordiske lande, kan vi stadig tale om en fælles udvikling, som er kendetegnet ved relativt store procentvise stigninger, men fra et historisk og internationalt lavt niveau. Dette hindrer ikke, at de nordiske lande – målt på absolutte tal – stadig er blandt de lande i verden, hvor indkomsten er mest jævnt fordelt. En anden vigtig forskel er, at den amerikanske udvikling siden 1980 primært har været drevet frem af øgede lønforskelle, mens kapital snarere end stigende indkomstforskelle på forskellig vis har spillet en vigtigere rolle i Europa og også i Skandinavien.
Vildledende enkelhed
Skridtet fra denne udvikling til den overordnede teori, som Thomas Piketty præsenterer i sin bog, er stor. I hvad jeg tolker som et forsøg på enkelthed og et ønske om at fremlægge en generelt sammenhængende historie, vælger han at kalde sammenhænge for love, hvilket givet et indtryk af universalitet. Samtidig understreger han dog igen og igen, at han ikke tror på uforanderlige lovmæssigheder, og at udviklingen altid vil være kontekstspecifik.
I sidste ende forstår jeg derfor hans budskab sådan, at vi ikke bør søge at opstille universelle teorier om, hvordan fordelingen af ​​indkomst og velstand udvikler sig. Teoriens enkelhed kan også være vildledende, når abstraktionsniveauet bliver så højt, at begreber kan fortolkes på mange forskellige måder. (Men så får vi også en teori, der gør krav på at kunne forklare overordnede økonomiske begivenheder over meget lange perioder – så alt andet end et højt abstraktionsniveau ville være meget overraskende.) Uanset hvad man end mener om Thomas Pikettys teorier og politiske forslag, har han uden tvivl bidraget med to vigtige ting:
For det første har hans indsats resulteret i, at vores viden om den langsigtede indkomst- og formuefordeling er blevet dramatisk bedre end for 15 år siden, og dette har allerede på væsentlige måder påvirket vores forståelse af historiske begivenheder. For det andet har han i kraft af sin bogs store gennemslagskraft skabt en stor debat om vigtige spørgsmål, der tvinger alle parter til at forholde sig til hans ideer. I skrivende stund er et meget stort antal af verdens bedste økonomer og samfundsforskere således beskæftigede med at forsøge at enten gendrive eller underbygge Thomas Pikettys argumenter.
Politiske holdninger
Skulle de ikke hellere engagere sig i noget andet? Er fordelingsspørgsmål ikke sekundære, og beror det i sidste ende ikke bare på personlige politiske præferencer?
Nej, absolut ikke. Der er flere måder, hvorpå fordelingen påvirker økonomiens funktionsmåder, uanset hvad man anser for at være en rimelig fordeling. For det første påvirkes alles incitamenter i samfundet af det forventede fordelingsudfald. En forventning om, at en bestemt adfærd – risikovillighed, uddannelse, hårdt arbejde osv. – vil resultere i et bestemt udfald i forhold til andre mulige udfald er, hvad der ofte fungerer som drivkraft for økonomien. Samtidig tilvejebringer fordelingsudfaldet et grundlag for alle personers videre ageren. Den, som starter med små ressourcer, har ikke samme position som den, der starter med en masse ressourcer, og afhængigt af, hvordan resten af ​​samfundet er organiseret, vil dette have forskellige konsekvenser for økonomien.
Vigtigst er måske forholdet mellem fordeling, og hvordan denne via politik påvirker vores måde at organisere samfundet på. En manglende evne til at fordele gevinsterne ved en bestemt politik på måder, der nyder tilstrækkelig accept, eller en manglende evne til at forklare legitimiteten af et bestemt fordelingsudfald påvirker de politiske holdninger. Dette kan igen føre til en politik, der skønt potentielt gavnlig for alle, vil blive mødt med modstand. Og dette kan igen skabe grobund for populisme og i værste fald resultere i en politik, som med sine løfter om en mere ligelig fordeling ofte kommer til at skade udviklingen.
Sådanne argumenter bør ikke afvises med en påstand om, at fordelingsspørgsmålet er sekundært eller subjektivt, men med en bedre forståelse af, hvad der påvirker fordelingen, og en diskussion om, hvordan den skal se ud og hvorfor.
Jesper Roine er svensk nationaløkonom, tilknyttet Stockholm Institute of Transition Economics ved Handelshögskolan i Stockholm
Oversat af Niels Ivar Larsen

