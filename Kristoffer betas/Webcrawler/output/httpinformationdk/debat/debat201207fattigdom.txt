Fattigdom jager ingen ud af hængekøjen
Skattereformen bygger på forestillingen om, at færre penge til de arbejdsløse betyder flere i arbejde. Men der er gode argumenter for, at det slet ikke er tilfældet


En vigtig del af den nyligt indgåede skattereform er som bekendt at mindreregulere overførselsindkomsterne i perioden 2016-2023. Det skulle ifølge Finansministeriets regnemaskine give 6.200 personer flere i øget arbejdsudbud.Ser vi bort fra den store usikkerhed, der hersker om disse tal, kan man ydermere spørge, om selve grundantagelserne i de økonomiske vejrudsigter holder vand.Som det også blev påpeget i artiklen ’Skattereformens perfekte modelmennesker’ (Information den 23. juni), er faktiske empiriske undersøgelser af antagelserne om effekter af nedsatte ydelser både sparsomme og tvivlsomme.Man kan komme med et kvalificeret bud på antagelsernes rigtighed ved at anvende spørgeskemaundersøgelsen Arbejde og tilbagetrækning fra 2006. Den viser, at fattigste arbejdsløse, der jo har de højeste incitamenter for at øge deres indkomstgrundlag, ikke gør brug af flere jobsøgningsaktiviteter end de arbejdsløse, der har en stærkere økonomi. Hvis man sammenligner arbejdsløse på overførselsindkomster under 10.000 kroner om måneden med gruppen af arbejdsløse, der modtager mere end 15.000 kroner om måneden, viser det sig, at førstnævnte gruppe gør brug af en tredjedel færre jobsøgningsaktiviteter som f.eks. brug af socialt netværk, henvendelser til jobcentre, indrykninger og besvarelser af jobannoncer osv. I sig selv får økonomisk smalhals altså ikke arbejdsløse ind i jobkampen.Omvendt ser der ud til at være mere hold i hængekøjehypotesen, når vi spørger til forventet løngevinst. Jo mere man forventer at få ud af at få et arbejde, des mere gør man for at få et.Gode jobudsigter, høj aktivitetArbejdsløse, der forventer en gevinst på mere end 4.000 kroner ved at komme i arbejde, gør brug af næsten 50 pct. flere jobsøgningsaktiviteter end arbejdsløse, der forventer at tjene 500 kroner ekstra eller mindre om måneden.Hvordan skal vi tolke undersøgelsens resultater? På den ene side ser fattigere arbejdsløse ikke ud til at være mere aktive end bedre økonomisk stillede ledige. Faktisk tværtimod. Undersøgelsen understøtter altså ikke ideen om, at det hjælper at skære ned på ydelserne.På den anden side er der jo alligevel sammenfald mellem forventet økonomisk gevinst og jobsøgning. Så hvis store økonomiske gevinster motiverer folk til at intensivere jobjagten, gælder det så ikke blot om at sænke overførslerne tilstrækkeligt, så også de lavestlønnede job bliver attraktive?Man kan tyde de tilsyneladende modstridende resultater ved at pege på, at det sidstnævnte resultat handler om gevinsten ved de job, der er tilgængelige, mens den lavere søgeaktivitet blandt de fattigste arbejdsløse handler om den økonomiske situation, de befinder sig nu og her. Man vil selvfølgelig gerne løbe efter et velbetalt job. Og måske endnu vigtigere end lønnen er det, at de velbetalte job ofte er af den mere spændende slags.Fattige uden netværkHvis man alligevel vælger at sænke ydelserne, vil det ikke alene have store sociale og fordelingsmæssige, det vil heller ikke nødvendigvis øge de fattigstes indsats for at finde arbejde. For det faktum, at de fattigste arbejdsløse gør brug af færre jobsøgningsaktiviteter, går dårligt i spænd med hængekøjehypotesen. Faktisk tyder deres adfærd på, at hypotesen skal vendes om: Jo fattigere du er, desto mere hænger du fast i hængekøjen.Alt peger nemlig på, at de personlige ressourcer, der kræves for aktivt at søge job, afhænger af, hvor relativt fattig man er. Vi ved jo også, at økonomiske problemer ikke er fordrende for muligheden for at deltage aktivt og socialt og dermed skabe sig de netværk, der er så vigtige for jobchancerne. Man har simpelthen adgang til færre fora, der byder på muligheder for at søge job. Samtidig ved vi, at relativ fattigdom hænger tæt sammen med lav selvtillid og selvværd, hvilket heller ikke er fordrende for jobchancerne. Som på alle livets andre områder er selvtillid ikke helt dårligt at have.Hullet sikkerhedDet er i høj grad ovenstående tolkning af arbejdsløshedsproblemet, som den berømmede danske flexicurity-model er baseret på. Spørgsmålet er, om vi med de små skridts politik godt i gang med at fjerne security-elementet i flexicurity.Satsreguleringen af overførselsindkomsterne indeholdt faktisk i forvejen en lille, teknisk underkompensation, der har betydet, at ydelserne allerede er sakket noget bag ud over en årrække. Dertil kommer, at tiltag som halveringen af dagpengeperioden trækker i samme retning.Sammenholder vi det med det faktum, at skatten på arbejde faktisk er lav her i landet, ser argumentet for at bruge skattepolitikken til at omfordele fra arbejdsløse til arbejdshavende ikke bedre ud. OECD-rapporten Taxing Wages 2012 viser, at den gennemsnitlige skat på arbejde i Danmark ligger under gennemsnittet for 21 OECD-lande, og tættere på USA end lande som Tyskland, Sverige og Finland. Det gælder for både høje og lave indkomster. Kun marginalskatten for de højeste indkomstgrupper ligger over gennemsnittet. Så selv om det samlede skattetryk i Danmark er højt, er det en myte, at skatten på arbejde er høj, og at danskerne skulle have dårligere incitamenter til at arbejde end andre europæiske folkefærd.Det er med andre ord svært at abonnere på forestillingen om, at øget arbejdsudbud er det mest presserende hensyn i den aktuelle økonomiske situation, og at relativt fattigere arbejdsløse er bedre til at udbyde deres arbejdskraft.Kristian Kongshøj er ph.d.-studerende ved Institut for Statskundskab på Aalborg Universitet
