Politikere fjumrer på sociale medier
Danske politikere kunne lære af Obama. Han opdaterer kun sine statuslinjer, når der er vigtige budskaber, der skal frem. For ellers ender Facebook-opdateringerne som alt muligt andet muzak på nettet


 »Bager boller i køkkenet med ungerne.«
»På vej til yoga.«
»Finansloven er uansvarlig.«
Listen kan fortsættes med mere eller mindre interessante Facebook-opdateringer fra politikere, der forsøger at fremstå som både seriøse politikere og mennesker med familier, forkølelser og følelser.
Rækken af menige folketingspolitikere, som bruger Facebook, er eksploderet. Mediet bruges ikke alene af partilederne til at formidle politiske statements, prøveballoner og meninger, men også af MF'erne til at kommunikere information ud til vælgerne konstant. Det skal få os til at føle, at vi kender politikerne som mennesker, deres følelser og politik  - måske at vi får et lille kick ud af at se ind i deres intimsfære, og måske falder krydset der næste gang.
Problemet er ikke, at politikerne kommunikerer på Facebook. Det er fint nok. Problemet er, at politikerne kommunikerer hele tiden. En gammel sandhed i politisk kommunikation og  kampagneteori går på, at man skal vælge sine sager og dagsordener med omhu.  Udmeldinger skal ske med nænsomhed. Jo mere man snakker, jo mere støj bliver der på linjen - og budskaberne drukner.
Muzak og støj
Det er vigtigt, at politikernes kommunikation på sociale medier er en del af en overordnet stringent politisk kommunikationsstrategi i sync med den overordnede politiske linje. Politikernes Facebook-opdateringer ender ofte med at blive ensformige og useriøse og ender som muzak på nettet da alt kommunikeres ud. Ulempen ved at kommunikere alt ud er, at politikernes statements bliver lige gyldige - og dermed ligegyldige.
Vestager har lært det
Problemet er, at indlæg omkring »museumsbesøg med ungerne« bliver sidestillet med vigtige store  politiske beslutninger som »i dag præsenterer vi en ny bandepakke«. Dermed bliver dét, at politikerne »lige har bagt boller« sidestillet med milliardinvesteringer i banenettet i Danmark.
Hvis backstage-informationen skal kommunikeres ud, bør det smeltes sammen med den politiske strategi på en smart måde, så kommunikationen fremstår sammenhængende. Enkelte politikere - som eksempelvis Margrethe Vestager, Villy Søvndal og Lars Løkke Rasmussen  - har fundet ud af dette forlængst, men et hav af andre politikere skriver løs uden mål og med. Vestager formår eksempelvis fint at kombinere »hjemmebag i køkkenet« med den politiske bolledej, som eksempelvis her den 26. marts på Twitter: »Jordbærkage hos Helle TS. God begyndelse på vanskelige forhandlinger med S og SF. Og så er der det, vi er enige om, eks. klima og vækstpakke.«
Ingen spredehagl
I stedet for at skyde med spredehagl er det vigtigt, at politikerne nøje udvælger enkelte statements fra både det politiske og det private liv, som så kan udbasuneres. Et enkelt præcist skud er bedre end spredehagl.
En politiker som har forstået Facebook-formen er ikke overraskende den amerikanske præsident Barack Obama. Om det er fordi, Obama har haft Facebook-grundlæggeren Mark Zuckerberg i sin rådgivningskreds vides ikke, men faktum er, at verdens mægtigste mand kun popper op engang imellem på Facebook og Twitter - og når det sker, så er det med vigtige politiske udmeldinger. Modsat danske politikere, der skal genvælges i deres kreds har verden mægtigste mand ganske enkelt ikke samme behov for at pleje hjemstavnsvælgerne, men alligevel kunne danske politikere lære en del af Obama ved ikke at være synlige hele tiden på de sociale medier - det bliver kort sagt mere spændende, når der længere mellem snapsene. Obama popper op, når der er vigtige ting der skal kommunikeres ud - som eksempelvis Obamas kæphest: sundhedsreformen. Det ville da også virke komisk, hvis der en tilfældig efterårsmorgen var offentliggjort et indlæg på Facebook, hvor Obama skriver: »In the Kitchen with Michelle, watching Oprah on TV, having a nice Weekend without Politics.«
Ikke just det man ville  kalde White House-potential.
Mikael Kristensen er cand.mag. i medievidenskab med speciale i politisk kommunikation. Blogger på politisk-analyse.dk

