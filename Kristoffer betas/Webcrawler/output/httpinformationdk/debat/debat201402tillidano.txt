Tillid til de anonyme
Det kræver en ordentlig omgang tillid at sluge nyheder som dem, man finder i ’Den anonyme socialdemokrat’. Måske er det tid til, at medierne, forlæggerne og journalisterne øger vores muligheder for at kontrollere deres historier


 
	»Doveryai, no proveryai« – frit oversat: »Hav tillid, men udøv kontrol« – er et gammelt russisk ordsprog, som den store kommunikator præsident Ronald Reagan gjorde til sit, da han satte sig ned og forhandlede med Sovjets Mikhail Gorbatjov.

	Vladimir Iljitj Lenin havde formentlig ordsproget i baghovedet, da han i 1900 skrev det, der senere blev omskrevet til »Tillid er godt, kontrol er bedre«. Han skrev, at det er »en alvorlig synd at acceptere noget som helst baseret på tillid uden først at anvende en kritisk metode« – den »enkle fortolkning« er helt åbenlyst utilstrækkelig. Selv om millioner af leninister og senere stalinister konsekvent i 100 år valgte at ignorere Lenins (og Reagans) råd, er der i den offentlige debat brug for genoplive og følge det.

	Selv om journalister, politikere og spindoktorer rangerer lavest på den danske troværdighedsskala, har vi alligevel stor tillid til de nyheder, som spredes af både traditionelle og nye medier. Vi tror altså ikke på kommunikatorerne, men til gengæld tror vi på de medier, de kommunikerer i. 86 procent af os mener nemlig, at nyhedsmedierne er troværdige. Vi stoler mest på traditionelle medier (radio ligger allerhøjest på skalaen). Det begynder at halte, når det gælder onlinemedier, som 67 procent mener er troværdige ifølge Radius Kommunikations undersøgelse fra juni 2013.

	En ’nyhed’ er en udefinerbar størrelse. På de sociale medier er nyhedsbegrebet altfavnende – billedet af katten med de nye killinger og meddelelsen fra en politiker, der skifter parti, er nyheder. Det er et tweet om en bombeeksplosion eller et tyveri i sommerhuset også.

	I den forløbne uge har stort set samtlige medier – både gamle og nye – beskæftiget sig med Den hemmelige socialdemokrat, som både er titlen på en bog og navnet på forfatteren. Anonymitet kalder på nysgerrighed, ikke nødvendigvis troværdighed.

	En bog anses ikke normalt for at være et nyhedsmedie, men forlagets effektive markedsføring kombineret med en dybt usikker situation hos Socialdemokraterne og journalistikkens indre drift mod skibskatastrofer, hærværk og pludselig død er en virkningsfuld cocktail.

	Og vi brugere står tilbage med en afmagtsfølelse, fordi vi ikke er i stand til at kontrollere noget. Vi er henvist til tillid. Tillid til forlaget, tillid til en anonym forfatter, tillid til alle de journalister og kommentatorer, der spørger, problematiserer og gætter. For hvad kan vi andet end forlade os på tilliden, når vi ikke kan kontrollere?

	Kreativ direktør Jakob Kvist fra Peoples Press gav i virkeligheden – måske uafvidende – en meget præcis definition af en journalistik i krise, da han mandag aften i DR2’s Deadline sagde: »Det er en subjektiv beskrivelse set derfra, hvor jeg sidder. Det er jo en hybrid form – i mine øjne en moderne form – men det er ikke et stykke moderne journalistik, men den form for manipulation, den form for interesseforvaltning, der er i medierne hele tiden, hver eneste dag. Det tror jeg i langt højere grad er gået op for borgerne, end det er for medierne selv.«

	Nøgleordet er interesseforvaltning. Og nøglen til den forståelse, som Kvist optimistisk mener, at borgerne har (i modsætning til medierne), ligger i det modsatte af tillid, nemlig kontrol. Kontrol gennem åbenhed. Hvem kan kontrollere noget så lukket som en anonym skribent?

	Ugens store mediehistorie handler i høj grad om lukkethed og dermed begrænsede muligheder for kontrol. Den ender som et spørgsmål om tillid. Tillid til en anonym MF’er (eller flere eller en journalist eller ... ). Tillid til forlaget, der selvfølgelig lever af at sælge bøger. Tillid til både medierne og ikke mindst til de journalister, der leverer indholdet.

	Det er en ordentlig mundfuld tillid, der kræves.

	Tirsdag kom rapporten Trustmark af journalist Pernille Tranberg fra Syddansk Universitet. Den afdækker, hvordan mediebrugerne får sværere og sværere ved at skille skæg fra snot i nyhedsstrømmen. Den giver yderligere stof til eftertanke. Hun beskriver, hvordan grænsen mellem journalistik og kommercielt indhold langsomt, men sikkert skrider. Og den fastslår, at kun mediernes (og ikke mindst netmediernes) åbne fremlæggelse af dokumentation og metoder samt offentliggørelse af et forpligtende etisk og publicistisk regelsæt kan medvirke til, at brugerne kan tilbydes den kontrolmulighed, som skaber tillid.

Lasse Jensen er vært på p1-programmet ’Mennesker og Medier

