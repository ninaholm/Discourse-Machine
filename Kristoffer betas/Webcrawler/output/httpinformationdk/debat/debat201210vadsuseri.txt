Vads useriøse spekulationer



 I kronikken den 26. oktober giver Hans Jørgen Vad sit ’svar’ på min tidligere kronik om de særlige forhold, der gør sig gældende for finansloven i modsætning til al anden lovgivning. Herunder påstår han, at jeg er »med til at forstærke de myter, som skal presse EL til ’finanslovsansvarlighed’«, at Enhedslisten »kan stemme for en samlet finanslov og blot kræve enkeltafstemninger om de dele, vi er imod«, og mere af samme skuffe. Det blev i den redaktionelle manchet til, at jeg ganske enkelt skulle have anbefalet EL at stemme for finansloven.
Det er ganske enkelt uvederhæftigt. Jeg skrev blandt andet, at »mit ærinde er ikke at overtale EL til at bøje af og redde regeringen. Jeg kan godt forstille mig en udvikling i de følgende måneder, som gør, at EL alvorligt må overveje, om det alt i alt er en fordel eller ej at lade SRSF-regeringen fortsætte.« Videre skrev jeg, at »det må være regeringens eget ansvar at finde sit parlamentariske flertal for hver enkelt vedtagelse.«
Hvordan man på dét grundlag kan nå frem til, at jeg har anbefalet EL at stemme for finansloven(underforstået: under alle omstændigheder), er ret uforståeligt. Seriøst er det i hvert fald ikke. Men det bliver selvfølgelig nemmere, når Vad venter med sit svar til den 11. time – og kan føle sig ret sikker på, at hverken læserne eller EL‘s bagland kan huske, hvad jeg faktisk skrev for fire måneder siden. Med så fordrejet et udgangspunkt ser jeg ingen grund til at gå ind på Vads øvrige spekulationer, men anbefaler interesserede at finde den rigtige tekst på information.dk.
Katalog over vedtagelser
EL meddelte dengang, at man ville gå ud i en omfattende debat med vælgerne. Jeg er en af dem og fulgte opfordringen med bemeldte kronik.
Sigtet var som nævnt at præcisere finanslovens helt særlige ’status’: På den ene side stort set kun et katalog over tidligere vedtagelser, ofte med skiftende flertal. På den anden side, at den altid er et kabinetsspørgsmål. Derudover at udrydde den misforståelse, at man ved eventuelt at stemme for kunne tages til indtægt for alt, hvad der var vedtaget af andre, og som man ihærdigt havde bekæmpet.
Vad kan måske forklare, hvordan EL sidste år kunne stemme for en finanslov, hvor den dagpengereform, man ihærdigt har modarbejdet, var indarbejdet. Var det en fejltagelse – eller Vad?
Preben Wilhjelms kronik ’Afmytologisér finansloven’ kan læses på www.information.dk/315036
Preben Wilhjelm, forhenværende MF (VS)

