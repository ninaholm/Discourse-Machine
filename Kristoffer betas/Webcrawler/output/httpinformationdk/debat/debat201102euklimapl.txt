EU-klimaplan er et skridt fremad

Greenpeace ser optimistisk på klimaplanen.

Jørgen Henningsen (JH), medlem af regeringens klimakommission, udtrykker 23. februar forundring over pressens og ngo-verdenens begejstring for et udkast til en meddelelse fra EU's klimakommissær Connie Hedegaard om, hvordan EU inden 2050 nedsætter sin udledning af drivhusgasser på hjemmebanen med 80 procent i forhold til 1990.I Greenpeace har vi, om ikke haft hænderne oppe, så nikket anerkendende til EU-Kommissionens 2050-udspil. Især fordi det viser, at en omkostningseffektiv vej til de 80 procentsreduktion i 2050 forudsætter en reduktion i EU på 25 procent i 2020. Vi mener, at der hurtigst muligt bør træffes en beslutning i EU om en hjemlig reduktion på mindst 30 procent. Det er en rimelig forpligtelse fra en gruppe rige lande, hvis vi skal overholde målsætningen om at begrænse den global temperaturstigning til under 2 grader.Men vi konstaterer ligesom JH, at en 25 procent hjemlig reduktion i virkeligheden er et meget stort skridt i forhold til EU's nu gældende 20 procent reduktionsmålsætning, og til de 30 procent, som nu diskuteres, fordi disse mål for en meget stor dels vedkommende bliver indfriet ved køb af klimamæssigt stærkt diskutable CDM-kreditter uden for EU's grænser.Vi deler i øvrigt også bekymringen om, hvorvidt EU kommer til at efterleve den forøgelse af energieffektiviteten (EE) med 20 procent frem til 2020, som er en væsentlig forudsætning for, at de 25 procent hjemlig reduktion kan nås. Vage løfter fører os definitivt ikke i mål. JH mener, at der her ikke er noget nyt under solen.Gode elementerVi har ikke set udkastet til den nye EE-handlingsplan, som EU's energikommissær har på bedding. Uden bindende mål er øget energieffektivitet et fatamorgana. Derfor bliver det vigtigt at holde EU fast på, at stats- og regeringslederne på deres møde 4. februar udtalte, at EE målet på 20 procent skal opfyldes.Endelig har JH ret i, at CO2-kvotehandelssystemet ikke fører til, at energibesparelser i de omfattede sektorer automatisk omsættes til en mindre udledning af CO2. JH overser imidlertid her, at energibesparelser i de ikke-omfattede sektorer giver anledning til CO2-reduktion. Og vi undrer os i øvrigt over, at JH ikke nævner, at det i 2050-udkastet foreslås, at EU's CO2-kvoteloft for perioden 2013-2020 strammes op, ved at fjerne udslipstilladelser i elsektoren og industrien, svarende til 500 til 800 millioner tons CO2. Det vil føre til en højere CO2-pris, og vil tilskynde medlemsstater og virksomheder til at øge energieffektiviteten og omstille til vedvarende energi.For god ordens skyld skal det siges, at den samlede EU-Kommission endnu ikke har godkendt planen, og at der givetvis er medlemsstater, som vil forsøge at skyde hele eller dele af planen ned.
