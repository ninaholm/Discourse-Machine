Reformer er omvendt velgørenhed
I velfærdsstaten var reformer systemforandrende og byggede på solidaritet. I dag er reformer systemunderstøttende og udtryk for omvendt velgørenhed


 Regeringen har indgået brede forlig om to reformer. Den ene reform handler om skat og den anden om førtidspension og fleksjob. Men samtidig handler begge reformer om den måde, der bliver ført politik og lavet reformer på i dag. De er udtryk for en dybt forankret tendens: Politik som omvendt velgørenhed.
Velgørenhed er bestemt ikke et nyt fænomen. Men der er over de seneste årtier sket en radikal udvikling. Velgørenheden er blevet generaliseret i takt med rigdommen. I fattige samfund er velgørenhed forbeholdt overklassen, for når fattige hjælper hinanden, er det ikke velgørenhed, men solidaritet.
Systemets anden side
Velgørenhed er den anden side af det økonomiske system. Det er en rest eller et overskud, der kan fordeles, når pengene er tjent, og videreførelsen af systemet er sikret. Indtil Anden Verdenskrig var der tale om et marginalt fænomen, der helt stod i skyggen af kapitalismens virkemåde. Det er ikke længere tilfældet.
Velgørenhed er blevet en integreret del af det at drive virksomhed. Der skal tjenes penge og konkurreres – men det skal ske på en velgørende måde. Arbejderne skal have rettigheder, lokalsamfundet skal respekteres, kulturen skal sponsoreres, der skal betales skat, og værket skal helst krones med en almennyttig fond.
Det kan være til glæde for mange mennesker, men der er ingen tvivl om, at det er velgørenhed. Grundlaget for alle disse hensyn er nemlig virksomhedernes kerneaktiviteter i det økonomiske system, ligesom individuel velgørenhed udspringer af overskud fra lønarbejde, forretning og spekulation. Velgørenhed forudsætter rigdom, og rigdom forudsætter økonomisk succes. Derfor er velgørenhed den anden side af det økonomiske system. Det gælder også, når den integreres i forbrug og politik.
Ligesom sin spejling på produktionssiden er politisk forbrug et led i udbredelsen af velgørenhed. Forbruget opfylder sin rolle i reproduktionen af det økonomiske system ved at være voksende og i vareform, men samtidig er der et overskud i form af velgørenhed, eksempelvis økologi og fair trade. Men vi kan også identificere en ny tendens, idet velgørenheden er blevet fuldt integreret i kapitalismen.
Nyt paradoks
Velgørenhed har altid haft en legitimerende rolle i forhold til det økonomiske system, men i dag ser vi en radikal udglatning, idet velgørenheden er allestedsnærværende. Velgørenheden er blevet systemets skinnende forside, mens kapitalismen er den fortrængte bagside.
Vi lever ikke længere i velfærdsstaten, der byggede på solidaritet. Velfærdsstaten var en kollektiv bestræbelse på at løfte samfundet ud af fattigdommen. Det var også et systemforandrende projekt og hermed fundamentalt forskelligt fra velgørenhed, der er systemunderstøttende. Da samfundet blev rigt, blev solidaritet og systemforandring imidlertid erstattet af velgørenhed.
Denne udvikling er sket løbende, men 1990’erne var skelsættende, da et nyt paradoks manifesterede sig i dette årti: Velgørenhedsparadokset.
Paradokset er, at velgørenhed forudsætter rigdom, men at større rigdom fører til mindre velgørenhed. Dette paradoks gennemsyrer samfundet i dag. I velfærdsstaten steg ligheden i takt med rigdommen. I de seneste årtier har vi paradoksalt nok set en systematisk stigende ulighed, selv om samfundet fortsat er blevet rigere.
Samtidig bliver systemresten konsekvent reduceret. Det økonomiske system fylder næsten hele billedet. 99 pct. af samfundets ressourcer er omfattet af konsensus i form af ’økonomisk ansvarlighed’. Den politiske debat omhandler forskellige bud på anvendelse af ’det økonomiske råderum’ på et par håndfulde milliarder. Det er politik som velgørenhed.
Aktuelle reformer
I velfærdsstaten var reformer systemforandrende og byggede på solidaritet. I dag er reformer systemunderstøttende og udtryk for omvendt velgørenhed.
De to aktuelle reformer bygger på brede politiske flertal og ligger i direkte forlængelse af de senere års reformer. De flytter også kun rundt på små milliardbeløb, selv om de rækker mange år ud i fremtiden.
Skattereformen giver skattelettelser til de mest privilegerede, dem med job, og favoriserer særligt de højest lønnede. Omvendt reduceres overførslerne til de mindst privilegerede, dem uden job.
Reformen af førtidspension og fleksjob overfører 1,9 milliarder kroner fra personer udenfor eller på kanten af arbejdsmarkedet til forskning og uddannelse, dvs. fra nogle af samfundets svageste grupper til den mest privilegerede gruppe i den kognitive kapitalisme.
Regeringens fremtidige reformplaner peger i helt samme retning.
 
Peter Nielsen er lektor på RUC

