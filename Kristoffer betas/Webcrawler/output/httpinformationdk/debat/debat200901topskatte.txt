Hvad skal vi med (top)skattelettelser?
Skattelettelser vil således kun stimulere forbruget og den indenlandske efterspørgsel og dermed økonomien i meget begrænset omfang


 Regeringen har sat skattelettelser som det vigtigste tema på den skattepolitiske dagsorden. Også dele af oppositionen har signaleret tilslutning til lettelse af skatten på arbejde og reduktion i topskatten, selv om oppositionen til forskel fra regeringen samlet ser skattereformen som en skatteomlægning. 
Denne partipolitiske enighed om vigtigheden af skattelettelser synes imidlertid ikke genspejlet hos befolkningen, hvor en aktuel undersøgelse tværtimod har vist, at man gerne vil betale mere skat for bedre velfærd. Og der er også god grund til at være kritisk over for dette nyliberalistisk inspirerede skattelettelsesdogme. For det første fordi skattestop og skattelettelser har betydet en alvorlig udhuling af det økonomiske grundlag for velfærdsydelserne. Mellem 36 og 40 mia. kr. har det offentlig tabt i indtægter siden 2001. 
Denne gradvise udhuling af velfærdsstatens indtægtsgrundlag har selvfølgelig krævet en modsvarende tilbageholdenhed med udgifterne til velfærdsydelser. Det offentlige forbrug har således konstant haltet efter væksten i økonomi og velstand. Der er derfor i dag et massivt behov for genoprettelse, fornyelse og udvikling af velfærden.
Stærkeste skuldre
Skadevirkningerne af regeringens skattestop og skattelettelsespolitik har også indbefattet en udhuling af omfordelingen gennem skattesystemet. Samlet har de højere indkomster fået langt større skattelettelser end de lavere indkomster. Mens de fattigste 30 procent har fået 1,2 - 1,3 procent lettelse i forhold til bruttoindkomsten har den rigeste tredjedel fået 3,1 - 3,5 procent. De senere års politik har således systematisk forringet progressionen i skattesystemet og udhulet princippet om skat efter evne og om, at de stærkeste skuldre skal bære de tungeste byrder
Den hidtidige udvikling i skattesystemet peger således på ingen måde på yderligere skattelettelser, som topprioritet. Tværtimod er de største behov for en skattereform at forbedre det økonomiske grundlag for velfærden gennem sikring og forøgelse af skatteindtægterne og forbedring af progressionen i skattesystemet, således at skat efter evne princippet reetableres.
Dette sidste understreges kun af, at det af klima-, energi - og miljøpolitiske grunde vil være rigtigt som led i en skattereform at forhøje energi og miljøafgifter være rigtigt at gøre dette. Disse vender imidlertid overvejende den tunge ende nedad og vil derfor skærpe behovet for en stærkere progression i skattesystemet i øvrigt.
Imidlertid begrundes de nyliberale krav om skattelettelser også med, at skattelettelser hævdes at ville skabe beskæftigelse og økonomisk vækst, ja ligefrem være mere eller mindre selvfinansierende. Senest har Det Økonomiske Råd skønnet en selvfinansieringseffekt ved topskattelettelser til mellem 57 og 63 procent 
En myte
Der er imidlertid ubetydelig empirisk dokumentation og videnskabeligt belæg for disse effekter. Ydermere bygger troen på høj selvfinansiering ved topskattelettelser på en forhåbning om, at beskæftigelsen vil kunne øges betydeligt gennem et større arbejdsudbud og især, at mange vil kunne øge arbejdstiden betragteligt. Men øget arbejdsudbud hjælper ikke meget, når der i de kommende år vil være stor jobmangel. Og den samlede arbejdstid pr. dansker er i dag allerede på et uset højt niveau, ikke mindst lige for topskatteydere. 
Der er i virkeligheden ingen udsigt til, at forhåbningerne om en stor beskæftigelsesfremgang og stor selvfinansiering af topskattelettelser kan realiseres. Der kan højst regnes med en begrænset selvfinansieringseffekt på omkring en tredjedel. Dvs. at topskattelettelser vil overvejende være spild, fordi to tredjedele af provenuet tabes. 
Endelig må borgerne i lyset af den økonomiske nedtur, den kommende stigning i arbejdsløsheden og de pga. udviklingen på boligmarkedet faldende formuer vurderes primært at ville bruge ekstra indkomster til at nedbringe gæld samt spare op til dårligere tider. Skattelettelser vil således kun stimulere forbruget og den indenlandske efterspørgsel og dermed økonomien i meget begrænset omfang.
Der er således langt mere behov for styrkelse af indtægtsgrundlaget for velfærden og genoprettelse af skat efter evne princippet end der er for skattelettelser, navnlig indenfor topskatten. Og øget offentligt forbrug og øgede offentlige investeringer vil ud fra en samfundsøkonomisk betragtning såvel som ud fra hensynet til de offentlige finanser være langt mere effektivt end skattelettelser. Hvad er så pointen i topskattelettelser, hvis det ikke lige præcis handler om ideologi? 
Henrik Herløv Lund er økonom, cand. scient adm. og aktiv i tænketanken Cevea og Jens Jonatan Steen er direktør i tænketanken Cevea

