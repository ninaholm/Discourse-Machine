Konservatismen er blevet liberal
Inden for forsknings- og uddannelsesområdet er der f.eks. ikke den mindste konservative modstand mod, at Danmark pantsætter sine frie uddannelser og forskning til PISA-lister og abstrakte kvalitetsmål. Disse mål tømmer vores fællesskab og kultur for indhold. Det er beskrevet af mange kloge folk. Det er bare glemt af de konservative
De konservative - her på weekendens landsmøde
 - har helt glemt, at konservatismen er en
 filosofisk og politisk tradition, som trækker på et utal af kulturhistoriske kilder, der hæfter sig ved helt andre forhold end skattepolitik, globalisering og konkurrenceevne.


 Konservatismen er i disse år presset. Mange mener, at det er Dansk Folkeparti eller venstrefløjen, der er de største trusler. Men den største trussel er faktisk Venstre. Truslen er stor, fordi de konservative selv har overset, at det er en trussel. De er begyndt at tale som liberalister. Konservatismen er blevet liberal. Inden for forsknings- og uddannelsesområdet er der f.eks. ikke den mindste modstand mod, at Danmark pantsætter sine frie uddannelser og forskning til PISA- lister og abstrakte kvalitetsmål. Disse mål tømmer vores fællesskab og kultur for indhold. Det er beskrevet af mange kloge folk. Det er bare glemt af de konservative. Men skulle de konservative ikke beskytte kulturen og de fællesskaber, som er her omkring? Jo, det skulle de. Men det gør de ikke. Man bidrager i stedet til en smalsporet  globaliseringstænkning, der glemmer og ødelægger de traditioner, som både Danmark og Europa er rundet af. En god konservativ burde bryde ud i vild kritik. Ligesom da Edmund Burke gik til angreb på den franske revolution i 1790. Men den slags er der slet ikke noget af mere. Nu støtter man kulturtømningen af alle kræfter.
Så konservatismen er overtaget af globaliseret tomhed. Og hvad kaster man sig så over for at få sig en lille niche? Jo, man vil betjene erhvervslivet og Danmarks konkurrenceevne. Men konservatismen har intet filosofisk slægtskab med samfundets producenter (derimod kan den godt lide virksomme mennesker i almindelighed). Det er en ren tilfældighed, at det empirisk set er blevet sådan. Faktisk er denne banale hyldest til erhvervslivet anti-konservativt. Og det er det ikke mindst, fordi det moderne erhvervsliv ikke virker særligt forpligtet på de fællesskaber, som de er udgået fra (tværtimod truer man med at flytte produktion til Kina, hvis ikke politikken makker ret), og der er derfor ingen særlig grund til i politiske spørgsmål at lytte til deres egeninteresserede argumenter og ofte pinlige managementsprog. Når erhvervslivets organisationer taler om uddannelsespolitik som en ting, der skal styrke konkurrenceevne og globalisering, så har det intet med konservatisme at gøre. Konservativ uddannelsespolitik er at beskytte og udvikle vores kulturs levende vekselvirkning uafhængigt af bundlinjer. Det er fra et konservativt synspunkt yderst vigtigt, at ingen skolelærer og intet universitet har det mindste blik for producenternes bundlinjer og konkurrenceevne. Erhvervspolitik og uddannelses- og forskningspolitik er simpelthen noget radikalt forskelligt.
Men helt ærligt!
De konservative har også kastet sig over Østen. Vi kan lære noget af disse halvautoritære regimer, hedder det. De gør et eller andet smart. Dem skal vi slå på de dorske lister. For tænk nu på vores konkurrenceevne! hedder det. Desuden har man kastet sin interesse efter skattepolitikken. Men det er i virkeligheden mere en liberal end en konservativ holdning, at skatterne skal sænkes. Derfor bliver dette forhold også  set fra et konservativt synspunkt  lidt for forstørret og marginalt. Skatten er for høj  javel, men helt ærligt! Det er jo ikke hele livet om at gøre. Det er langt vigtigere, at vi har et fællesskab præget af forskelle, udvikling, frihed og værdighed.
Man glemmer helt, at konservatismen er en filosofisk og politisk tradition, som trækker på et utal af kulturhistoriske kilder, der hæfter sig ved helt andre forhold end skattepolitik, globalisering og konkurrenceevne.
Man kan ikke vælge alt
For det første lægger konservatismen vægt på kærlighed til virkeligheden. Liberalismen lægger ikke vægt på virkeligheden. De lægger vægt på individet, før det nærmer sig virkeligheden. Marxisterne kan også godt lide virkeligheden (det er faktisk derfor, at Enhedslisten er mere interessant end Venstre i disse år fra et konservativt synspunkt). Men de elsker den ikke. Den er altid undertrykkende, synes de. Konservatismen siger, at man er placeret i en bestemt social og kulturel horisont, og det er der man må tale ud fra og udvikle sig i og rundt omkring, og man må omgive sit ophav og sit fællesskab med kærlighed. Det er en af de gode ting. Virkeligheden og kærligheden. Ikke alt kan lade sig gøre. Man kan ikke vælge alt. Man må vælge i en given virkelighed, og virkeligheden er både fornuftig og emotionel, og livet er fyldt af  både fornuft og dejlige følelser. Det værste i verden er ikke materielle mangler  det er tabet af kærlighed til sit ophav, både på den private, men ikke mindst på den kulturelle og politiske front.
Historien er frosset
Det andet forhold er, at virkeligheden kun er virksom for så vidt, at der er mennesker, som har givet den mening ned gennem tiderne. En skole er f.eks. ikke individer, der suser rundt med læringsstile og støder sammen i et projektlokale og lærer et eller andet af det. En skole er en institution med sine egne fortællinger og handlinger og med sin egen intellektuelle og praktiske historie. Børn bør sovses ind i følelser og kulturelle symboler. De skal kende til dansk og europæisk historie og kunst, og det skal være helt selvfølgeligt, og deres øjne må gerne sitre af fornøjelse ved fællesskabets frembringelser. Historien er i dag frosset til noget fra gamle dage, som kan reduceres til kanonlister, lærebøger og hjemmesider. En konservativ taler lige godt med Sokrates, Grundtvig og Stauning. De er alle stemmer i vores fælles ophavs dialoger.
Et land uden tænkning
Et tredje forhold er en særlig respekt for et fællesskabs ånd. Et land eller et fællesskab uden et filosofisk eller et åndeligt niveau er et fællesskab i forfald. Et land uden tænkning, altså tænkning uanset nytte og indtjening, er ikke et virkeligt land. Den konservative politiker ønsker derfor en fri åndelig udvikling. Erhvervslivet kræver det modsatte. Det er præget af egeninteresse, strategi og bundlinjer og kræver kompetencer, nytte og tilpasning. Konservatismen bør se lidt ned på den form for erhvervsliv. Et af de steder, hvor man skulle sikre en sådan ånd, kunne være på landets universiteter, men det sker kun i begrænset omfang. Her har man nemlig travlt med myndighedsbetjening, relevans, verdensklasser, PISA- lister og kinesere; aktiviteter som burde skurre i enhver god konservativs ører, men som i disse år er blevet til konservativ politik.
Desuden vil en god konservativ gerne have et samfund med forskelle, og man mener, at alle skal blomstre og udvikle sig. Det handler derfor ikke om at udrydde socialdemokrater og den slags. Tværtimod vil man sige, at bønderne og arbejderbevægelsen (etc.) har spillet en betydelig kulturel rolle (som de desværre er ved at glemme selv). De har skabt en åndelig virkelighed i landet; der ikke skal bekæmpes, men beskyttes. Den gode konservative svæver lidt over vandene. Fra evighedens synspunkt som filosoffen Spinoza ville sige. Den konservative er en beskytter. Alle skal være her med en fri åndelighed. Konservatismen er i modsætning til liberalismen en teori om fællesskabets åndelige, praktiske og forskelligartede karakter, og den foreskriver derfor også en interesseret, rummelig og venlig omgangsform over for alle uanset stand.
Ni års krig er for længe
Endelig er der spørgsmålet om krig. Den konservative hader krig, men er ikke pacifist. Proportionsprincippet er det afgørende. Hitler ville erobre hele Europa. Så var der krig i fem år. Nogle ørkenrotter flyver ind i ét højhus. Så er der krig i ni. Ni år er for længe. Bliver man ved, så elsker man krigen i sig selv. Vi har nu bødet for samarbejdspolitikken under Anden Verdenskrig (hvilket man i virkeligheden aldrig kan. Den må man leve med  dvs. huske). Bliver vi ved, så bliver vi angribere.
Konservatismen burde spille en fremtrædende rolle, men det kræver, at den kommer i tanke om sig selv, dæmper sin erhvervsbegejstring, sin skattefiksering og sin krigstilslutning, og at den går i gang med at kæmpe åbenhjertigt for beskyttelse og udvikling af vores ånd og fællesskabers vekselvirkning  i stedet for at hoppe efter alt for simple økonomiske mekanikker. Først da kan man møde de spændende teknologiske og sociale forandringer med rolig og opmærksom selvbevidsthed som en fornuftig og kærlig stemme i det europæiske orkester.
Thomas Aastrup Rømer er lektor ved Danmarks Pædagogiske Universitetsskole  Aarhus Universitet

