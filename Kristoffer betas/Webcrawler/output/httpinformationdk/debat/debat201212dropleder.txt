Drop lederuddannelser
Det ville styrke den globale økonomi, hvis MBA-uddannelserne lukkede, mener en ledelsesguru. Ledelse kan ikke læres på en skolebænk, lyder påstanden


 At have en erhvervsøkonomisk lederuddannelse er god forretning. Ud af de 500 førende virksomheder i verden er 200 af dem ledet af folk med en Master of Business Administration (MBA). Men er de mange lederuddannede overhovedet gode for økonomien? lød spørgsmålet til læserne af The Economist i slutningen af november.
Kritikken af de dyre lederuddannelser går på, at ledelse er et håndværk, der bygger på erfaring, og ikke noget, der kan læres på universitetet. De MBA-studerende behøver imidlertid ingen erfaring, derfor har uddannelserne en uheldig tendens til at lære det forkerte til de forkerte mennesker. Virksomhederne får dermed ikke bare ansat uegnede ledere, men risikerer også at skubbe de bedste ledere fra sig. Fortalerne mener omvendt, at årsagen til, at virksomhederne ansætter så mange MBA’er, er, at de netop har de kompetencer, som det kræves for at lede en virksomhed.
Ifølge den canadiske ledelsesguru Henry Mintzenberg, der er professor i ledelse på McGill-universitet, så ville de gode, erfarne ledere have bedre chancer for at blive ansat, hvis MBA-uddannelserne lukkede.
»Konsekvensen ville være bedre ledelse og bedre økonomi. Forstå mig ret: Det er ikke, fordi, MBA’en er irrelevant. Den er i høj grad relevant, men på en negativ måde, fordi den repræsenterer en form for uddannelse, der forvrænger snarere end udvikler ledelse som praksis,« skriver Mintzenberg, der er forfatter til bogen Management not MBA’s. Han ser MBA-graden som en trussel mod samfundet, fordi de uerfarne ledere tror, at teoretisk viden om økonomi, marketing og revision er lig med god ledelse. Paul Danos, der er dekan for Dartmouth Universitets Tuck School of Business, mener, at kritikken er forældet: »I de seneste to årtier har skolerne bredt undervisningen ud, så de studerende ikke kun bliver udsat for analytiske teknikker, men også for værdier, etik og menneskelige kompetencer, der er nødvendig for at være leder. De studerende lærer også ofte om virksomhedernes påvirkning af og kompleksiteten ved at arbejde på et globalt marked,« skriver Paul Danos.
Marked for MBA’er
Han mener, at det frie marked er det bedste til at vurdere værdien af lederne, og her er der ingen tvivl om, at alle vil have MBA’ere.
»I årtier har markedet for unge erhvervsledere vist stor tillid til kandidaterne fra de bedste MBA-programmer (...) Efterspørgslen på kandidaterne er steget eksponentielt; da Dartmouth åbnede sit første MBA-program i år 1900, havde det fire studerende. I dag bliver hundredtusinder af kandidater hvert år ansat direkte fra uddannelserne – fra Belarus til Bangladesh,« skriver Paul Danos i sit forsvar.
At MBA’erne får topjobs er ikke noget holdbart argument, da ingen nogensinde har undersøgt, hvordan de så klarede sig efterfølgende, skriver Mintzenberg. I sin bog fra 2004 har han opsporet, hvad der blev af 19 af de MBA’er fra Harvard Universitets årgang 1990, der gik direkte ud i toplederjob: Ti af dem viste sig at have fejlet totalt 13 år senere, mens fire andre i bedste fald klarede sig tvivlsomt: »Det er ikke et definitivt bevis, men det er bestemt værd at undersøge,« skriver han.
Onlinedebatten mellem virksomhedsledere, forskere og andre læsere af Economist har været heftig, og efter en uges debat sluttede afstemningen for og imod de populære lederuddannelser fredag. Ud af et stemmetal på 13.000 bakkede et snævert flertal på 51 pct. op om påstanden: Verden ville være et bedre sted uden MBA’ere.

