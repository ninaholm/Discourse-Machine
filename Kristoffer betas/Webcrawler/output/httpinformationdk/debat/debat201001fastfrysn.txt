Fastfrysning af udgifter koster job
Skattelettelserne har i realiteten været uden dækning


 Bag regeringens beslutning om nulvækst for offentlige udgifter i 2011 ligger den opfattelse, at de offentlige udgifter er vokset for meget og dermed har skylden for statsunderskuddet.
Det er ganske vist rigtigt, at offentligt forbrug på det seneste er steget, mens det private er stagneret. Dette skyldes imidlertid, at den private sektor og det private forbrug ligger dybt underdrejet, og at en udvidelse af det offentlige forbrug har været nødvendigt for at holde hånden under samfundsøkonomien, ligesom krisen gennem det stigende antal arbejdsløse også har påført det offentlige øgede dagpengeudgifter og faldende indtægter fra skatter og afgifter.
Men statsunderskuddet har jo ikke blot en udgifts-, men også en indtægtsside. Og under VK har regeringens skattestop og skattelettelsespolitik systematisk nedbragt det offentliges indtægter, således at der i 2010 årligt mangler op mod 60 milliader kr. i statskassen. Dette har kunnet lade sig gøre, så længe der kom store ekstra indtægter fra Nordsøskat og pensionsafkastskat. > Men med disse engangsindtægters forsvinden viser det sig jo nu, at skattelettelserne i realiteten på sigt har været uden dækning.
Spørgsmålet om, hvor ansvaret for statsunderskuddet skal placeres, og hvem den skyldige er, er ganske klart. Det er ikke velfærden og de offentlige udgifter, men VK - regeringens økonomiske politik med at bevilge skattelettelser, der på sigt har været uden dækning.
Af ideologiske grunde
Det i 2010 forventede statsunderskud på op mod 95 milliarder kr. i 2010 kunne have været langt mere komfortabelt på kun 35 milliarder kr., eller kun to procent af BNP mod det forventede 5,5 pct. af BNP.
Hertil kommer, at også en fejlagtig økonomisk politik har bidraget til yderligere at forøge statsunderskuddet.
Af ideologiske grunde har VK-regeringen fortrinsvist villet stimulere det private forbrug gennem skattelettelser, hvilket husholdningerne på grund af boligkrisen imidlertid kun har omsat til nedbringelse af prioritetsgælden. Dermed har den væsentlige økonomiske effekt af regeringens skattelettelser hidtil været at øge statsunderskuddet.
Af den samlede forringelse af budgetsaldoen med i alt 155 milliarder kr. fra 2008 til 2010 skyldes omkring 20 til 25 milliarder kr. regeringens skattelettelser.
En langt mere effektiv økonomisk politik havde handlet om at øge offentlige investeringer og offentlig beskæftigelse. Aktivitetsvirkningen heraf ville have været tre til fem gange større og ville til gengæld have givet nogle øgede indtægter fra skatter og afgifter. Med en anden økonomisk politik kunne statsunderskuddet dermed være yderligere reduceret til måske 20 til 25 milliarder kr. svarende til en til halvanden procent af BNP.
Det er dermed at 'rette bager for smed' at lade velfærden undgælde for VK's dækningsløse skattelettelser.
Fyringer undgås ikke
Også de offentligt ansatte kommer til at undgælde for regeringens fejlagtige økonomisk politik.
Fastfrysning af de offentlige budgetter vil betyde, at de offentlige budgetter ikke bliver reguleret for inflationen på op mod to procent. Det betyder en tilsvarende realreduktion af de offentlige udgifter. Men fordi antallet af ældre på pension i disse år stiger, skal de offentlige udgifter blot for at modsvare denne demografiske udvikling med uændrede standarder stige med omkring 1,2 procent årligt realt dvs. i løbende priser altså minimum op mod tre procent.
Nulvækst vil altså betyde en drastisk udhuling af de offentlige ydelser.
Dette er blevet fremstillet som blot et spørgsmål om effektivisering. > Men kommunerne har allerede i årevis været i gang hermed, og så store beløb kan med kort varsel ikke frigøres herigennem. > Kroneloftet vil derfor betyde direkte nedskæringer i velfærden generelt.
En helt klar konsekvens heraf vil være fyringer af offentligt ansatte. De offentlige udgifter udgør, eksklusiv overførsler, omkring 500 milliarder kr. Heraf udgør lønninger lidt over 300 milliarder kr.
Der skal i løbende priser spares op mod 10 mia. kr. årligt. Men hertil kommer, at der skal findes dækning for merudgifter til flere pensionister for fire-fem milliarder kr. årligt. Alt i alt en årlig besparelse på op mod 15 milliarder kr.
Tages en forholdsmæssig andel af lønandelen, vil det betyde lønbesparelser på op mod 10 milliarder kr. årligt. Det vil betyde reduktion af de offentligt beskæftigede med over 20 til 30.000 personer årligt. Selv under antagelse af en vis naturlig afgang kan det ikke klares på lidt længere sigt uden fyringer af måske op til 10 - 15.000 medarbejdere årligt.
Det kan ikke være rigtigt, at velfærden og de offentligt ansatte således skal undgælde for en fejlagtig økonomisk politik.
Henrik Herløv Lund er økonom, cand. Scient. Adm.


