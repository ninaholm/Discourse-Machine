Ingen er perfekte
Ej heller i politik. Mens vi higer efter det ufejlbarlige i privatlivet, viser det i politik menneskelighed, når man erkender sine fejl. Måske er det derfor, at Helle Thorning-Schmidt aldrig bliver den perfekte statsminister


 
	I 1967 lavede Jørgen Leth kortfilmen Det perfekte menneske. I dag er den blevet en klassiker, og forleden fik jeg lyst til at gense den på YouTube, efter jeg havde læst Hans Engells nye digitale single fra Zetland og Ekstra Bladet, som hedder Den perfekte statsminister.

	I Jørgen Leths kortfilm optræder et ungt, smukt par som en slags demonstrationsmodeller for det perfekte liv. De gør helt almindelige ting, mens speakeren fortæller, hvordan alt, hvad de gør, er perfekt. De har perfekte ben, perfekte øjne, de hopper perfekt, de spiser perfekt og så videre. Alt er på overfladen perfekt og idyllisk. Men inderst inde ved vi godt, at det hele er en illusion.

	I Hans Engells søgen efter den perfekte statsminister retter han fokus på Thorvald Stauning (S), H.C. Hansen (S), Jens Otto Krag (S), Poul Schlüter (K), Anders Fogh Rasmussen (V) og Helle Thorning-Schmidt (S). For at kunne vurdere statsministrene over for hinanden sætter han fire kriterier eller krav, man ifølge den tidligere konservative partiformand bør opfylde, hvis man vil være den perfekte statsminister. Det drejer sig om at have et politisk projekt, at have politisk overblik, at have personlig troværdighed og at have medietalent. For at gøre en halvlang historie kort, så mener Hans Engell, at den statsminister, der har været tættest på at være perfekt, er Jens Otto Krag. Mens han allerede i indledningen dømmer Helle Thorning-Schmidt ude.

	Hans Engell vurderer, at Jens Otto Krag »i dag nok står som efterkrigstidens største danske statsminister.« Ifølge Engell havde Krag »et meget klart og veldefineret politisk projekt« trods »sin elitære profil og ekstravagante vaner«. På alle de fire parametre vurderer Hans Engell Jens Otto Krag positivt. Kun på et parameter – medietalent – bliver Helle Thorning-Schmidt positivt fremhævet.

	I dag er det mere end 40 år siden, Jens Otto Krag afsluttede sine godt otte sammenlagte år som statsminister, mens Helle Thorning-Schmidt end ikke har været statsminister i to år, så det er måske lige hurtigt nok at dømme den nuværende statsminister ude i kampen om at være mest perfekt til jobbet. Efter at have læst Hans Engells gennemgang af de øvrige statsministre skiller Thorning sig dog ud på et væsentligt punkt i forhold til sine forgængere: Den manglende evne til at erkende fejl – og derved også en manglende politisk troværdighed.

	Mens de øvrige statsministre undervejs i deres embedsperiode tillader sig selv at blive klogere – Fogh er vel det bedste eksempel, da han pludselig springer ud som klimaforkæmper – insisterer Thorning ofte på at holde fast i sin første kurs. Og hvis der endelig skal skiftes kurs – som med de udfaldstruede dagpengemodtagere eller betalingsringen – skal hun presses til det over en længere periode, så vælgerne til sidst ender med at tro, at hun i virkeligheden slet ikke mener det, hun siger.

	På den måde kommer Helle Thorning-Schmidts forsøg på at fremstå ufejlbarlig i stedet til at fremstå som stædighed, og den type ufejlbarlig eller perfekte politiker er det nok de færreste vælgere, som ønsker at stemme på. Her adskiller hun sig nemlig markant fra Krag. Engell beskriver, hvordan Krag i 1967 blev interviewet til Ekstra Bladet om, hvordan Krag før valget kunne erklære, at SF og Aksel Larsen ikke ville få indflydelse på regeringens politik, når Krag lige havde lavet en politisk aftale med dem. Det fik Krag til i interviewet at sige de berømte ord: »Man har et standpunkt, indtil man ta’r et nyt, ikke sandt?«

	Vel egentligt et løftebrud, der kan sammenlignes med Thornings. Men i stedet for at påstå andet, erkendte Krag det med det samme.

	Det var den lidt rigide jagt på det perfekte, der fik mig til at tilbringe 13 minutter i selskab med Leths perfekte par. Lige som det perfekte i Jørgen Leths Det perfekte menneske er en illusion, er det perfekte i politik også en illusion. Politikere er jo trods alt også kun mennesker.

	Selv har Jørgen Leth sagt om filmen, at »den vil vise modellen Det Perfekte Menneske, skabt på vore ønskeforestillinger, som de er udtrykt på forskellig vis i vor hverdag«.

	Vi ønsker nok bare så inderligt, at vi en dag vælger den perfekte statsminister.

	 

Casper Dall er leder af Informations Christiansborg-redaktion

