Bed for dagen
Juhue! Fejr morgendagen eftertrykkeligt. Store Bededag er – sammen med Kristi himmelfartsdag og 2. pinsedag – Guds gave til det danske folk. Tuer af fridage, som man kan hoppe foråret igennem på...


Juhue! Fejr morgendagen eftertrykkeligt. Store Bededag er – sammen med Kristi himmelfartsdag og 2. pinsedag – Guds gave til det danske folk. Tuer af fridage, som man kan hoppe foråret igennem på. Ingen af vore nabolande har tilsvarende vårgrøn fryd. Bededagen – fikseret til fjerde fredag efter påske – blev lovfæstet ved kongelig forordning af 27. marts 1686. Den har aner tilbage til de ’gangdage’, hvor folket vandrede i fromt optog ud over markerne for at anråbe Gud om frugtbarhed og afgrødernes mangfoldighed.Følg den tradition op i morgen. Som digteren Chr. Winther tilskynder: »Du, som har sorg i sinde, gak ud i mark og lund.« Om ikke andet, så giv altankassens planter en kærlig hånd.Fryd findes sjældent, uden at nogle skumler og planlægger onde anslag. SRSF-regeringen har kig på Store Bededag som spareobjekt. Dagbladet Politiken afslører i går, at arbejdsgiverne har regnet sig frem til, at en flytning af bededagen fra fredag til søndag vil indbringe staten årlige 2,7 milliarder kr. og øge arbejdsudbuddet med 9.000 personer.Uanset at denne øgning af ’udbuddet’ under de nuværende konjunkturer betyder 9.000 flere arbejdsløse, er regeringen angivelig klar til hug.Fagbevægelsen er – sine nutidige traditioner tro – splittet. HK er villig til helligdagsofring, Forbundet af Offentligt ansatte er imod.Men folket, det danske fritidselskende folk, hvor står det? Ifølge en meningsmåling, lavet for Politiken og TV 2, står folket samlet til værn om Store Bededag. 60 procent af 1.000 adspurgte mener, at det at gøre bededagen til almindelig arbejdsdag er »en dårlig idé« eller »en meget dårlig idé«.Den folkelige modvilje er forståelig. De små forårsfridage er en del af årets gang i Dannevang. Bededagen overlevede den store helligdagsmassakre i 1770. Ingen foreslog den sløjfet for at genrejse nationen efter katastrofen i 1864. Lad dagen leve. Om vi må bede, tak.
