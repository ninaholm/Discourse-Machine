Netanyahus missilkalkule



 Det israelske valg viste, at vælgerne prioriterer uddannelse og social sikkerhed over krigstrusler mod Iran og forhandlinger med palæstinenserne. Det israelske budgetunderskud er vokset regeringen over hovedet og de vindende partier, Naftali Bennetts bosætterparti ’Jødisk Hjem’ med 12 pladser og tv-værten Yiad Lapids centerparti ’Der er en Fremtid’ med 19 pladser, kræver nedskæringer på bl.a. militæret frem for i den sociale sektor.
Det er i den kontekst, man kan fortolke det israelske luftangreb onsdag på en syrisk militærkonvoj i grænseområdet til Libanon. Konvojen transporterede angiveligt russisk producerede SA-17-missiler og var – igen angiveligt – på vej til Libanon med den libanesiske Hizbollah-milits, som er præsident Bashar al-Assad allierede, som modtager.
Søndag vakte premierminister Benjamin Netanyahu opsigt med en kraftig advarsel om, at krigen i Syrien kan brede sig. Syriens lagre af kemiske våben er en bekymring, men mere bekymrende er de avancerede missiler i Hizbollahs hænder. Således er to af Israels nye ’jern-kuppel’-batterier mod missilangreb flyttet til Haifa i det nordlige Israel.
Netanyahu er interesseret i at få en regering på plads, inden han om en måneds tid skal til USA og møde præsident Obama for første gang efter begges genvalg. Men hvilken regering? Netanyahu kan mønstre en arbejdsdygtig koalition med de to nye vinderpartier i Knesset, sammen med hvilke han råder over 62 pladser – nok til et flertal, men et flertal med en social dagsorden.
Netanyahu vil være interesseret i en koalition med deltagelse af flere partier, simpelthen fordi han med en kludetæpperegering vil få mere magt. Lapids og Bennetts succes udelukker dannelsen af en ren religiøs-højre-koalition med 61 mandater. Men ved at inddrage andre partier, det ultraortodokse Shas og Shaul Mofaz’ decimerede Kadima, i en bredere koalition, kan han sætte sikkerheden øverst på dagsordenen. Hvilket han helst vil.

