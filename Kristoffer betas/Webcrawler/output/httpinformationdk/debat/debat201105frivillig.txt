Frivillige er ikke statens reservetropper
Hvis politikerne vil øge frivilligheden, skal de indse, at frivillige ikke motiveres af at løse opgaver for staten


 »Det frivillige område bliver en mærkesag i en ny regering. Derfor bliver der udnævnt en minister, der har frivilligt arbejde som sit ansvarsområde.« Sådan lød det for nylig fra Helle Thorning Schmidt (S).
Socialdemokraterne har altså i lighed med regeringen fået øje på det store potentiale hos de frivillige.
Og i Danmark har vi da også en lang tradition for frivillighed og frivillige foreninger at bygge på. Frivillighed er en fundamental del af det danske samfund, der bygger på demokratisk deltagelse og aktivt medborgerskab.
Det bidrager ikke kun til sammenhængskraften, men også til samfundsøkonomien. Undersøgelser viser, at de frivillige foreningers årlige indsats svarer til mellem 120.000 til 130.000 fuldtidsstillinger.
I DUF har vi undersøgt, hvor mange timer eksempelvis spejderledere, elevrådsaktive og ungdomspolitikere hver uge bruger i deres foreninger. 54 pct. er aktive op mod fem timer om ugen, mens 25 pct. bruger fem til ti timer om ugen.
Forståeligt nok ønsker de politiske partier flere frivillige. Der er nemlig et kæmpe potentiale i at booste dette område. Det må dog ikke være for at løse pengemanglen i den sociale sektor. Målet skal være at sikre frivilligheden som er fundamentet for vores demokratiske deltagelse og aktive medborgerskab. Hvis man vil frivilligheden, må man først forstå fænomenet rigtigt.
Forskel på frivillige
Groft skitseret kan de frivillige inddeles i to typer: de velfærdsfrivillige og de foreningsfrivillige.
De velfærdsfrivillige yder en uvurderlig indsats i foreninger, der typisk hører under den sociale kategori. Det kan være som indsamlere, besøgsvenner eller medhjælpere i butikker.
Karakteristisk for disse foreninger er, at de ledes af en professionel organisation med ansatte til at varetage en række ledelses- og administrative opgaver.
De velfærdsfrivillige tilpasser ofte deres engagement i forhold til deres tid og lyst. Det betyder, at de yder en kæmpe og passioneret indsats i de aktive perioder, og lader andre velfærdsfrivillige eller ansatte tage over i andre perioder.
De foreningsfrivillige opfører sig anderledes. De er drevet af bærende værdier, som de arbejder for at udbrede. De engagerer sig i foreninger som politiske ungdomsorganisationer, spejderforeninger eller naturforeninger.
Foreningerne er alle frivilligdrevet, og de frivillige her er derfor både udførende og bærende i organisationen.
Et konstant engagement er forudsætningen for foreningens eksistens. Der stilles derfor meget større krav til denne type frivillige for, at foreningerne fungerer.
Skal give mening
Fælles for begge typer af frivillige er, at de ikke arbejder, som blev de betalt for det. Lønnet arbejde udfører man, fordi man får penge for det. Frivilligt arbejde engagerer man sig i, fordi det giver mening for én.
Frivilligt arbejde formes af den frivillige selv, mens jobbet som ansat er betinget af kontrakt og arbejdsbeskrivelse.
Frivillige byder derfor ikke ind på en jobbeskrivelse og bliver ikke aktive for at løse opgaver for staten.
Det har konsekvenser for, hvordan man kan og bør øge frivillighedsindsatsen. I DUF mener vi ikke, at frivillige alene skal udføre velfærdsopgaver, der er udbudt af staten. I stedet bør vi fremme deltagelse i foreningslivet og demokratiet, for derigennem at styrke frivilligheden.
Mere end 'feel good'
Der er ingen tvivl om, at foreningsfrivillige er nettobidragydere til samfundet. Både fordi de løfter reelle opgaver, og fordi de udvikler demokrati og medborgerskab. Disse kompetencer gavner erhvervsliv og samfundsliv og er en grundsten i hele opbygningen af vores samfund.
Selv om det er fristende at bruge frivillighed som et aktivt supplement til udførelsen af statens ydelser, er det langt mere perspektivrigt, hvis en kommende regering fokuserer på, hvordan man skaber eller genskaber vækstlaget for den del af Foreningsdanmark, der selv kan og vil løfte opgaver.
Det frivillige Danmark er mere komplekst, end det ofte bliver fremstillet.
Ideen om at styrke vilkårene for foreningslivet og dermed fundamentet for den danske frivillighed er rigtig god. Det skal blot ske på den rette måde. Frivillighed er mere end 'feel good' og gratis arbejde.
Rune Siglev er næstformand for Dansk Ungdoms Fællesråd, DUF

