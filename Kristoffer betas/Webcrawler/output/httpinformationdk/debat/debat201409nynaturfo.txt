Ny naturfond favner for bredt



 I går offentliggjorde Miljøministeriet omsider aftalen om en ny Naturfond med et indskud fra staten på 500 millioner kroner over fire år – svarende til seks kilometer motorvej – og 375 millioner kroner fra to fonde. Men der er desværre kun principel grund til at være begejstret for, at der endelig bliver sat penge af til at sikre og skabe mere dansk natur.
Danmarks arter af dyr og planter er i kraftig tilbagegang. Der er derfor behov for store, sammenhængende arealer, hvor driften rettes mod rigdom af arter frem for landbrug. Derfor er det glædeligt, at Naturfonden giver mulighed for jordopkøb med omlægning til vild natur med biologisk mangfoldighed for øje. Den nye natur vil bidrage til at stoppe tabet af biologisk mangfoldighed og give mulighed for at opleve spændende og vild natur.
Men desværre er fondens formål udvidet til at omfatte renere vand og reduktion af drivhusgasser. Fondens midler er beskedne i forhold til den store udfordring med biologisk mangfoldighed, og derfor er det helt uacceptabelt, at Naturfonden også skal udnyttes til at sikre rent vand og klima.
Der er alvorlig fare for, at beskyttelse af biologisk mangfoldighed bliver ofret til fordel for projekter, der fokuserer på rent vand og CO2. For eksempel kan bevarelse af overdrev, heder, fældning af eksotiske plantager og udtynding af løvskov dårligt bidrage til rent vand og binding af CO2.
Rent vand og klima er vigtige men separate miljøopgaver, der skal løftes, men som ikke kan varetages af Naturfonden. Verdens Skove opfordrer derfor til, at formålet omskrives således, at biologisk mangfoldighed samt vild, mere selvforvaltende og sammenhængende natur bliver fondens eneste formål.
Politiske interesser
Verdens Skove er også betænkelig ved den politiske styring af bestyrelsen, som udpeges af Miljøministeren. Fonden bør være uafhængig af skiftende regeringers politiske særinteresser.
Verdens Skove mener, at udpegningen af Naturfondens bestyrelse i stedet bør varetages af biologiske eksperter fra de danske universiteter, de to stiftende fonde, samt naturorganisationerne repræsenteret ved Det Grønne Kontaktudvalg. Kun på den måde sikrer vi, at fonden vitterlig vil skabe mere værdifuld dansk natur og sikre biologisk mangfoldighed.
Stine Tuxen, talsmand for dansk natur i Verdens Skove

