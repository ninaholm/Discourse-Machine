Naturen presset

Naturen, blandt andet den vilde hare, er truet, og oppositionen vil gøre op med regeringens manglende indsats.


 En ny rapport fra Danmarks Miljøundersøgelser viser, at tabet af biodiversitet ikke er standset i nogen af de ni danske økosystemer, som forskerne har undersøgt, hvilket betyder, at skove, kyster og vandløb er i kraftig tilbagegang.
Det er alarmerende nyt. Mange ting er blevet forsømt de sidste 10 år, mens V og K har siddet med regeringsmagten. Det gælder også naturbeskyttelsen, og meget tyder nu på, at det vil få vidtrækkende konsekvenser de næste mange år.
I april 2009 indgik Venstre, Konservative og Dansk Folkeparti aftalen Grøn Vækst. Men ved aftalens indgåelse blev det på trods af grønne skåltaler tydeligt, at naturen ikke havde topprioritet. Aftalen endte som den lavest tænkelige fællesnævner.
Alligevel er regeringen i dag  næsten to år senere  endt med at løbe fra de løfter, man trods alt gav naturen. Grønne initiativer er gang på gang blevet udskudt. De sprøjtefrie randzoner, som man lovede omkring vandløb og søer, er stadig ikke gennemført. Det samme gælder forhøjelsen af pesticidafgiften.
Samtidig er der blevet meget mindre plads til naturen. Siden 2003 er et brakareal på størrelse med halvdelen af Fyn forsvundet  alene fra 2007 til 2008, hvor regeringen suspenderede landbrugets udtagningspligt, samtidig med at kornprisen røg i vejret, blev brakarealet reduceret med over 50 procent.
Konsekvenserne for den danske natur er ikke udeblevet. Eksempelvis er haren  der tidligere var et af Danmarks mest almindelige dyr  nu kommet på listen over truede arter.
Nye kræfter må til
En samlet opposition har derfor lagt en plan for, hvordan vi kan skabe mere og bedre natur i Danmark. Vi har sat os en række konkrete og klare målsætninger, og vi kan ikke vente med at komme i arbejdstøjet. EUs udskudte målsætning om at stoppe tabet af biodiversitet og genoprette natur i tilbagegang inden 2020 skal være et minimum for den samlede indsats.
Derfor skal der udarbejdes en samlet Naturplan Danmark 2020, som skal styre udviklingen ved hjælp af indikatorer og klare målsætninger.
Vi vil fordoble naturarealet, så det i 2050 udgør cirka 35 procent af Danmarks areal. Vi vil i gennemsnit etablere 5.000 ha skov og 3.500 ha anden natur hvert år frem mod 2020.
Derudover vil vi forbedre håndhævelsen af naturbeskyttelsen. Vi vil forpligte miljøcentrene til årligt at vurdere, hvorvidt hver enkelt kommunes indsats lever op til deres forpligtelser samt forstærke beskyttelsen af naturtyper, som fremhæves i naturbeskyttelsesloven. Det gælder blandt andet hedeområder, strandenge og overdrev.
Nye kræfter må til. Regeringens Grøn Vækst-aftale indeholder pæne ord om biodiversitet, men intet reelt ønske om at redde den danske natur. Hvis denne regering får lov til at blive siddende med magten over naturbeskyttelsen her i landet, vil den danske natur være ødelagt for de næste generationer.
Mette Gjerskov (S), Steen Gade (SF) Johs. Poulsen (R) og Per Clausen (Ø) er Miljøordførere

