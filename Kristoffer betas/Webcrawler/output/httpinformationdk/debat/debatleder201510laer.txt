Læren fra Afghanistan
LEDER


Efter fiaskoerne i Irak og Libyen lurer Afghanistan som det næste eksempel på en krig, der aldrig skulle være påbegyndt.En lille Taleban-styrke overløb for nylig en talmæssigt stærkere afghansk forsvarsstyrke i den nordøstlige by Kunduz og opgav først besættelsen, efter at amerikanske luftbombardementer og specialstyrker kom regeringshæren til hjælp. Episoden gav indtryk af at være en generalprøve på, hvad der kan ske, når USA&rsquo;s og NATO&rsquo;s kampsoldater trækker sig ud af landet, og den afghanske hær og politistyrker skal stå på egne ben.Det var derfor ikke overraskende, da præsident Barack Obama i sidste uge måtte bryde et valgløfte afgivet i 2012 &ndash; nemlig at trække alle kampstyrker tilbage fra Afghanistan inden afslutningen på hans anden embedsperiode i januar 2017. Nu er planen at beholde de eksisterende 9.800 soldater i landet i 2016 og efterlade en styrke på 5.500 til den næste præsident i 2017.Beslutningen har utvivlsomt været svær for Obama, der af republikanerne er blevet beskyldt for at være ansvarlig for fremvæksten af Islamisk Stat i Irak efter tilbagetrækningen af den amerikanske besættelsesstyrke i 2011. Men han kunne selvsagt ikke risikere Kabul-regeringens sammenbrud midt i en valgkamp, hvilket kunne have forseglet den demokratiske præsidentkandidats skæbne. Hertil kommer USA&rsquo;s moralske ansvar for den afghanske befolkning, der har måttet yde store ofre for at blive frigjort fra Taleban-bevægelsens og nu IS-styrkers barbariske islamistiske styre.I krigens historie kan afsættelsen af Taleban-regimet i 2001 kategoriseres som en &rsquo;retfærdig&rsquo; krig. Men det betyder ikke, at beslutningen var klog. Andre midler til at overbevise Taleban om at udlevere de ansvarlige i al-Qaeda for 9/11-angrebet kunne være blevet forsøgt. I den type situationer er tålmod altid en dyd og hast en last.I 15 år har USA, NATO og det afghanske folk betalt en høj pris for en krig, der kunne være blevet undgået. Hvornår lærer Vesten besindighed?
