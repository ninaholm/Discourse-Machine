Et godt argument
LEDER


I al palaveren om Venstres formand, Lars Løkke Rasmussens, dyre rejsevaner, er det blevet urimeligt overset, at Løkke har leveret det bedste, en spareplan kan få: et argument for, at den er nødvendig.Nogle vil måske mene, at det var lidt synd, at de danske udviklingsorganisationer måtte holde for, da kritikken af Løkkes rejser som formand for klimaorganisationen Global Green Growth Institute (GGGI) mandag nåede nye højder. Ifølge professor ved Aarhus Universitet Christian Bjørnskov pegede de dyre vaner nemlig på »et klassisk problem i ngo-verdenen, der svømmer i penge«.Nu viste det sig bare, at dyre rejsevaner som Lars Løkke Rasmussens ikke er kutyme blandt danske ngo’er. De er nemlig underlagt Udenrigsministeriets rejseregler, som slår fast, at flyrejser »foregår på økonomiklasse og på billigste rute«.Det viste sig også, at den Løkke-ledede organisation, GGGI, ikke er sammenlignelig med en typisk dansk ngo. GGGI blev stiftet i 2010 af Sydkoreas daværende præsident Lee Myung-bak med det formål at udbrede landets erfaringer med grøn vækst til udviklingslandene. Men organisationen er i dag primært en snakkeklub for vækstlande som Brasilien, Kina og Indonesien, og anklager om nepotisme, korruption og miljøødelæggelser klæber til Lee Myung-baks eftermæle.Ikke desto mindre svækker sagen om Lars Løkkes Rasmussens luksusrejser tilliden til, at udviklingsbistanden bliver brugt efter hensigten: at bekæmpe fattigdom i udviklingslandene.Men så er det da godt, at partiet Venstre i sit finanslovsforslag for 2014 lægger op til at spare 2,5 milliarder kroner på udviklingsbistanden for at finansiere skattelettelser. Skulle partiet mangle argumenter for det, der ellers kunne ligne en såkaldt ’omvendt Robin Hood’, kan det fremover altid bare pege på formanden.
