Tidlig indsats er en fordel
Skemalægning og vurdering af førskolebarnets talent eller mangel på samme er en forpligtelse i et samfund, der ikke ønsker at skalte og valte med de humane ressourcer
 
	En børnehave på førstehjælpskursus. Det er ved at gå op for forskere, politikere og store dele af befolkningen, at en tidlig indsats og en række skærpede krav til vore børn og institutionsbærere er nødvendige tiltag for at forsvare det danske velfærdssamfund, skriver kronikøren. Arkiv


 
	KRONIK – Det er nationalstatens opgave at optimere sin befolknings potentialer. Derfor må politik blive biopolitik, der med den italienske filosof Maurizio Lazzaratos ord kan forstås som den strategiske koordinering af magtrelationer rettet mod at få de levende væsener til at producere mere kraft.

	Det moderne kategoriske imperativ og menneskesyn lyder: Får du ikke det maksimale ud af dit liv, berøver du fællesskabet værdier. Du skal arbejde 45-50 år på fuld tid i det job, som dine evner rækker til, og som du hurtigst muligt må lære at komme til at bestride. Det underliggende credo er: Det underperformende menneske ødelægger samfundets sammenhængskraft og er en utilgivelig snylter. Det er i statens og præstationssamfundets tjeneste, hvis alle egeninteresserne lægges sammen til en fælles konkurrencekraft.

	Derfor må der sættes tidligt ind. Samtiden har fået en til selvophidselse grænsende smag for og udbredt vilje til ’tidlig indsats’. Allerede i vuggestuer og børnehaver må dygtige pædagoger lære at spotte, hvem der bliver fremtidens problembørn. Det er dyrt at overse en kommende taber, der falder under radaren. Ved hjælp af lege-, sprog- og hjernescanninger kan det både testes, om børnene præsterer det alderssvarende og det bedste, de individuelt kan formå. Der må sættes forpligtende standarder for udvikling af de motoriske, kognitive, sociale og sproglige egenskaber, men også implementeres differentieringer, så de kloge børn ikke kommer til at kede sig unødigt. Talentpolitikken begynder allerede i blealderen.

	Mini-PISA

	Den strategiske og pædagogiske formning af befolkningskroppen tager form i daginstitutionerne. Derfor må pædagogerne efteruddannes, så de ikke blot lærer at håndtere de nyeste test- og måleskemaer og formulere bindende læringsmål. Senest i 2040 vil løbende hjernescanninger blive en naturlig del af børneinstitutionernes hverdag. Vidensspredning, interaktion med konsulenter og specialister og teknologisk oprustning skal der til. Faktuel viden om det, der virker (best practice, what works), evidensbaserede læreprocesser og standardiserede evalueringer skal retlede de erfaringsramte og hidtil helt uvidenskabeligt arbejdende mellemuddannede opdragelsesagenter på gulvniveau. Processerne vil blive fulgt behørigt til dørs af Kommunernes Landsforening, en række ministerier og utallige kommunale DJØF’ere.

	Dertil kommer, at det internationalt skal kunne sammenlignes, om de danske børn præsterer bedre eller dårligere end finske, tyske og kinesiske børn. Det allestedsnærværende tandempar professor Niels Egelund fra Institut for Uddannelse og Pædagogik ved Aarhus Universitet og forskningsleder fra SFI – Det Nationale Forskningscenter for Velfærd, Jørgen Søndergaard, og deres internationale kolleger er allerede kommet imponerende langt med at udvikle et testsystem under kodeordet: Mini-Pisa.

	At gå vuggestuen om

	Formår man ikke at spise pænt uden at fedte med maden, vende sin krop mod en distinkt lyd i naturen og sige »solsort«, når man bliver spurgt, eller at lade et andet barn overtage et eftertragtet stykke legetøj uden at lave en scene, må man gå vuggestuen om. Formår man ikke skrive sit navn på papir i en læselig udgave, at binde snørebånd og at lægge 2 + 2 + 2 + 2 sammen og sige »8«, må man gå børnehaven om. Der må selvfølgelig imødeses en vis kødannelse i de primære læringsinstitutioner; men det er bedre at have omgængere end at sende ufærdige børn videre i systemet. Det går ikke an at kvalitetsforringe læreprocesserne for de mere modne og skoleparate børn. Barnet skal være robust og forandringsparat, når det begynder i 0. klasse.

	Jo finere kalibrerede kompetencemålinger af/på det enkelte barn bliver, des færre ressourcer spilder samfundet. Livstiden skal optimeres, ikke fortabes på grund af omveje, uproduktive gøremål eller gå til i fri leg.

	Uden en tidlig indlæring af tal, begreber og sprog bliver vi tabere i den globale vidensøkonomi. Japanske, kinesiske og franske børn kommer hurtigere i gang med det væsentlige. Det må overvejes at supplere indførelsen af elevplanen i folkeskolen med en ’plan for mit liv’ i daginstitutionerne. Allerede fra to-tre årsalderen må børnene opfordres til at formulere visioner og opstille drømme om deres kommende voksenliv. Det drejer sig om at tage ejerskab til eget liv, om at blive sit eget livs entreprenør.

	Produktivitets- og spildtid

	Er der ikke den rette fremdrift i et barn allerede fra en tidlig alder, skylder det i princippet samfundet det antal måneder, som det har forsinket sin udviklingsproces med. Det må det kompensere for i voksenalderen. Lærer det for sent at kunne sige farvel til sine forældre uden at fælde en tåre, at kunne stave til sit navn eller at indgå i fællesskaber på den rette sociale og empatiske facon, må det betale mere i skat eller se frem til at modtage en lavere SU senere i sit voksen- og ungdomsliv.

	Til ethvert personnummer knyttes der en algoritme, der løbende opsamler data om individets adfærd, handlinger og almene sundhedstilstand i øvrigt. For en studerende er det f.eks. spildtid at lave frivilligt arbejde; at påbegynde et studium af ren interesse, der ikke ender med at gøre ens arbejdskraft mere værd på markedet; eller at blive gravid. Økonomer i Undervisningsministeriet har beregnet, at hver ungdomsårgang skylder omkring en million spildtidsmåneder til samfundet, ækvivalerende den tid, de unge har fumlet og fjumret rundt uden at gøre det optimale og opportune.

	Forpligtelsen til at måle livet

	Livet er skønt og dragende, men det også måle- og tælleligt. Heldigvis er det ved at gå op for ikke bare toneangivende forskere og magtfulde politikere, men også for store dele af befolkningen og den brede offentlighed, at en tidlig indsats, en effektiviseret tidsøkonomi og en række skærpede krav til vore børn og institutionsbærere er nødvendige tiltag for at forsvare det danske velfærdssamfund.

	Uden en konkurrencekraftig økonomi, ingen pædagogik, ingen forskning og ingen kvalitetsrige børne- og uddannelsesinstitutioner. Økonomen er bestemmende ikke bare i sidste forstand, som marxisterne sagde, men i første forstand. En stærk økonomi er en betingelse for et godt samfund.

	I en vidensøkonomi er det pinedød nødvendigt at være kreativ, innovativ og konkurrencedygtig, men også væsentligt at maksimere befolkningens kooperative hjernekraft. Optimeringen af de menneskelige potentialer begynder allerede ved moderbrystet og i vuggen, men kort tid efter kommer samfundets institutioner også i spil. Test og målinger er nødvendige redskaber til at få levende væsener til at producere mere kraft.

	I skolesammenhæng er der evidens for, at det er lærerindsatsen, der er den væsentligste faktor bag elevernes vellykkede læringsprocesser. I vuggestuerne og børnehaverne spiller det pædagogiske frontpersonale også førsteviolin; men de skal vide, hvad de gør, og hvordan de kan gøre det, de gør, endnu bedre. Derfor er opstillingen af læringsmål og indfrielsestests uomgængelige redskaber. Med righoldige og retledende svar på 600-700 spørgsmål om hvert enkelt førskolebarns kompetencer og udvikling får beslutningstagerne et uvurderligt datamateriale mellem hænderne. Skemalægningen og vurderingen af barnets talent eller mangel på samme er en forpligtelse i et fornuftsstyret samfund, der ikke ønsker at skalte og valte med de dyrebare humane ressourcer.

Steen Nepper Larsen er lektor ved Institut for Uddannelse og Pædagogik (DPU) – Forskningsprogrammet Pædagogisk Samtidsdiagnostik, Aarhus Universitet

