Rette intentioner, utilstrækkelige redskaber
Ingen fast tolærerordning, større inklusion, og aktivitetstimer, der ganske vist giver et pusterum, men næppe et fagligt løft. Hvilke af disse tiltag hjælper egentligt de bogligt svage elever?


 Folkeskolen, som jeg kender den gennem 16 år som lærer, har ikke udviklet sig til en mere rummelig folkeskole, hvor der er plads til de børn, der er bogligt svage. Dem er der typisk fire eller fem af i en klasse.
De finder det grundlæggende ikke interessant at lære at skrive og læse, men betragter det som noget unaturligt. Mange af disse børn er normalt begavede, men har af forskellige grunde ikke den nødvendige interesse og motorik, og ofte er det drengene, der er tale om.
Min erfaring er, at det er muligt, at have dem i den almindelige klasse, indtil de kommer i fjerde eller femte. Her bliver de faglige og sociale problemer så tydelige, at man begynder at anbringe dem i specialklasser, m.m. De kan være svære at hjælpe uden ekstra midler, og således flyder de stille med strømmen. Måske har de fine menneskelige egenskaber, og af og til er de meget kreative; men fagligt er de opgivet, af forældre og lærere.
Større inklusion går ikke uden hjælp
Regeringen har de rette intentioner, men jeg er ikke sikker på at de har de rette værktøjer. Det nye store tiltag er de aktivitetstimer, der gør skolen til en heldagsskole. Det er bestemt fint, at eleverne får rørt sig. Men så længe ‘aktiviteterne‘ er så lidt målrettede, som der gives udtryk for i forslaget, kommer de ikke specielt de bogligt svage elever til gavn. De slipper ganske vist for den pine, det må være, at sidde i en klasse dag ud og dag ind, uden at få den kompetente undervisning, der kunne være et fagligt løft i hverdagen.
I regeringens vision om fremtidens folkeskole vil man øge antallet af elever, der inkluderes i undervisningen fra 94,4 pct. i dag til 96,0 pct. Jeg kan med min bedste vilje ikke se denne hensigt realiseret, når man fortsat undlader at tilbyde bogligt svage elever en fagligt velkvalificeret undervisning.
Samtidig er tolærerordningen forsvundet ud af regeringens folkeskolevision. I stedet er det blevet til ‘måske‘ to voksne i undervisningen og det er ikke en tilstrækkelig forbedring af det faglige niveau i relation til bogligt svage elever.
Der er efter min erfaring langt mere fornuft i at tilføre en klasse en ekstra lærer, end at tage fire eller fem børn ud af en klasse for at placere dem i andre specialsammenhænge. Det ville også gøre det nemmere at håndtere en større klassekvotient.
Hvis man i virkeligheden vil have verdens bedste skole, eller bare en, hvor man tager hånd om de bogligt svage, så er der ingen vej uden om. Det koster penge til flere lærere, materialer, og ikke mindst langt mere satsning på, at gøre lærerne mere vidende om, hvordan man skal arbejde med bogligt svage elever.
I mange år har vi i stedet fået nedskæringer. Ingen dobbeltlærerfunktion i indskolingen, stort set intet køb af bogmaterialer, reducering af bibliotekstimer for hver klasse, manglende penge til fx. at tage ud af huset, få foredragsholdere, og manglende kurser til lærere, så giver det alt i alt en situation, hvor jeg har svært ved at se, at vi er ved at udvikle verdens mest rummelige folkeskole.
Bent Skafte er lærer på Kirke Helsinge Skole i Gørlev 

