Thorning er det mindste problem
LEDER


 Fænomenet et velkendt i dansk politik. Oppositionen jagter fodfejl hos regeringen, hvorefter vi alle glemmer at diskutere andre centrale spørgsmål.
Evalueringen af terroranslaget i København har de seneste dage primært handlet om Helle Thorning-Schmidts indsigt efter de dramatiske timer og døgn i weekenden 14.–15. februar.
Det er politisk-taktisk interessant, men i forhold til sagens substantielle alvor – nationens politi- og terrorberedskab – forekommer det ikke alene underordnet. Det er et selvstændigt problem. For når vi diskuterer statsministerens viden, så diskuterer vi ikke, hvordan dansk politi kunne være så uforberedt på en radikaliseret attentatmand som Omar El-Hussein. Hvordan kan politiet i dag tale om en ’ny type gerningsmand’, når han i forvejen var kendt af såvel PET som Kriminalforsorgen.
Hvorfor var der ikke bevæbnede betjente foran indgangen til Lars Vilks-arrangementet i Krudttønden på Østerbro så kort tid efter terrorangrebet mod Charlie Hebdo i Paris? Og hvorfor indsatte politiet almindelige betjente og ikke aktionsstyrken foran den jødiske synagoge i Krystalgade?
Ved alene at diskutere Helle Thorning-Schmidts håndtering af sagen forsømmer vi at diskutere alt det, der gerne skulle sikre et bedre beredskab, hvis terroren igen rammer.
Selvfølgelig er det noget rod, at Helle Thorning-Schmidt dagen efter terrorangrebet gav verdenspressen forkerte oplysninger. Nej, dansk politi havde ikke – som statsministeren meddelte – øjeblikkeligt efter skuddene og drabet ved Krudttønden på Østerbro iværksat bevæbnet bevogtning af Synagogen i Krystalgade. Det gik fire timer.
I dag – tre måneder efter – ved vi, at såvel Stats- som Justitsministeriet af politiet 10 minutter før Helle Thorning-Schmidt tændte mikrofonen, modtog en mail, hvoraf det kunne udledes, at politiet først efter fire timer indfandt sig med to bevæbnede betjente ved Synagogen.
Hvorfor oplysningerne hverken før eller efter pressemødet nåede frem til Helle Thorning-Schmidt, ved vi ikke. Det ansporer oppositionen til at bruge de fleste af dens vågne timer på at antyde, at Helle Thorning-Schmidt bevidst fortier og fordrejer sandheden.
Hvorfor Helle Thorning-Schmidt først i denne uge modtog oplysningerne om den sene bevogtning, kalder bestemt på undren. Men modsat må man spørge, hvilket motiv Helle Thorning-Schmidt kan have for at lyve om sin egen viden om sagen. Intet. Hvorfor skulle hun gøre politiets problem til sit eget? Det savner såvel logik som motiv.
Mere alvorligt er det, at justitsminister Mette Frederiksen under offentliggørelsen af politiets redegørelse i sidste uge lod forstå, at PET-chef Jens Madsens forudgående afgang hænger sammen med »det billede«, efterretningstjenesten »bibragte« regeringen om bevogtningen af synagogen.
Selv om formuleringerne er luftige, står det klart, at landets justitsminister giver PET-chefen ansvaret for en misinformation, der siden er sået alvorlig tvivl om. Er en PET-chef blevet fyret med en falsk begrundelse?
Den del af sagen bør nøjere undersøges, og undersøgelser af den karakter burde Tilsynet med Efterretningstjenesterne kunne udføre, som det blev foreslået af Institut for Menneskerettigheder onsdag her i avisen.
Men uanset hvordan den del af sagen falder ud, må det ikke blokere for den kendsgerning, at dansk politi efter de foreløbige evalueringer på en række punkter ikke var parat til konkret at møde den terror, der i årevis politisk er blevet bevilget svimlende millionbeløb på netop at være forberedt på at kunne gå op imod.
Den debat forstummer i øjeblikket i timelange og perspektivløse skænderier om Helle Thorning-Schmidts tre måneder gamle pressemøde. Statsministeren kan selv lukke sagen ved at beklage, at hun viderebragte forkerte oplysninger, men dermed ville hun kritisere politiet. Og hvis der er én ting, Helle Thorning-Schmidt og Lars Løkke Rasmussen i denne sag er enige om, så er det at rose politiet for en overordnet set fortræffelig indsats.
Men hvorfor er det er så vanskeligt – for såvel regering som opposition – at kritisere de dele af politiets indsats, der helt åbenlyst ikke fungerede?
Helle Thorning-Schmidt har bestemt noget at beklage, men det er intet at regne mod, hvad politiet burde tage ved lære af efter terroranslaget i København.

