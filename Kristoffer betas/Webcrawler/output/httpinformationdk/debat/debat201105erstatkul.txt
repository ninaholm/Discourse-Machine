Erstat kulturkamp med kvalitetskamp
Henrik Sass' angreb på de borgerlige medier er en kamp mod spøgelser. Lad os i stedet bruge kræfterne på at højne kvaliteten af den netbaserede journalistik og gøre op med dagbladspressen, som er stivnet i en støtteafhængighed, der vækker minder om firsernes skibsværfter
Det er ikke Berlingskes chefredaktør, man skal bruge sine kræfter på, hvis man vil sikre en mangfoldig presse, mener Holger K. Nielsen.


 Da de borgerlige overtog magten i 2001, gjorde Fogh det til en hovedopgave at rense den offentlige sfære for venstreorienteret indflydelse. Denne særegne form for kulturkamp blev ikke mindst rettet imod Danmarks Radio, hvor venstreorienteringen i særlig grad skulle trives. Vi var nogle stykker, som havde svært ved at genkende det billede, men ikke desto mindre indledte man en intimidering af DR uden sidestykke  kulminerende med Jens Rohdes trussel om at skære i støtten, hvis ikke DR anlagde en mere positiv dækning af Irak-krigen.
Meget tyder på, at magten skifter hænder ved næste valg, og det kan være fristende at give igen med samme mønt over for medier, som støtter højrefløjen.
Det er muligvis den tanke, som ligger bag Henrik Sass' udfald imod den borgerlige presse i den forgangne uge.
Vist kribler det i fingrene  også hos undertegnede, men det er ikke nødvendigvis klogt at indlede den form for kulturkamp.
Det skyldes først og fremmest, at præmissen er tvivlsom.
Sass har fuldstændig ret i, at den borgerlige presse dominerer mediebilledet, men sådan har det altid været. Vigtigere er, om det er blevet værre de seneste år, og hvor meget det i det hele taget betyder i en tid, hvor stadig færre læser aviser. Er det overhovedet værd at bruge kræfter på en sådan kamp?
I betragtning af hvor mange kræfter, de borgerlige har brugt på at stække DR, er den samlede effekt pauver. Nyhedsdækningen i DR er, som den altid har været: Der er gode historier, og der er skæverter. Der er kritik af regeringen og kritik af oppositionen. Sol og vind deles lige på bedste frøkenvis. Det var tilfældet for 20 år siden, det er tilfældet i dag, og derfor var udgangspunktet for de borgerliges kulturkamp dybt latterligt.
Prædiker for de frelste
Vist er dagbladene borgerlige, men er det blevet værre de seneste år? Det har jeg svært ved at se.
Vi må stadigvæk døje med Jyllands-Postens kulsorte ledere og kommentatorer, som ligger til højre for Djengis Khan. Og hvad så? De er langt ude, men taler fortrinsvis til menigheden. Det er svært at se, at de skulle udgøre et samfundsproblem. I virkeligheden kan de bedst sammenlignes med Ib Nørlund i gamle dage på Land og Folk: De frelste elskede at læse ham, men bortset fra det, var han helt ligegyldig.
Vigtigere er, at debatten i netop den avis faktisk er ret åben. Det er generelt ikke svært for politiske modstandere at få optaget indlæg  ligesom det ikke er det i andre af de store aviser. Aviserne er ret bevidste om deres publicistiske ansvar. Hvilket står i grel modsætning til den tid, hvor de var kamporganer. Gert Petersen fortalte engang, at champagnepropperne i sin tid sprang på SF's partikontor, da Aksel Larsen havde fået optaget et læserbrev i Politiken  det var grænseoverskridende
Karrierejournalister
Tilsvarende er journalistikken mere præget af nyhedskriterier end af ideologisk korstog. Journalisterne bevæger sig ubesværet fra den ene avis til den anden  uden at det i øvrigt præger deres journalistik. Det betyder selvsagt ikke, at journalistikken bliver objektiv eller apolitisk, men den er mere præget af den enkelte journalists  baggrund (og evner) end af avisens ideologiske ståsted.
Er der et problem her? Ifølge eksempelvis Ralf Pittelkow er journalister generelt venstredrejede, og han taler om et Journalistisk Venstreparti. Den påstand holder næppe for en nærmere prøvelse  journalister er som folk flest. Nogle står til venstre, andre til højre, de fleste står ingen steder. Journalistikken er ikke et kald, men en karriere, hvor det bliver vigtigere at være afsender på en forsidehistorie end at fremme bestemte synspunkter.
Kvalitetskamp, tak
Hvis der skal føres kulturkamp på medieområdet er der ikke meget perspektiv i at jagte spøgelser. Det er derimod meningsfyldt at se på, hvordan mediestøtten kan bidrage til, at publicisme og seriøs journalistik kan overleve i en tid med enorme forandringer på hele området.
En ændring af mediestøtten vil med sikkerhed komme på dagsordenen, når Kulturministeriets mediestøtteudvalg afleverer sin rapport til efteråret. Den eksisterende ordning er historisk bestemt og favoriserer af den grund den trykte presse  specielt aviserne. Det er selvsagt ikke holdbart i en tid, hvor avisernes betydning formindskes til fordel for andre medieformer. Men det er livsfarligt, hvis der kommer blot antydninger af sindelagskriterier ind i en nyordning.
Der er bred enighed om, at formålet med mediestøtten er at sikre den demokratiske debat, som vil svækkes, hvis medierne udelukkende styres af kommercielle interesser. Mediestøtten er kulturpolitik, ikke erhvervspolitik. En ændring af støtten vil medføre et gigantisk hundeslagsmål. Den samlede støtte vokser ikke, og hvis nogle skal have mere, må andre betale. Det kommer ikke til at gå stille af.  Der er imidlertid ikke meget perspektiv i at diskutere problemet ud fra en kamp om pengene, hvor opgaven bliver at sikre den mest rimelige og retfærdige fordeling. I stedet bør man stille følgende spørgsmål: Hvordan kan publicisme og kvalitet overleve i en tid, hvor nyhedsstrømmen vokser eksplosivt, og hvor globale aktører som eksempelvis Google tilraner sig en større og større del af medieforbruget.
Vi bombarderes i disse år med nyheder, men kvaliteten følger ikke med kvantiteten. Der produceres nyheder i døgndrift til de forskellige platforme: avisen, internettet, radioen m.v. Der er ikke ressourcer til den grundige research og kritiske, undersøgende journalistik. I den politiske journalistik opstår der en større afhængighed af de spindoktorer, partierne og regeringen opruster med. Her skæres der ikke ned!
Skibsværfternes fald 2.0
Medieforbruget forskyder sig fra aviserne til nettet, hvilket dog ikke i særlig grad afspejler sig i dagbladenes prioriteringer. De store bladhuse har alle muligheder for at udvikle kvalificerede netmedier, som kan sikre publicistisk kvalitet på disse platforme. Men deres netsider er rent ud sagt jammerlige.
Det er derfor vigtigt, at der er opstået konkurrence fra forskellige fritstående internetmedier  f.eks. avisen.dk, Svendborg Avis m.v. Det er i demokratiets interesse, at denne udvikling fremmes.
Præcis her kommer den offentlige mediestøtte ind. Aviserne og de store bladhuse kan være irriterende, men de er stadig krumtappen i de publicistiske medier. De skal imidlertid ikke have penge for at holde fast i en forældet distributionsform, så de ender som en moderne variant af skibsværfterne.
Det er forståeligt, at fagbevægelsen er utilfreds med, at deres blade er afskåret fra at få del i den mediestøtte, som tilfalder aviserne. Men det giver ikke mening at flytte penge fra aviserne til fagbladene, hvis de bruges til at støtte en medlemsorientering, som alligevel ville blive udført. Det giver derimod dyb mening, hvis formålet er at udvikle en nyhedsformidling, som bidrager til den journalistiske fødekæde med andre vinkler end de, der præsteres af aviserne. Sådan som det har været tilfældet med dækningen af efterlønsforringelserne.
Jeg er ret forbeholden over for slagord om kulturkamp eller (endnu værre) værdikamp. Men hvis en ny regering skal begive sig ind i den metier, handler det på medieområdet om at målrette mediestøtten, så den fokuserer på at forbedre den journalistiske kvalitet. Det er der behov for i såvel de borgerlige medier som medier, der ikke opfatter sig som borgerlige. Det vil forudsætte en vis grad af smagsdommeri  ikke på sindelag, men på kvalitet. En sådan vil udløse et ramaskrig fra pressen Det slagsmål tager jeg gerne.

Holger K. Nielsen, medlem af folketinget og medieordfører for SF

