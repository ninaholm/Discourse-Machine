Arbejdsmigrantens enestående tilbud: 13 kroner i timen
Debatten om europæiske fattigdomsmigranter antyder, at det er er en smal sag at få plads på det danske arbejdsmarked. Men virkeligheden ser noget anderledes ud. Mange ender med at gå til bunds, og drømmen om et bedre liv forbliver en drøm
Susannah L. Sønderlund er leder af Kompasset, der er Kirkens Korshærs værested, som rådgiver hjemløse immigranter.


 
	De europæiske fattigdomsmigranter forvandler sig fra et stormombrust debatemne til mennesker af kød og blod, når man som jeg møder dem i Kirkens Korshærs rådgivningstjeneste Kompasset. Ofte er den fattige tilrejsende en ung mand i 20-30’erne fra Rumænien, Bulgarien eller Spanien. Han er stærk, sund og yderst arbejdsvillig og har ingen kritiske reservationer. Mange er ufaglærte, men med alsidig arbejdserfaring. Det er nød, der har drevet de unge mænd til at rejse fra hjemland, familie og venner i håbet om at finde arbejde.

	En nylig publiceret rapport fra Europa-Kommissionen viser, at de europæiske arbejdsmigranter bidrager mere til samfundskassen i form af skatter, end de modtager i sociale ydelser. Og i Kompasset vurderer vi da også, at mange migranter udgør en kapacitet for Danmark, bl.a. fordi de oftest er villige til at tage uglesete job, som mange danske arbejdstagere afviser.

	De tilrejsendes arbejdsiver og den øgede beskæftigelse sætter yderligere skub i samfundsøkonomien, og de ekstra hænder udefra er netop nødvendige for at imødekomme fremtidige behov på arbejdsmarkedet, især når det gælder om at finde en løsning på den såkaldte ældrebyrde. I vores øjne er arbejdsmigranterne indbegrebet af supereuropæere, hvis mobilitet er kernen af arbejdskraftens fri bevægelighed. Danmark burde byde dem velkommen med åbne arme!

	Hviler ud på biblioteket

	Desværre taber vi ofte det hele på gulvet med stor menneskelig lidelse til følge. De tilrejsende, som i udgangspunktet er en ressource, kan hurtigt ende i graverende social nød på grund af en række barrierer i det danske system.

	I Kompasset forsøger vi at assistere med den rette navigation i det danske system. Vi giver mange dårlige beskeder, fordi migranternes drømme ofte viser sig at være umulige at realisere.

	Jonas, en 26-årig litauer med gode engelskkundskaber og en bred joberfaring, er et eksempel på en immigrant, der måtte sande, hvor svært det er at få lov at arbejde i Danmark. Han er uddannet elektriker, men levede af at plukke frugt i England i nogle år, hvorefter han kortvarigt havde forskellige job i Litauen. Jonas har fået lidt vikararbejde i den danske rengøringsbranche. På den baggrund kan han søge om et skattenummer hos SKAT, men på grund af sommertravlhed går der seks uger, før han modtager forskudsopgørelsen.

	I mellemtiden er der ikke flere vikartimer, men Jonas har endnu ikke fået løn, da arbejdsgiveren kun kan udbetale til en dansk bankkonto. I banken får Jonas at vide, at han først kan oprette en lønkonto, når han har modtaget sin forskudsopgørelse.

	Jonas er tålmodig og opsøger i mellemtiden jobcentre og Statsforvaltningen, hvor han vil registrere sig som arbejdende EU-borger i Danmark. De sporadiske rengøringstimer danner dog ikke tilstrækkeligt grundlag for, at Jonas kan forsørge sig selv, hvorfor han får afslag fra Statsforvaltningen. Det får ikke konsekvenser for hans ophold, for som EU-borger må han være i Danmark som arbejdssøgende i i hvert fald seks måneder.

	Småjob i døgndrift

	På varmestuen, hvor Jonas spiser, hører han om et par avisomdelerfirmaer, der ansætter internationale medarbejdere. Han cykler med aviser flere nætter i træk og hviler sig om dagen på et bibliotek. Med rengøring og avisuddeling opfylder Jonas nu kravene om selvforsørgelse, og han modtager registreringsbevis, som dokumenterer, at han er arbejdstager i Danmark.

	Med Statsforvaltningens bevis og passet i lommen tager Jonas opstemt turen til Borgerservice for at ansøge om gult sundhedskort, som han har fået at vide kan udstedes inden for få uger. Desværre er Jonas blevet misinformeret. Han skal have en personlig adresse for at ansøge om sundhedskort og det eftertragtede cpr-nummer, som så mange arbejdsgivere har insisteret på at se, før de vil ansætte ham i en fuldtidsstilling.

	Efter yderligere ugers hårdt arbejde lykkes det at få penge nok til at leje et værelse, så han kan få adresse og hvile sig mellem arbejdsvagterne. Det er nu længe siden, vi har set Jonas i Kompasset, men historien illustrerer den frustrerende proces, hvor forhaling af et dokument bremser de videre skridt: Uden skattenummer kan Jonas ikke få udbetalt løn, og uden løn kan han ikke betale for bolig osv.

	CPR-nummer diskrimination

	I Kompasset har vi også mødt spansktalende Woyzeck fra Polen, der har arbejdet i adskillige europæiske lande, inden turen nu gik til Danmark. Byens jobcentre har afvist Woyzeck og opfordret ham til først at anskaffe sig et cpr-nummer, før han kan få adgang til jobformidlingen. Men vi kan fortælle ham, at europæiske arbejdstagere ikke skal have cpr-nummer for at kunne arbejde i Danmark – og at det ikke er et nummer, man bare kan trække i en maskine.

	Som EU-borger er Woyzeck fuldt berettiget til at søge job via de offentlige jobcentre, men informationen er desværre på dansk.

	Han prøver i stedet Work In Denmark, et dansk rekrutteringsbureau for internationale jobsøgende, hvor der kommunikeres på både spansk og engelsk. Woyzeck spreder ihærdigt sit CV og går opsøgende fra dør til dør i såvel service- som byggebranchen velvidende, at hans manglende sprogevner er et problem. Jobafslagene er typisk begrundet med beskeden: »Du skal have cpr-nummer for at blive ansat her«. Folk ryster på hovedet, når Woyzeck beretter, at han først kan få et cpr-nummer, når han har et job.

	Woyzecks energi og ildhu er beundringsværdig. Om natten sover han ved nogle overdækkede jernbaneskinner, for han tør ikke binde an på madraslodtrækningen på byens natcafé for hjemløse. Woyzeck har sine ejendele opbevaret i Kompasset og spiser på byens varmestuer.

	Dagene bliver længere, som afslagene hober sig op og gør tilværelsen passiviserende og deprimerende – et tilbud om nogle timer på et mekanikerværksted til 13 kroner i timen gør modløsheden altoverskyggende, og den polske mand bliver mere og mere forhutlet. Woyzeck vil væk fra Danmark, og en kirke hjælper ham med at finansiere en billet tilbage til Warszawa.

	Enorm uvidenhed

	Jonas og Woyzeck historier er typiske, og de illustrerer, hvordan de danske myndigheder kommer til kort i serviceringen af arbejdssøgende EU-medborgere. Uvidenheden er enorm, og der foregår en decideret cpr-diskrimination, når borgere uden cpr-nummer holdes uden for arbejdsformidling og -marked. Hvordan kan vi acceptere at sort arbejde og udnyttelse bliver alternativet? Selv fagbevægelsen kræver cpr-nummer ved indmeldelse og får dermed svært ved at hjælpe mennesker som Woyzeck i opstartfasen.

	Vi kunne lære meget af f.eks. Tyskland, hvor fagbevægelsen i langt højere grad er involveret i at beskytte migranters arbejdsforhold. I flere nabolande kan nytilkomne migranter tilmed registrere sig som arbejdssøgende, hvilket dokumenterer en tilknytning til og aktivitet i værtslandet og vil kunne afhjælpe arbejdsgiveres usikkerhed i ansættelsen af unionsmedborgere. Vi kan i Danmark gøre modtagelsen meget bedre og hindre, at frustration og misinformation fører til omkostningsfuld social deroute for de fattige, udsatte tilrejsende.

	En begyndelse ville være at mane myter om ulovligt ophold og krav om cpr-nummer i jorden. Lad os skabe et mere åbent arbejdsmarked, hvor arbejdsgivere ansætter ressourcestærke, flersprogede og erfarne arbejdstagere – der hurtigt kan blive en gevinst for Danmark.

Susannah L. Sønderlund er leder af Kirkens Korshærs Kompasset

