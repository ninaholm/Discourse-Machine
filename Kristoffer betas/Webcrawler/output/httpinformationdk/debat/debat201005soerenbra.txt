Søren Bramfris opsang
Har en lovgivende politiker ret til at kritisere en dommer? Ja. Er der klogt? Nej!


 Ytringsfriheden kan ikke gradbøjes. Det vil sige, at enten har vi ytringsfrihed, eller også har vi ikke. Punktum (vistnok et skjult Ralf Pittelkow-citat). Ytringsfrihed er ikke det samme som krænkefrihed, har vores kirke - og integrationsminister sagt. Så enkelt mener jeg ikke, det er. Der kan være ytringer, der er krænkende - enten med eller uden forsæt. Er det første tilfældet, siger det nok mest om den, der fremsætter ytringen.
Men vi taler om frihed under ansvar, hvilket er formuleret klart i Grundlovens paragraf 77: »Enhver er berettiget til på tryk, i skrift og tale at offentliggøre sine tanker, dog under ansvar for domstolene. Censur og andre forebyggende forholdsregler kan ingensinde på ny genindføres.«
Set i det lys har Søren Krarup naturligvis lov til at kritisere en dom, der ganske vist ikke er faldet endnu - men den slags bagateller plejer Søren Bramfri jo aldrig at hænge sig i, ligesom han heller ikke altid lader sig distrahere af virkeligheden. I sagen mellem professor Bent Jensen, der har beskyldt journalist Jørgen Dragsdahl for at være KGB-agent, hvad Dragsdahl ikke vil finde sig i, er der, som sagt, endnu ikke faldet dom, og det skal naturligvis heller ikke ske via denne klumme.
Dommer Mette Langborg har indtil videre nøjedes med at tilkendegive, at der ikke var tilstrækkeligt belæg for Bent Jensens beskyldninger.
Krarups svada
Og det har så afstedkommet følgende svada fra Søren Krarup: »I mine ører har hun i den politiske korrektheds navn på forhånd haft en bestemt opfattelse af sagen og har kun været interesseret i én ting: at frikende Dragsdahl.«
Det er en ret grov beskyldning, for det er jo det samme som at sige, at dommeren har været forudindtaget, hvad Krarup da heller ikke vil benægte.
Det får Dommerforeningens formand, Jørgen Lougart, til at sige: »Det er jo næsten en ærekrænkende udtalelse.« Læg mærke til ordet 'næsten'. Han vil åbenbart ikke hænges op på noget, og Søren Krarup er da også hamrende ligeglad. »Man behøver ikke være så utrolig hellig, bare fordi man er dommer,« siger han frisk. Hvem der så har påstået dét?
Med Jensen som kilde
Når jeg spørger, om en lovgivende politiker - og det er man jo som folketingsmedlem - har ret til at kritisere en dommer, er det egentlig lidt retorisk. For naturligvis har han da det, omend kritikken vil have haft endnu større vægt, om han selv havde været til stede i retten i Svendborg. Det var han som bekendt ikke, men han ved i forvejen, hvad sagen handler om, siger han. Det ved han nemlig fra Bent Jensen, vel ikke den mest uvildige af alle kilder! Men Bent Jensen har Søren Krarups fulde tillid. »Jeg kan sige god for ham,« har han også udtalt. Vel næppe en vurdering, der vil have større tyngde i et forsvar for ham.
Men er det lovligt, det Søren Krarup gør, er det i hvert fald ikke klogt, tværtimod. Det er hamrende dumt. Krarup har også argumenteret med, at ligesom en politiker kan kritisere en dommer, kan en dommer kritisere en politiker.
Og jo, i princippet er det da helt rigtigt. Det kan Mette Langborg godt, så længe hun holder sig til politikerens konkrete synspunkter om f.eks. indvandring eller skattelettelser eller 12 minutters ekstra arbejdstid om dagen.
Hvad hun derimod er afskåret fra er at gå ind i en diskussion med Søren Krarup om den konkrete sag. Som sagt er der endnu ikke faldet dom i sagen, og derfor er hun totalt og aldeles afskåret fra at tage til genmæle mod Søren Bramfris beskyldninger, hvad han da heller ikke kan være uvidende om. Så lovligt, jo. Men ikke særligt fair.


