En unik dansk model
LEDER


 I Danmark kan man som i alle andre lande søge erstatning, hvis man har taget skade af et lægemiddel. I udlandet er det naturligvis medicinalindustrien, der betaler disse erstatninger. De, der tjener pengene på at sælge medicinen, må stå til ansvar for bivirkningerne, er det logiske rationale. I Danmark har vi en stor medicinalindustri, som tjener styrtende med penge, og her har vi valgt en på verdensplan unik konstruktion. Som det fremgik af weekendens Information, er det nemlig borgerne selv, der betaler. Da man i 1996 indførte den nuværende erstatningsordning, lykkedes det ikke at få industrien til at betale, og man valgte i stedet at finansiere erstatninger gennem et reduceret tilskud til medicin. Dvs. at de borgere, der køber medicin, selv betaler erstatningerne gennem højere medicinpriser.
Den danske model betyder også, at det er nemmere at få erstatning i Danmark end i de lande, hvor man selv skal lægge sag an imod medicinalindustrien. Til gengæld er erstatningerne markant lavere herhjemme. Der er bestemt fordele ved at have et statsstyret erstatningssystem, så borgerne ikke skal ud i lange retssager, men sat lidt på spidsen, så bliver vi danskere snydt to gange: Vi får ikke ret meget i erstatning, og vi betaler selv for den. Man kan selvfølgelig vende den om og sige, at det er meget godt, at erstatningerne er lave, når nu vi selv skal betale for dem – men de fleste af de danskere, der har fået varige men pga. medicin, ville nok hellere have haft en større erstatning, som er betalt af industrien.
Det kan lade sig gøre at bevare den danske model, hvor man har øget mulighed for erstatning og søger den hos staten, samtidig med at man lader industrien betale. I Norge og Sverige har man med lidt forskellige ordninger fået industrien til at indbetale til en pulje, hvorfra erstatningerne bliver udbetalt. En lignende ordning kan blive indført i Danmark, hvis ellers industrien gad at betale for de skader, som deres produkter giver patienterne. Det gør industrien imidlertid ikke, lød det klare svar fra vicedirektør i Lægemiddelindustriforeningen Henrik Vestergaard.
Den kunne også blive indført, hvis der fra politisk side blev arbejdet for det. Men det gør der imidlertid heller ikke, lød det klare svar fra sundhedsminister Nick Hækkerup (S). Både industrien og ministeren gemmer sig bag argumentet om, at staten i princippet kan gøre regres mod den virksomhed, som har lavet medicinen. Dvs. at staten betaler, men efterfølgende lægger sag an, så firmaet i sidste ende får regningen. I de knap 20 år den danske erstatningsmodel har eksisteret, er det foreløbig aldrig sket. Selv i de allergroveste tilfælde, hvor borgere har lidt stor skade, har det ikke været muligt for staten at vinde en retssag. Muligheden for regres er ifølge lektor i sundhedsret på Syddansk Universitet Kent Kristensen »nærmest teoretisk«. Nick Hækkerup vil gøre øget brug af regresmuligheden og lægge flere sager an. Går det som hidtil, vil det blot betyde, at fællesskabet bliver pålagt endnu en udgift i form af øgede advokatsalærer.
I stedet for at gemme sig burde både industrien og regeringen kigge mod Sverige og Norge. I industrien burde man se det som sin fornemmeste opgave at rydde op efter sig selv – i stedet kommer man gang på gang med den samme ynkelige fortælling om, hvor dyrt og besværligt det er at få godkendt et lægemiddel. Virksomhedernes regnskaber taler deres eget sprog: Det løber akkurat rundt – og der skulle vist være råd til at kompensere de mennesker, hvis liv man ødelægger eller forværrer på vejen til de flotte resultater.
Eftersom virksomhederne ikke frivilligt vil være med, bør regeringen presse dem til det. Det kræver, at man tør tage en forhandling med en gigantindustri, som er afgørende for Danmarks økonomi. De danske erfaringer på dette område er historisk set sølle med aftalen om nordsøolien og medicinalindustriens generelt gunstige vilkår som de bedste eksempler, så der er ingen grund til at forvente sig noget. Men det burde der være.

