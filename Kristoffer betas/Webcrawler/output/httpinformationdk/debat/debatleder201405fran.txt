Fransk bombekrater
LEDER


 
	Allerede søndag aften var alle katastrofemetaforerne i brug i Frankrig: ’jordskælv’, ’vulkanudbrud’ og ’slagmark’.

	Front National (FN) blev EP-valgets absolutte sejrherre med tæt ved 25 procent af stemmerne. Socialisterne var knockoutet på forhånd. Præsident Hollande har i løbet af sine to års regeringstid ikke formået at tackle krisen. Arbejdsløsheden stiger fortsat, økonomien står på nulvækst, og en ny premierminister, Manuel Valls, har ikke kunnet afværge derouten. Hollandes rekordhøje upopularitet kunne aflæses i urnerne med Socialistpartiets dårligste Europavalg nogensinde, 13 procent.

	Det store oppositionsparti, UMP, formåede kun lige at holde skindet på næsen med 20 procent.

	Hvordan kunne det gå til, at FN kunne drive det så vidt?

	Men det var ikke slut. Mandag sprang endnu en bombe. Et nærmest grædende UMP-topmedlem indrømmede på fransk tv, at en verserende sag om falske bilag under Sarkozys valgkamp for to år siden i form af et sindrigt system, hvor helt op til 10 millioner euro blev brugt til valgkamp, men faktureret som noget andet, rent faktisk er sand. Tirsdag gik UMP-formand François Copé så af. Ganske vist nægter han ethvert kendskab til de falske bilag, men tilfældigvis var to af hans venner indehavere af det firma, Bygmalion, der lagde ryg til.

	Det er i dette nedbombede politiske landskab, Front National nu vinder frem. »Jeg vil have, at franskmændene skal vide, at Sarkozy har snydt,« var da også Marine le Pens første kommentar til Copé’s fald.

	Det er i høj grad arbejdere og arbejdsløse, der har stemt på FN. De vil ud af EU, og de vil ud af euroen. Den fremmedhadske terminologi har Marine le Pen sørget for at dæmpe betydeligt.

	Men det er også en befolkning, der er træt af de gamle politiske partiers korruption, som le Pen ofte har fremhævet. Socialisterne havde deres skattesnydende finansminister. Nu sidder UMP og muligvis også Sarkozy i saksen. Det er svært at se, hvad og hvem i det politiske landskab, der kan dæmme op for yderligere fremgang for FN.

