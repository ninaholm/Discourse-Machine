Straf vil aldrig give bedre integration



 
	Social- og integrationsminister Karen Hækkerup (S) har fremlagt et forslag om, at flere kommuner fremover skal trække forældre af udenlandsk herkomst i ydelse, hvis deres børn ikke kommer i skole eller begår kriminalitet. Det kaldes et forældrepålæg. Selve forslaget er ikke nyt, det stammer fra det tidligere VKO.

	Det nye er, at ministeren ønsker at intensivere brugen af redskabet i jagten på bedre integration. Men ministerens argument holder ikke. Straffer vi forældrene, risikerer vi også at straffe de børn, som i forvejen lider under forældre, der ikke er deres ansvar voksent. Jeg er derfor dybt uenig med Karen Hækkerup og hendes forsøg på at straffe sig til god integration.

	Jeg er enig i, at vi har et problem, som forældrene er nøglen til at løse. Der er tre helt centrale pointer, når vi ønsker at hjælpe disse familier på rette vej. For det første skal indsatsen være helhedsorienteret. Det nytter ikke noget ensidigt at fokusere på et problem, hvis to eller flere andre problemer står i vejen. For det andet skal indsatsen bygge på tillid. Familierne skal opleve, at sagsbehandleren rent faktisk både ønsker og kan gøre en forskel.

	De færreste familier ønsker at være i den situation, som de er havnet i. Og for det tredje findes der ingen snuptagsløsninger. Det er kun det lange seje træk, der virker.

	Udvid underretningspligt

	I stedet for pisk skal vi støtte forældrene og hjælpe dem til at tage bedre vare på deres børn. Vi skal bruge de redskaber, der virker. For der er tale om familier, som er meget dårligt stillede.

	Derfor mener jeg også, at vi skal hjælpe med mere omsorg, ikke det modsatte. Konkret foreslår jeg, at vi udvider underretningspligten til også at omfatte forsømmelse af uddannelse og kriminalitet. Samtidig skal kommunernes opfølgning skærpes, så vi får en langt tidligere indsats, der sætter intensivt og helhedsorienteret ind over for hele familien fra dag et.

	På den måde skal vi bruge hele paletten af redskaber til at hjælpe forældrene med at give deres børn den opvækst, de har fortjent i et velfærdssamfund. Jeg er ikke bleg for at bruge både hårde og bløde midler, men straf må ikke blive et redskab for vores forargelse.

Anna Mee Allerslev, beskæftigelses- og integrationsborgmester, København (R)

