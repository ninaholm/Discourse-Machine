Bonuslæger



 »Uden at være smålig vil jeg personligt mene, at det – for at sige det meget diplomatisk – er lukrativt at være ledende overlæge i det private. Ud fra visse kriterier vil jeg endda sige særdeles lukrativt.«
Professor og sundhedsøkonom Kjeld Møller Pedersen. 
Man skal være en meget idealistisk læge, hvis man insisterer på at forblive offentligt ansat lønmodtager på et regionalt sygehus. I går kunne Ugebrevet A4 afsløre, at lønningerne på de private hospitaler for ledende læger i gennemsnit er tre gange højere end i det offentlige. Det betyder, at ledende læger på privathospitaler i gennemsnit i årene 2007 og 2008 tjente over tre millioner kroner. Til sammenligning tjener en ledende overlæge på et offentligt hospital cirka 1,1 millioner kroner inklusiv genetillæg, pension med mere. Ugebrevet har analyseret lægernes lønninger og afkastet fra de anpartsselskaber, som lægerne har oprettet til at drive deres private praksis. Direktøren for Dansk Sygehusinstitut, Jes Søgaard, slår fast, at lægernes høje indtjening hænger sammen med de meget generøse takster, som det offentlige betaler for operationer på de private hos­pitaler. »De er simpelthen blevet overbetalt,« siger Søgaard. Venstres ordfører Birgitte Josefsen mener til gengæld, at det er »forrykt«, at medierne bliver ved med at køre rundt i diskussionen om betalingen til privathospitaler, som Rigsrevisionen rejste i foråret med en direkte kritik af daværende sundhedsminister Lars Løkke Rasmussen (V). En af de ledende overlæger, som det er gået rigtig godt for, er Nis Alstrup, som er chef og speciallæge ved Aleris Danske Privathospitalers afdeling i Esbjerg. Hans selskab gav sidste år et ekstraordinært overskud på 50,6 millioner kroner. Dertil kommer løn fra hospitalet på 960.000 kroner plus det løse. Alstrup ser ikke noget odiøst i, at lægerne har nogle selskaber, der giver overskud. Det er ikke anderledes »end murermestre eller ejere af en radioforretninger«, siger han. 
Og sådan kan man vælge at se på det. Bonuslægerne driver blot deres business som alle andre og sælger ydelser til højestbydende. Og så længe der er et marked, så løber lægerne hen, hvor pengene er. Man kan også vælge at se den overbetaling, som Rigsrevisionen dokumenterede sidste år, som udtryk for et helt forrykt system, der udvander det offentlige sundhedsvæsen, koster uforholdsmæssigt mange skattekroner og betyder, at der inden for visse specialer er alvorlig mangel på læger og sygeplejersker. Ventetidsgarantierne i det offentlige sygehusvæsen og opbygningen af et privat alternativ har vist sig at øge den samlede sygehuskapacitet i Danmark, men favoriseringen af de private hospitaler er de seneste år gået helt over gevind. Ikke blot har taksterne for de private behandlinger været alt for høje, skattefritagelsen for de private sundhedsforsikringer, de korte garantier i det offentlige og andre begunstigelser har ført til et sygehussystem, der i dag er forvredet i en grad, så det er blevet helt relevant at sammenligne disse lægers lønforhold med finanssektorens stærkt omdiskuterede bonusser. 	bew

