Uffe alene til fodbold i Ukraine



 Når EM i fodbold fløjtes i gang i Ukraine på fredag, er der afbud fra en lang række fremtrædende politikere. Men det har ikke overbevist den danske regering om at blive væk i protest mod den ukrainske regerings tvivlsomme tolkning af menneskerettighederne og den vendetta-lignende retssag mod blandt andre Ukraines tidligere regeringschef, Timosjenko.
Som sagen står, vil hverken Tysklands forbundskansler, Frankrigs præsident, EU’s formand eller kommissionens præsident, være at finde i æreslogen på Kijevs olympiske stadion – Ikke med mindre Timosjenko løslades og anklagerne droppes.
Alt i mens EU’s ledelse udøver flere former for pres på Ukraines præsident, Janukovitj, i form af både boykot og fastfrysning af associeringsaftalen med EU, så indtager Danmarks kulturminister, Uffe Elbæk (R), gerne en plads på lægterne.
Argumentet er, at man ikke vil blande sport og politik. Men det argument er svært at forstå, når regeringens egen kulturminister vil være til stede og tale politik med græsrødder og opposition. Ja, selv den socialdemokratiske ungdom kan ikke længere leve med hykleriet og har netop meldt ud, at de støtter en boykot.
Iealer over realiteter
Skal man virkelig støtte et russisk orienteret regime, der anvender gummiparagraffer fra Sovjettiden i politisk funderede retssager – et land, der indtager en 131. plads i Freedom Houses seneste rangliste over pressefrihed?
Menneskerettighederne forværres år for år og homoseksuelle roligans må anbefales at blive foran tv’et frem for at sidde på lægterne af ren og skær – velbegrundet – frygt for at blive gennemtævet?
Håbet om et Ukraine tættere på EU er smuldret sammen med håbet om at skabe positiv interesse for Ukraine gennem EM. Selv ikke Janukovitjs dyrt købte PR-bureau kan redde det potentiale, EM havde for landet.
Tilbage står det ærgerlige faktum, at regeringen vægter idealpolitik højere end dét at sende et realpolitisk signal til alle om utilfredsheden med de ukrainske tilstande.
De danske drenge skal have hele Danmarks opbakning – og den får de! Men Janukovitj skal boykottes. Det er det eneste sprog, han forstår.

