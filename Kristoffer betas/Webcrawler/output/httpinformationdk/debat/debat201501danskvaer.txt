Dansk skal det være
Er mere ’danskhed’ i kommercielt tv’s program-flade nok til at stoppe faldet i reklameindtægter og gøre danskerne begejstrede for flow-tv igen?


 Sport, sex, mad, penge og dansk drama. Og langt det meste skal helst være dansk produceret, på dansk, med danskere, men ikke nødvendigvis foregå i Danmark. Den tid, hvor en udenlandsk tv-serie kunne lægge gaderne øde, er forbi. Tendensen springer i øjnene, når man ser de danske kommercielle tv-stationers strategier for at imødegå ikke bare én, men flere trusler på både kort og langt sigt.
Nu er ordet ’dansk’ måske at tage munden for fuld – for kun lidt over halvdelen af den kommercielle sendetid er danskejet, nemlig TV 2, som for tiden synes at have overvundet krisen og klarer sig bedre end før i den kommercielle konkurrence. SBS/Discovery gik fra tyske til amerikanske hænder; TV3-familien er ejet af svenske MTG.
Men dansk skal det være. Forleden meddelte SBS, at koncernen søsætter otte nye danske programformater, som ifølge programdirektør Maiken Wexø er »vildt underholdende og spændende, men også tankevækkende og udfordrende«. Som et eksempel nævner direktøren i tvnyt.com, at »i en tid, hvor det er blevet stuerent at tale om tantrasex og sprøjteorgasmer i frokostpausen, kommer vi nu med programserien Sex, Lai og Mie med kendisparret Lai Yde og Mie Moltke«.
Nu er sex jo ikke et specielt nyt fænomen, når det drejer sig om at lokke kunder i butikken, selv om den nye SBS-serie Tag pengene og løb af medierne fremstilles som egenudviklet, så minder konceptet nærmest ned til mindste detalje om ABC’s og Jerry Bruckheimers Take the Money and Run, ligesom en anden såkaldt ny dansk serie, nemlig Ex’ernes kamp, synes baseret på MTV-serien Battle of the ex’es, hvor fraskilte par under sydlige himmelstrøg tvinges til samarbejde for at vinde en pris. Oliver Bjerrehuus er vært på et nyt datingprogram – Det perfekte match – som SBS også har købt af MTV. Det foregår i Costa Rica. Vinderne deler en million.
Der er også mange penge at hente i TV3’s tilsyneladende uopslidelige Paradise Hotel og i den lidt mere slidte Robinson Ekspedition, og man kan vinde Masterchef-trofæet, mens man i Luksusfælden har set, hvordan tv-kendisserne nu i lighed med andre i samfundets mindre maleriske lag skal have hjælp med de penge, som tv har forsynet dem med. Det gælder Amalie (Amalies verden genudsendes i øvrigt for tiden) og Frederik Fetterlein. Genbrug er altid godt.
Spørgsmålet er, om genbruget – også de danske genbrugsversioner af udenlandske koncepter – er nok til at ændre på det det faktum, at vi generelt ser mindre flow-tv (dog mere end vi gjorde i 2008)? Eller om det øgede danske islæt i programfladen på længere sigt kan sikre kommercielt tv imod det fald i tv-reklameindtægterne, som skyldes reklamebranchens accelererende skift fra traditionelle medier til internettet?
TV 2 satser lidt anderledes. Ikke mindst på dansk drama. Badehotellet lagde ud med at slå X Factor på DR med lidt over 100.000 seere (1,3 mod 1,2 mio.), og ugens mest interessante nyhed var, at TV 2 nu har indgået en samarbejdsaftale om tredje sæson af Rita med Netflix – den netstreaming-tjeneste, der sammen med andre af samme slags for alvor begynder at lave ridser i de ellers urørlige flow-stationers rustning. Oprustningen med hensyn til danskproduceret stof er et klart modtræk til netop Netflix, der næppe vil kunne matche danskproduceret, dansksproget stof. Dertil er det danske marked for lille. De store amerikanske eller britiske serier – inklusive de nye – er ikke længere en konkurrencefaktor på dansk tv.
Hvorfor vente en uge på et nyt afsnit af Game of Thrones på TV3, når man kan se dem alle på HBO Nordic?
Den kommercielle tv-branche står over for voldsomme langsigtede udfordringer. Men et sted buldrer det af sted. Dér, hvor Netflix og HBO ikke er med: sporten. Skabt til flow-tv.
Ugens tv-topscorer var VM-håndboldkampen mellem Danmark og Saudi-Arabien i Qatar, der søndag aften samlede 1,4 millioner seere. DR havde sammen med TV 2 i dyre domme købt rettighederne, og så måtte Arvingerne vige. Og TV 2’s nye betalingssportskanal gik i luften, mens TV3 Sporten og SBS konkurrerer på livet løs – og for milliarder af rettighedskroner – om dækningen af Premier League og Superligaen. Drama og sport er fremtiden for kommercielt tv. Er resten ved at være fortid?
Og så har jeg helt undladt at omtale nyheder og aktualitet. Men det har de private, kommercielle tv-stationer droppet for mange år siden. Det er der ingen penge i.
Lasse Jensen er mediejournalist.
Klummen er udtryk for forfatterens egne holdninger

