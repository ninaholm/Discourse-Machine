Jeg er træt af penge
Jeg bliver så udmattet, når jeg tænker på ordsproget tid er penge. Ligesom når jeg tænker på, hvor mange timer af andre menneskers liv, der kan ligge akkumuleret på én mands bankkonto. Derfor er jeg med til at skabe fællesskaber, hvor relationer mellem mennesker træder i forgrunden


 Jeg ved godt, at du er træt af at høre på folk, der er trætte af det ene og det andet. Det er jeg også. Men bær over med mig, for jeg kan ikke holde det tilbage. Måske kan vi faktisk finde sammen om en fælles træthed – og det kan der være noget forløsende over.
Men der er altså noget, jeg er rigtig rigtig træt af, og det er penge. Jeg er træt af penge. Når jeg skal bruge dem på noget, som er overdrevet dyrt, eller som burde være gratis. Jeg bliver træt, hver gang jeg er tvunget til at betale 30 kroner for en plastikflaske med vand i lufthavnen, fordi jeg ikke må have min egen flaske med gennem kontrollen. Jeg bliver træt, når togbilletten til Århus koster penge, jeg kunne flyve til London for.
Jeg er træt af at købe ting, der burde være gratis, og jeg er også træt af ting, der er gratis, men hvor nogle andre alligevel tjener penge på, at jeg bruger min tid på dem. Jeg er træt af penge, og derfor er jeg træt af teknologi. Jeg er træt af, at alle de forsøg, jeg gør på at række ud mod andre mennesker via min skærm, bliver forvandlet til forhold, hvor nogen skal tjene penge. Du tror måske, at min træthed alene skyldes staten og markedet. Men jeg bliver ligeså træt af penge, når jeg bruger dem på en gave, som jeg ikke har noget forhold til, for senere pligtskyldigt at aflevere den på et gavebord, hvorefter jeg ikke ser mere til den – andet en fire uger senere, hvor jeg får et standardbrev, hvori der står »Tak for gaven! Vi har allerede taget den i brug«. Jeg bliver træt, når jeg bruger mine penge fantasiløst.
Brød på bordet
Jeg er ligeså træt af penge, når nogen vil have mine, som når jeg skal bede om deres. Når jeg med entusiasme fortæller nogen om de forandringer, vi kan sætte i værk sammen, og jeg så kan se, at deres indledende entusiasme lige så stille forvandler sig til træthed, når det går op for dem, at det koster penge at gennemføre.
Jeg bliver søvnig, når jeg hører mig selv gentage, at jeg jo også skal have brød på bordet og har munde at mætte, og at jeg skal betale 30 kroner for en flaske vand i lufthavnen.
Jeg er træt af, at folk tror, at superskarpe kunstneriske processer bare er gratis. Jeg er samtidig mindst lige så træt af, at kunstneriske processer skal koste penge.
Men noget af det, som gør mig absolut mest udmattet er, når jeg tænker på ordene tid er penge. Når jeg tænker på folk som Bill Gates, bliver jeg helt smadret af at overveje, hvor mange timer af andre menneskers liv, der kan ligge akkumuleret på én mands bankkonto.
Ordene tid er penge er faktisk det mest trættende, jeg kan komme i tanke om. Ja, de er simpelthen fysisk udmattende. Og det er de, fordi hver gang jeg oplever en situation, hvor ordene gælder, så er det min tid, der bliver mindre af, imens pengene forbliver de samme.
Tid er penge er den filosofi, der ligger bag ethvert politisk tiltag i vores tid, og derfor er jeg også træt af politik. Jeg er træt af alle de tiltag, som gennemføres, hvor tid er penge. Som folkeskolereformen, hvor ordene tid er penge betyder, at børnene for de samme penge skal sidde på deres flade numser i længere tid, imens de tramper tretabellen.
Boblende fryd
Nu vi er ved matematikken, så er der det befriende ved den, at den kan hjælpe os med at se tingene på en ny måde. Hvis vi er skruet fast i en forestilling om, at tid er penge, kan vi nemlig skrue os ud igen ved at vende ligningen om, og med lige så stor ret hævde, at penge er tid. Og hvis penge er tid, så bliver det pludselig meget tydeligt, hvor absurd det er, at et menneske skulle have så mange timer i sit liv, at han kan akkumulere flere penge end et hvilket som helst andet menneske. Hvordan skulle han få tid til det?
Se, det er en tanke, der godt kan ruske lidt i mig. Og nu vi er ved det, så kan jeg faktisk godt komme i tanke om situationer, hvor det med pengene alligevel ikke er så søvndyssende.
Det kan for eksempel godt vække lidt liv i mig, når der tikker penge ind på kontoen, efter at jeg har haft en venlig mand fra Italien boende i min lejlighed i to nætter, mens jeg selv har været betalende gæst i en privat lejlighed i Hamborg – hvor jeg i øvrigt er kommet til ved at betale for en plads i en privat bil, der ellers ville være halvtom.
Det er også fantastisk opfriskende for mig at tænke på dengang, jeg fik penge for en gammel bog på et loppemarked. Bogen handler om båndoptagere, og køberen viste sig at være komponist, ligesom jeg. Og endnu mere frisk bliver jeg af at tænke på, at vi to lydnørder efter dette tilfældige møde og udvekslingen af 20 kroner har udviklet et langt og berigende venskab.
Og når jeg en gang om ugen står i en kø i Fødevarefællesskabet, er det med boblende fryd, at jeg betaler 100 kroner for en pose lokalt dyrkede økologiske grøntsager. Den, jeg giver pengene til, er frivillig, lige som jeg vil være næste gang, det er hendes tur til at stå tålmodigt i køen og min tur til at fumle uprofessionelt med poserne. Min klukleende glæde skyldes, at jeg betaler for fødevarernes friskhed og nærhed med min tid, og fordi jeg med min tålmodighed betaler for en situation, hvor jeg kan opleve en ægte kontakt med et andet menneske – frem for det sterile, forhastede møde med rullebåndet i supermarkedet.
De situationer gør mig frisk og veloplagt, og det gør de, fordi det er situationer, hvor penge er tid.
Bare tid
Jeg bliver så ovenud vågen af de her situationer, hvor det er relationerne mellem mennesker, der træder i forgrunden, og derfor har jeg taget initiativ til en Repair Café i mit lokale kvarter, Vesterbro i København.
Når man laver en Repair Café, er man faktisk kommet et skridt videre end til blot at sige ordene: Penge er tid. Når man sætter sig sammen en gang om måneden og reparerer hinandens gamle radioer og hullede bukser, så har man bevæget sig ud over en ligning, der indeholder ordet penge. Og man har etableret en sammenhæng mellem mennesker, hvor den væsentligste værdi, der er i spil, er tid. Bare tid.
At være med til at sørge for, at vi har en Repair Café i mit lokalområde er noget, som fuldstændig kan vække mig af den træthed, jeg har brugt så mange linjer på at fortælle om. Men noget, som ligefrem kan holde mig søvnløs, er tanken vores nye timebank.
Med en timebank kan vi bytte den tid, som vores gode frivillige fiksere bruger på at reparere eksempelvis en gammel radio, for den tid ejeren af den gamle radio til gengæld bruger på at hjælpe nogle andre i fællesskabet – med at gå tur med en hund eller med at kigge på en årsopgørelse. Og en timebank behøver ikke at stoppe der. Princippet kan sagtens udvides til andre områder af vores fælles problemløsende aktiviteter. Hvad med en koncert, hvor publikum betaler musikerne med tid, eksempelvis til babysitning?
Fødevarefællesskaber, bytte- og repaircafeer, timebanker og lignende kan gøre os uafhængige af det system, som i princippet skulle hjælpe os til at opfylde nogle basale materielle behov, men som faktisk skaber flere problemer, end det løser (tag bare svine-MRSA-skandalen).
Samtidig kan vi kanalisere ubrugte menneskelige ressourcer ud, hvor der er behov for dem i fællesskabet. På en måde som akkumulerer, ikke penge, men menneskelige relationer.
Se, dét er da forfriskende, ikke?
Casper Hernández Cordes er komponist, medlem af det kollektivt ejede pladeselskab Barefoot Records og laver workshops om kreative musikalske processer for ikke-musikere.

