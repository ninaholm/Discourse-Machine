Efterlønnens afskaffelse er intet vidundermiddel
Efterlønnen er igen på politikernes læber og kan blive en vigtig faktor i den kommende valgkamp. Men at fjerne efterlønnen er ikke løsningen på de samfundsøkonomiske problemer


 Lavvækst så langt øjet rækker. Arbejdsgivere og borgerlige økonomer og politikere postulerer vedvarende, at afskaffelse af efterlønnen er det afgørende svar på Danmarks økonomiske problemer. Senest er det hørt fra Danske Erhverv, at afskaffelse af efterlønnen vil give 100.000 flere i beskæftigelse og bedre holdbarheden i de offentlige finanser med 18 mia. kr.
Påstanden savner imidlertid økonomisk grundlag. Afskaffelse af efterlønnen øger i sig selv kun arbejdsudbuddet dvs. skaber flere arbejdssøgende. Men de kan kun komme i beskæftigelse, hvis også efterspørgslen efter arbejdskraft vokser tilsvarende. Det er der i den nærmeste årrække imidlertid ringe udsigt til, fordi der i forvejen er en bruttoledighed på 170.000, og fordi ledigheden tegner til at ville forblive høj en række år frem. Skal efterspørgslen efter arbejdskraft på kortere sigt vokse markant, kræver det en tilsvarende stigning i den samfundsøkonomiske efterspørgsel. Men en sådan kan kun komme fra stigende eksport eller fra stigende private forbrug og private investeringer i Danmark eller stigende offentligt forbrug og investeringer.
Øger arbejdsløsheden
Imidlertid tegner udviklingen ikke lyst på nogen af områderne. Ganske vist har eksporten rettet sig noget, især fordi Tyskland i øjeblikket har økonomisk fremgang. Men dette modvirkes af, at hele det omkringliggende EU på grund af gældskrisen er ved at spare opsvinget væk. Alt tyder på, at EU de nærmeste år vil udgøre et hav af lavvækst, og heller ikke i USA og Japan tegner det de kommende år til overvældende høj vækst, jf. OECD seneste prognose. Det er derfor mere end sandsynligt, at denne økonomiske mathed også vil smitte af på Tyskland og igen forringe danske eksportmuligheder hertil.
Den anden mulighed for vækst i den private sektor er en stærk stigning i det indenlandske private forbrug. Men uanset VKO 's milliardskattelettelser er det ikke lykkedes afgørende at bryde tilbageholdenheden i det private forbrug. Så længe boligkrisen ikke vender klart, vil boligejerne og dermed forbrugerne fortsætte med at spare og nedbringe gæld. Og med VKO's nulvækstplan og offentlige besparelser kan det offentlige heller ikke blive en løftestang under økonomien og beskæftigelsen. Tværtimod vil besparelserne øge ledigheden. Og når der ikke er udsigt til væsentlig ordrefremgang, vil virksomhederne vedblivende være tilbageholdende med investeringer.
Alle vegne fra tegner det således til fortsat lavvækst så langt, vi kan se.
Hermed vil efterspørgslen efter arbejdskraft heller ikke vokse afgørende. De over 100.000 flere arbejdssøgende, som efterlønnens afskaffelse skaber, kan blot melde sig på jobcentrene som aftagere af arbejdsløshedsdagpenge. Hermed vil de 18 mia. kr., som Danske Erhverv stiller staten i udsigt som gevinst ved at afskaffe efterlønnen, forsvinde ud i den blå luft, for en sådan gevinst opnås kun, hvis det offentlige udbetaler færre dagpenge samt får højere skatteindtægter fra beskæftigelse. Men effekten af at afskaffe efterlønnen i den nærmeste årrække vil som anført tværtimod blive, at dagpengeudbetaling træder i stedet for udbetaling af efterløn. Og da efterlønssatsen jo for mange efterlønnere (som går på efterløn som 60-årige) er lavere end dagpengesatsen, vil staten oven i købet netto få øgede udgifter. De offentlige finanser vil således ikke forbedres, men forværres gennem afskaffelse af efterlønnen.
Dystre kendsgerninger
Øget beskæftigelse gennem afskaffelse af efterlønnen kan ifølge nyliberalistisk inspirerede såkaldte udbudsøkonomiske teorier imidlertid opstå på en anden måde, nemlig igennem at det øgede arbejdsudbud skaber øget arbejdsløshed, som så igen bremser så lønudviklingen, hvorved det i en fjern fremtid bliver profitabelt for arbejdsgiverne at investere og at ansætte flere. Men hvis det er denne tankegang, som ligger bag påstanden om, at afskaffelse af efterlønnen vil øge beskæftigelsen, så glemmer man at fortælle befolkningen, at der inden den 'gyldne fjerne fremtid' med øget beskæftigelse ligger mange år med indkomststagnation og høj arbejdsløshed. Mon befolkningen køber den?
De økonomiske realiteter handler derfor om, at afskaffelse af efterlønnen en årrække frem tværtimod vil indebære øget arbejdsløshed og statsunderskud. Og de dystre kendsgerninger i dansk økonomi er, at vi over nogle år har tabt 200.000 arbejdspladser, at de offentlige finanser er forværret med over 150 mia. kr., og at produktivitet og økonomisk vækst er på et historisk lavpunkt. Disse samfundsøkonomiske problemer er alt for omfattende til, at vi kan bruge sådanne løse påstande og forenklede patentmediciner til noget.
Henrik Herløv Lund er økonom, cand. scient. adm.

