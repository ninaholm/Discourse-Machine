Danmarks mest mangfoldige bydel fortjener bedre
Gellerup ser den skrinlagte fællesmoské som et symbol på sammenhængskraften i Aarhus. Men nu er en TV 2-dokumentar kommet i vejen – og når vi inviterer til dialog, møder Socialdemokraterne slet ikke op


 Mandag aften i Gellerup er som regel en stille aften. Bazar Vest, som er bydelens omdrejningspunkt og handelssted, har nemlig lukket. Men sidste mandag var ikke en almindelig mandag. Omkring 750 mennesker, primært beboere fra Gellerup og Toveshøj, var nemlig samlet til et debatmøde i kølvandet på TV 2-dokumentaren Moskeerne bag sløret.
Klokken lidt over 18 begyndte de første at komme. Unge, ældre, børn, mænd og kvinder. I alle farver og former. Med muslimsk baggrund og ikke-muslimsk baggrund. Gellerup var ankommet. En bydel, som i medierne bliver svinet til og beskyldt for at være et parallelsamfund, et sted hvor beboerne ikke ønsker integration og så videre.
Men sandheden om Gellerup er en helt anden. Det er Danmarks mest mangfoldige bydel, med vækst, uddannelse, et rigt foreningsliv og meget mere.
17 foreninger i området havde sendt invitationer ud til samtlige partier i byrådet. Men kun Enhedslisten, Alternativet og Radikale Venstre havde valgt at sende repræsentanter til arrangementet for at tage dialogen med borgerne.
Og det var tydeligt, at folk i salen var godt trætte af hele situationen. Trætte af Aarhus-borgmester Jacob Bundsgaards (S) beslutning om at bremse den planlagte stormoské. Trætte af mediedækningen i kølvandet på TV 2’s dokumentar.
Medierne vil gerne tale om Gellerup, men ikke med Gellerup. Utilfredsheden var tydelig blandt borgerne i salen. Det kom især til udtryk ved, at mange af de tilstedeværende afviste at lade sig interviewe af TV 2.
Er det ikke integration?
I panelet var der gjort klar til 10 personer, men fire stole stod gabende tomme og ventede på Socialdemokraterne. Socialdemokraterne, der i længere tid har kørt kampagner med fokus på dialog og et fælles Aarhus. I stedet blev ordet givet videre til de 750 fremmødte borgere, som det hele handlede om. Nogle af talerne gik direkte i hjertet og var om noget en opsang til hele Danmarks befolkning inklusive bydelen Gellerup.
En af Gellerups ældste imamer fortalte, at han i sine 23 år som imam i området aldrig havde rådgivet imod eller brudt dansk lov. Han fortalte om sine tre børn, som går på universitetet, og de to andre, som går i gymnasiet. Han stillede spørgsmålet: »Er det ikke integration? Er det ikke at berige det danske samfund?«
Det var svært at være uenig med flertallet af de mænd og kvinder, som tog del i dialogen. Men det var også svært at se unge muslimske, velfungerende kvinder med tørklæde føle sig nødsaget til at skyde det ene argument af efter det andet for at ’bevise’, at de er integrerede og ikke undertrykte, som TV 2-dokumentaren vil have os til at tro.
Det store spørgsmål, som debatten i salen vendte tilbage til igen og igen, var, om borgmester Bundsgaard kunne tillade sig at tilsidesætte den tillid til borgerne i Gellerup, som Socialdemokraterne ellers har talt så meget op. Og så på baggrund af en enkelt dokumentarfilm.
Hvordan kunne borgmesteren tillade sig at træffe en beslutning om annullering af mosképrojektet, før han overhovedet var gået i dialog med borgerne? Flertallet i Gellerup ser fællesmoskeen som en brobygger og et symbol på sammenhængskraften i Aarhus, hvor man anerkender hinandens forskelligheder lige så vel som hinandens ligheder.
Det første budskab fra forsamlingen af borgere og fremmødte politikere var et stort nej til kollektiv afstraffelse. Det andet var, at Gellerups beboere vil dialogen. Og det sidste, men også vigtigste budskab fra dette møde var, at en stormoské vil modvirke parallelsamfundet. Derfor må projektet ikke annulleres. Danmarks mest mangfoldig bydel fortjener bedre.
Mohammad Sabah Ahmad er debattør

