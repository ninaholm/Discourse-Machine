Stat i staten



 DET STOD NÆPPE i sladderspalterne i Islamabads aviser, at præsident Asif Ali Zardari og resten af den pakistanke ledelse havde planer om at mødes på Hotel Marriott lørdag. Alligevel var der nogen, der havde vidst det længe nok til at samle 600 ton sprængstof og finde en måde at sprænge det ved en af hovedstadens bedst bevogtede bygninger.
Som det så ofte er tilfældet efter et stort terrorangreb, er rygterne mange og mulighederne for at få dem verificeret få. Om det faktisk var den pakistanske topledelse, der var målet, og ikke udlændinge som hidtil antaget, ved vi derfor ikke - det kan ikke udelukkes, at Zardari udnytter situationen til at score nogle hurtige sympatipoint. Men nyheden får uundgåeligt pilen til at pege mod dem, der ved alt, hvad der er værd at vide i Pakistan: Det magtfulde efterretningsvæsen ISI, Inter-Services Intelligence, der har haft en finger med i spillet i enhver stor begivenhed i Pakistan.
SENEST HAR CIA beskyldt tjenesten for at være direkte involveret i sommerens angreb på den indiske ambassade i Kabul, og amerikanerne farede hårdt ud og krævede, at der nu kom styr på ISI. Men det kan næppe være kommet helt bag på CIA, at tjenesten har nære kontakter i både Taleban og al-Qaeda. ISI blev grundlagt i 1948. Det nye Pakistan havde brug for et effektivt og selvkørende efterretningsorgan, og hvem ringer man så til? CIA var med til at op-bygge og træne ISI, og den pakistanske lillebror blev hurtigt nyttig at have i regionen. 
Sovjetunionen invaderede Afghanistan, og ISI blev sat til at træne og udstyre de afghanske mujahediner for amerikanske dollar. Da russerne i 1989 trak sig ud, fik ISI opgaven at sikre fortsat indflydelse i landet. Kærligheden faldt på en ukendt lille studenterorganisation i Kandahar. Den blev senere kendt som Taleban.
ISI ER EN STAT i staten og svinger uden tvivl begge veje. Men tjenesten har været uundværlig som USA's øje og øre i krigen mod terror. Dilemmaet er derfor klart. I Irak og Afghanistan opløste man efterretningstjenesterne, fandt nye folk i toppen og lod dem længere nede i systemet genansøge deres job. Det kan næppe lade sig gøre i tilfældet ISI. Tjenestens vigtigste rolle har altid været i forholdet til Indien. De pakistanske vælgere kan være uenige om meget, men når det kommer til Indien, er støtten til en hård kurs massiv. Med støtten til den kashmirske seperatistbevægelse har ISI arbejdet hårdt for at fremme pakistanske interesser.
ISI kan derfor næppe startes forfra, men noget må der gøres for at rydde op i de elementer, der fortsætter slingrekursen mellem de allierede i Vesten og krigerne i bjergene. Ofret bliver i sidste ende detpakistanske demokrati, da USA tydeligvis ikke længere vil se igennem fingre med tjenestens flirterier til anden side. Det er et beskidt job, men den pakistanske ledelse må tage fat på oprydningen, inden den dømmes helt og aldeles ude af kampen.

