Uden håb er der jo slet ikke håb
Så derfor hellere håbe ved siden af end slet ikke håbe — på drømmenes slagmark


 »Strengt taget var Reich vel ikke mere skør i bolden end f.eks. Claus Hjort Frederiksen.«

Grethe Preisler, Informations hjemmeside 11/02/12
 
»SRSF-regeringen kan rejse sig fra sin snublestart, hvis den viser modet til at føre en anden politik end den borgerlige. (...) Regeringen skal frem for alt turde. (...) Den skal turde tage opgøret med tilbedelsen af stordrift.( ...) Embedsmændene i Finansministeriet, djøf’erne i de nye storkommuner. De har samme uddannelse, de forstår hinandens sprog. De er den nye herskerklasse. (...) Regeringen skal bringe Danmark ud af den frygt, landet befinder sig i. Frygten for markedet: Kan det betale sig? De danske universiteter har fået den rædselsfulde struktur med markedsmæssige bestyrelser. Det lammer den frie forskning. Og det skræmmer universiteternes og kulturlivets folk fra at gå ind i den politiske debat med kritik af markedsgørelsen. (...) Det er nu, regeringen skal vise, om den har modet til en anden kurs, eller den bare vil tilpasse sig tidens strømninger. Regeringen skal bruge EU-formandskabet til at tænde et håb i Europa.«
Asger Baunsbak-Jensen, Information 13/02/12
Med sikkerhed kan ingen i hele den vide verden forestille sig den nu snart 80-årige folkekirkepræst og forfatter, tidligere radikale landsformand og undervisningsdirektør, grundtvigske friskole- og efterskoleforstander Asger Baunsbak-Jensen kravle ind i en af de marxistisk-freudianske vilhelm-reich’ske orgonkasser for at påføre sig selv de al-håbløshed-fordrivende orgasmer, kasserne påstodes at skænke sande troende.
Og dog turde de repræsentanter for SRSF-regeringen, dens tre folketingsgrupper og tidens øvrige toneangivende forstå-sig-på’ere (kaldet ’eksperter’, især ’økonomiske eksperter’) være ikke så få, som ovenpå ovenstående udgydelser øjeblikkelig ville indstille Baunsbak-Jensen til samme psykiatriske indespærring og behandling, som for godt et halvt århundrede siden blev den psykoanalytiske kommunist Wilhelm Reich (1897-1957) til del. Hvis det altså ikke lige var for det, at Baunsbak til forskel fra Reich var og er folkekirkepræst og forfatter, tidligere radikal landsformand.
For i ramme alvor at opfordre Helle Thorning-Schmidt, Villy Søvndal og Margrethe Vestager til »opgør med markedsgørelsen« må for enhver i dag — underlagt tidens strømninger — forudsætte håb ud over al forstand. Lige ind i orgonkassen.
Som beskrevet i Lotte Folke Kaarsholms artikel i lørdags (11/02/12): »Offer på drømmenes slagmark — Det 20. århundredes to store forsøg på at gentænke og frisætte mennesket, psykoanalysen og kommunismen, var lige ved at slå sig sammen om en fælles revolution. Historien om Wilhelm Reichs vanvid er historien om, hvordan den drøm brast«. Dog åbenbart ikke for Asger Baunsbak. Bevares, med andre ord, men dog ikke så meget andre, end at også den grundtvigske tidligere fri- og efter-skoleforstander som det første håber, at regeringen »skal turde vise et ægte frisind«.
Det 20. århundredes to store forsøg på at gentænke og frisætte mennesket, psykoanalysen og kommunismen, var lige ved at slå sig sammen om en fælles revolution — i 1968 og nogle år derefter. Især via Herbert Marcuse (1898-1979) også mere eller mindre inspireret af Reich. Den Marcuse, som med kritikken i bogen Eros og civilisationen af den kapitalistiske merrepression af kærlighedsdriften inspirerede undertegnede til her i bladet at udråbe »Den erotiske civilisation« som »revolutionens mål«. »I analysen af det industrielle overflodssamfund må Marx' økonomiske begreber ifølge Marcuse dels udfyldes og dels erstattes med et sæt af politiske, moralske og æstetiske begreber. Marcuses analyser kredser især omkring revolutionens mulighed i de højt udviklede industrisamfund. Revolution vil ikke bare sige at ændre samfundets organiserende princip fra marked til planlægning eller at afskaffe den private ejendomsret til produktionsmidlerne. Ud fra Marcuses radikale tænkning vil revolution sige en omvæltning, som griber dybt ind i det enkelte menneske, i dets personlighedsstruktur, i forholdet til naturen, i forholdene mellem kønnene.
Siden er man (med undtagelse af Baunsbak) blevet noget mere resigneret.
Nu tager i hvert fald jeg med kyshånd mod læser Grethe Preislers hånds- og håndsrækning: »Ex-finansministeren (Claus Hjort Frederiksen, red), der i ramme alvor mener, at langtidsledige på kontanthjælp, som har fået kuk i kysen af at løbe panden mod en mur, hver gang de prøvede at få fodfæste på et arbejdsmarked, der var lukket for dem pga. opskruede krav som følge af ’globaliseringen’, manglende tilbud om relevant efteruddannelse og bristede bobler i den finansielle sektor, der udløste en verdensomspændende økonomisk recession, kan kureres ved at blive tvangsindlagt i de orgonskabe, vindskibelige private aktører stiller til rådighed for staklerne i form af offentligt finansierede pipfuglekurser.«
Tak, kære læser. Når sådan noget kan skrives, er alt håb endnu ikke ude.
 
 

