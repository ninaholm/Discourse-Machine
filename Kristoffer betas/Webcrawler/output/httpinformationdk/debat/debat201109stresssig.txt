Stress er et signal til samfundet om at holde sig væk
100 DAGE – De tre små ord 'jeg har stress' udløser forståelse og omsorg fra omgivelserne, og åbner de offentlige kasser for den stressramte. Stress er dog ikke en entydig sygdom, men en samlebetegnelse som bruges i flæng. Diagnosen medvirker til at sygeliggøre mennesker, der måske blot har brug for en pause fra arbejdslivet
Stress er blevet en legitim måde at trække stikket ud på.


 Stress antages at være vor tids folkesygdom. Det anslås, at mere end 10 pct. af befolkningen lider af alvorlig stress, og at stress kan lede til både depressioner og angst. Ifølge WHO vil stress og depression således være nogle af de væsentligste kilder til sygdom i 2020. Og der er tal på de skrækscenarier, som tegner sig, når talen falder på det stigende antal borgere, der lider af stress.
Men selv om der er stort fokus på stress, er der stadig store huller i vores viden om lidelsen. F.eks. er det ofte uklart, hvad det diagnostiske afsæt er, når det konkluderes, at en person har stress. Det er heller ikke er tydeligt, hvordan væksten i antallet af stressramte hænger sammen med samfundsmæssige forhold som f.eks. de lidendes relation til fysisk eller psykisk hårdt arbejde, for store personlige ambitioner, krævende familiære forhold etc. Ikke desto mindre er det i mange analyser lige præcis disse forhold, der kædes sammen, når årsagen til stigningen i antallet af stressramte skal forklares.
Stress forbliver i de fleste analyser en substans, der godt nok antages at være samfundsskabt, men som ikke desto mindre formodes at kunne behandles individuelt, og som det giver mening at tale om på numerisk vis som en tilstand, der henholdsvis er blevet færre eller flere af.
Men hvad hvis stress mest af alt fortæller noget om, hvordan man som borger i dag kan legitimere at trække stikket ud i en tid, der lovpriser individuelt ansvar, kontrol og vilje til det gode (arbejds-) liv? Måske drejer de fælles karakteristika ved stress sig snarere om centrale værdier i samfundet og institutionelle forhold i øvrigt, end om hvem det enkelte stressede menneske er.
Samlebetegnelse
Når jeg foreslår at analysere stress som en social konstruktion, er det ikke det samme som at sige, at de lidelser, som den 'stressramte' beretter om, ikke findes. Lidelserne findes, smerterne forekommer, men det væsentlige her er, at mærkatet stress må forstås som en tidstypisk måde at beskrive en bred vifte af uønskede oplevelser og handlinger. Stress er i dag en samlebetegnelse for en række forskellige problemer, som rammer mange mennesker i et livsforløb.
Udover at man altid bør udvise en sund portion skepsis over for sygdomme og problemer, der udråbes til at inkludere de fleste, er enhver sygdomskategori, herunder stress, mere end blot et navn, vi sætter på organiske og funktionelle problemer i kroppen. En sygdomskategori er en konstruktion, der som alle andre mere eller mindre veletablerede medicinske betegnelser, formodes at give informationer om en række andre forhold end de rent medicinske i den stressramte persons liv - også selv om det er de medicinske faktorer, der måske fokuseres på først.
Udover således at give information om den stressramtes øvrige personlighed, præferencer mv., giver stresskategorien også væsentlig information om vores samfund, dets værdier og indretning.
Uarbejdsdygtige
I et nyligt afsluttet forskningsprojekt har jeg undersøgt hyppigt anvendte mærkater og diagnoser for personer med symptomer, der biomedicinsk set ikke kan afklares entydigt. Ikke overraskende (især ikke for praktikere, der arbejder på feltet) fandt jeg, at disse personer ofte fik og tog mærkaterne 'stress' og 'mildere depression'. Udover at disse sygdomme ikke kan afklares biomedicinsk, har de det til fælles, at de personer, der inkluderes i kategorierne ofte antages ikke at kunne arbejde, eller selv mener, at de ikke kan arbejde, og derfor midlertidigt skal forsørges af staten.
De har behov for, at personer med myndighed (f.eks. læger i almen praksis, hospitalers speciallæger eller ansatte i jobcentre) bekræfter lidelsernes legitimitet, så deres 'sag' kan behandles.
Bekræftelsen implicerer, at lidelserne skal have et navn, det vil sige de skal rubriceres, netop med det formål at handling kan igangsættes. Enhver sygdomskategori er bedre end ingen, for vores system er indrettet på en sådan måde, at sygdomme og lidelser skal kunne dokumenteres, før behandling  eller blot handling  kan iværksættes.
Sygdomsbeskrivelser som f.eks. stress eller mildere depression betyder, at det er muligt for personen med symptomerne, dennes læge(r) og socialrådgiver at foreslå behandling, tildele eller fratage ydelser mv. Det er i den forstand, at man kan tale om, at mærkater eller diagnoser er magtfulde - de muliggør handling.
Til ære for forvaltningen
I den sammenhæng bliver selve mærkatet/diagnosen særdeles væsentlig. Det er meget forskellige persontyper, der træder frem for os, hvis man bruger betegnelserne fibromyalgi, kronisk træthedssyndrom, stress eller mildere depression for blot at tage fire mærkater/diagnoser, der i de seneste 10 år har været brugt hyppigt (men i varierende omfang).
Hver mærkat har sin personlighed tilknyttet, kunne man fristes til at sige, og hver mærkat leder derfor naturligt mod antagelsen om bestemte personligheder og handlinger, mens andre udelukkes.
Stress betegner i min undersøgelse alt fra travlhed til egentlig sygdom, men er dog samlet set en betegnelse, som de fleste udviser en vis form for sympati for. Stressbetegnelsen får således stor betydning for, hvordan det sociale system og sundhedssystemet møder den stressramte, den depressionsplagede eller fibromyalgi-patienten.
En del personer er i dag udstyret med dobbeltdiagnosen stress og depression - præcis som WHO foreskriver. Denne dobbeltbeskrivelse har dog ikke altid noget med personens afrapporterede smertebillede at gøre, men kan i stedet pege på forvaltningspraksis i de danske kommuner. I nogle kommuner bliver stress ikke anset for at være en sygdom, hvorfor man heller ikke kan være sygemeldt med stress. Derfor tilkobles depressionsdiagnosen, så der er grundlag for at tildele ydelser. At være deprimeret er nemlig en klinisk diagnosticérbar tilstand i modsætning til stress.
I andre kommuner er praksis en anden, og stress antages i sig selv at være en legitim årsag til sygdom, hvorfor tillægsdiagnosen depression ikke anvendes i samme omfang, når sygemeldinger laves.
Pause fra arbejdslivet
Der er meget forskning, der viser, at sygdomsbeskrivelser og medicinske diagnoser i høj grad er væsentlige at forholde sig til, og at vækst inden for bestemte sygdomskategorier altid må ledsages af en interesse, der ikke kun udspringer af en medicinsk forankret undren.
De forskellige mærkater og diagnoser giver nyttig viden om forskellige lidelsers legitimitet i det samfund, der producerer dem. I den forbindelse er der noget, der tyder på, at væksten inden for stress og depression hænger sammen med, at det at være stresset eller have en mildere form for depression - eller evt. begge dele på en gang - er en legitim måde (kortvarigt) at melde sig ud af arbejdslivet på.
Stressbetegnelsen giver således den lidende person mulighed for at beskrive og forklare sine problemer, så omgivelserne - familie, arbejdsplads, læge, socialcenter m.v. - tilsyneladende forstår vedkommende.
Stress kan således ses som en slag 'kommentar' til samfundet om, hvad der opfattes som normalt, rimeligt og acceptabelt. Det at kategorisere sig selv som stresset og blive opfattet af andre som stresset er en 'kommentar' til ens omgivelser om, at man p.t. ikke kan påtage sig mere ansvar, vise mere kontrol eller større vilje.
Hvis kommentaren ignoreres, opretter og samler man sig f.eks. i patientforeninger, der er i hastigt vækst i disse år. De er som mange andre af samfundets institutioner ikke kun en støttende aktør, de er også aktive aktører, der aktivt - og utilsigtet - medvirker til en yderligere sygeliggørelse af en gruppe borgere, der måske - for de stressramte borgeres vedkommende - blot har brug for at trække stikket ud.
 
Nanna Mik Meyer er lektor ved Institut for Organisation ved CBS

