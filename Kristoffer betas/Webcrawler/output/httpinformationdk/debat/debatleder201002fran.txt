Franks fiksfakseri



 Tak, Frank Jensen, tak. Sådan må det lyde fra de danskere, der har glemt, hvordan Socialdemokraterne forholder sig til magten, når Socialdemokraterne mener sig sikre på at have den.
 En række ansættelser i den nyvalgte overborgmesters sekretariat udsender en ilde nepotistisk lugt, der fra den københavnske rådhusplads breder sig over by og land.
Først kunne dagbladet Politiken afsløre, at Frank Jensen, allerede inden han formelt tiltrådte, fik en række medarbejdere om sig, som enten havde deltaget i hans 2009-valgkampagne eller på anden måde var knyttet til Socialdemokraterne.
Tre af ialt syv ledige stillinger i overborgmesterens sekretariat blev besat ved intern rokering, mens fire blev ansat efter opslag. Det vil sige: Noget rigtigt opslag var det ikke. Stillingerne blev kun lagt på kommunens hjemmesiden og kun i en uge. Kun fire blev kaldt til samtale, og det viser sig at være de fire, der fik stillingerne.
SAGENS ULDNE omstændigheder har fået ombudsmanden til at tage den op af egen drift. Han vil gerne have forklaring på, om det »var tilstrækkeligt til at sikre, at den bedst egnede blev ansat i hver enkelt stilling«, at kun fire blev kaldt til samtale. Ombudsmanden studser over, at en af stillingerne blev besat af en studerende, mens en ansøger med kandidatgrad end ikke blev fundet værdig til en samtale. Og så vil ombudsmanden da forresten også gerne høre, om Frank Jensen påvirkede stillingsbesættelserne, selv om han endnu ikke var tiltrådt som overborgmester.
Det er afsløret, at den, der internt blev rokeret til sekretariatsleder for Frank Jensen, var hans kampagnechef under kommunalvalget. Endvidere at Frank Jensens nyansatte pressechef også var hans pressechef under kampagnen, og at hans nyansatte sekretær er tidligere medlemssekretær for Socialdemokraterne på Christiansborg. Til overflod er hans nyansatte »personlige assistent« ægtefælle til Frank Jensens tidligere socialdemokratiske ministerkollega, Jacob Buksti.
Er det den form for »fornyelse«, som Frank Jensen lovede under valgkampen?
OG VÆRRE ENDNU: Politiken afslørede i går, at kommunen har givet en pinagtig – og ulovlig – begrundelse i sit brev til de forbigåede ansøgere. I brevet hedder det nemlig, at de udvalgte »alle har det til fælles, at de har arbejdet med og er yderst engageret i politik«. Og det er noget andet end de hidtidige bortforklaringer om de udvalgtes »faglige kvalifikationer« og »forståelse for politik«.
Frank Jensen har ikke villet udtale sig, men overladt den utaknemmlige opgave til sin øverste direktør, Claus Juhl, der må have været på spindoktor­kursus, for Juhl indskrænker sig til at sige, at han »er glad for, at ombudsmanden går så grundigt til værks.«
Denne glæde kan hurtigt vendes til sorg hos Frank og vennerne.

