DF'er: Jeg har ikke ansvar for debat Facebook-grupper
Marie Krarup har ikke været klar over, at hun har været medlem af uofficielle DF-grupper på Facebook.


 Marie Krarup, Dansk Folkepartis forsvarsordfører, vil ikke tage ansvar for, hvad Facebook-brugere skriver og kommenterer i uofficielle Dansk Folkeparti-grupper, hvor hun selv har været medlem.
- Der er altid gale mennesker derude. Jeg var egentlig ikke klar over, at jeg var medlem af grupperne. Der er mange i de grupper, der skriver sindssyge ting, og det er ikke mit problem, siger hun til Ritzau.
Marie Krarup har hverken fungeret som administrator eller moderator i grupperne, og indtil Politiken søndag skrev om de uofficielle Facebook-gruppe, har hun ikke været klar over, at hun var medlem af grupperne.
- Jeg er blevet tilføjet til grupperne, uden at jeg anede det. Bare i dag har jeg brugt mange timer på at få mig meldt ud af de værste grupper, men der er mange flere, og jeg har ikke noget overblik over det.
Spørgsmål: Kan Facebook-brugere ikke tro, at du som folketingsmedlem for DF legitimerer de rabiate kommentarer, når du er medlem af grupperne?
- Det ville da være katastrofalt og modbydeligt, men jeg synes ikke, at man kan lægge mig til last, når jeg bliver tilføjet til grupperne, uden at jeg ved noget om det. Selv om jeg nu prøver at melde mig ud, er det som at skovle vand ud af havet, og det har jeg ikke tid til.
 Efter Politikens historie er gruppen "DF - dit land - dit valg" med over 1000 medlemmer blevet fjernet fra Facebook, og det glæder DF's forsvarsordfører.
- Det er jeg kun glad for, og jeg håber, at alle grupper med så rabiate ytringer bliver lukket. Men jeg er ikke naiv. Der er tosser og skøre folk over alt, så det er ikke noget, der stopper.
I november sidste år besluttede Dansk Folkepartis næstformand, Søren Espersen, at lukke sin Facebook-profil efter trusler. Marie Krarup afviser dog at tage samme skridt.
