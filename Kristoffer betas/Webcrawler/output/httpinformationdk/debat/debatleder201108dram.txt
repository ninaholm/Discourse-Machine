En dramatisk nat
Oppositionen har den rigtige politik, men føjer alligevel regeringen i en misforstået frygt for, at vælgerne skulle blive forvirret, hvis der blev anvist flere veje i dansk politik 


 Det danske boligmarked er under pres. Det ved enhver. Men at boligejerne natten mellem fredag og lørdag i den forgangne uge skulle have været udsat for en ekstraordinær stor fare, kommer nok bag på de fleste. Men ikke den socialdemokratiske ledelse.
Helle Thorning-Schmidt forsikrede fredag eftermiddag i interview med flere morgenaviser, at Socialdemokraterne ikke vil røre ved boligmarkedet. Hverken før eller efter valget. Lørdag lod regeringen sive, at den vil give boligejerne købelysten tilbage ved at suspendere tinglysningsafgift, ejendomsværdiskat og grundskyld.
Og vupti, lørdag aften gik Helle Thorning-Schmidt på tv med budskabet om, at situationen på boligmarkedet nu kalder på et nationalt kompromis.
Intet mindre end national samling var altså pludselig påkrævet for at løse et problem, den socialdemokratiske formand 36 timer tidligere havde afvist.
Nu er det ikke nogen skam at lade sig inspirere af sine politiske modstandere, men i dette tilfælde er det ikke nødvendigt. Oppositionen har for længst fremlagt sin vækstplan. Det er regeringen, der halser efter.
Hvor oppositionen bl.a. vil fremrykke offentlige investeringer, vil regeringen altså hælde penge i et boligmarked, men hvorfor skal flertallets skattekroner betale mindretallets boligspekulation? Boligejerne tog selv risikoen i de nyrige 00'ere, og derfor må de nu også selv tage tabene. Det er ikke en statslig opgave at fastholde boligpriserne kunstigt høje. At fremrykke offentlige investeringer er til gengæld et velafprøvet redskab til at skabe flere job og sætte gang i økonomien, herunder ejendomshandlen.
Vi må altså konstatere, at oppositionen har den rigtige politik, men alligevel føjer regeringen i en misforstået frygt for, at vælgerne skulle blive forvirrede, hvis der blev anvist flere veje i dansk politik.
Dermed viser Helle Thorning-Schmidt sig rede til at føre sin udspekulerede føjelighedspolitik ud i det absurde. Det er dobbelt trist.

