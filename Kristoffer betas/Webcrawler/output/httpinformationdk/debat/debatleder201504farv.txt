Farverigdom
LEDER


 Danmark bør melde sig under regnbuefanerne og udnævne en såkaldt LGBT-ambassadør for at styrke indsatsen over for lesbiske, bøsser, biseksuelle og transpersoners rettigheder ude i verden. Sådan lød opfordringen til handels- og udviklingsminister Mogens Jensen (S) fra partikammeraten Yildiz Akdogan, der er medlem af Folketingets udenrigsudvalg, i gårsdagens Information.
»Pointen er at målrette indsatsen over for en minoritet, som er så udsat og truet på sit liv i lande som Uganda, Nigeria og Saudi-Arabien, og her ville det klæde et land som Danmark at være med til at gå forrest,« sagde Yildiz Akdogan med henvisning til, at USA som det første land i verden for nylig har udnævnt en særlig udsending for LGBT-personers menneskerettigheder.
Desværre er hverken udenrigsminister Martin Lidegaard (R), Venstre eller Konservative klar til at holde fanen særligt højt for de af verdens borgere, som er truet på deres liv alene på grund af deres seksuelle orientering. Udenrigsordfører Lars Barfoed (K) kalder ligefrem ideen om en LGBT-ambassadør »fjollet«.
Nej-sigerne argumenterer mod særbehandling, som kan bidrage yderligere til stigmatiseringen af lesbiske, bøsser, biseksuelle og transpersoner, og med, at LGBT-personers rettigheder i forvejen varetages fint. Men det fjollede i denne sag er ikke at stille sig forrest, når det handler om noget så grundlæggende som retten til at være den, man er.
Det er en forsimplet logik, at et skærpet fokus på én gruppe skulle fjerne opmærksomheden fra andre menneskerettigheder, den danske udenrigspolitik kontinuerligt kæmper for. Samtidig er det misforstået, at en LGBT-ambassadør ville diskriminere snarere end ligestille. At have modet til at kalde noget – eller nogen – for rette navn er allerhøjst med til fremme en vigtig sag. Det minder morgendagens kampdag os lige præcis om.
Nok kan forslaget ses som endnu et indspark i optakten til det valg, alle venter på snart bliver udskrevet. Men på den anden side bør vores folkevalgte, som til den tid måske også tæller nogle nye farver, genoverveje en udnævnelse af en LGBT-ambassadør. Og i samme ombæring melde sig under den fane, som også anerkender dem uden for de traditionelle kønskategorier.

