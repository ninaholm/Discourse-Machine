Fra ugens netdebat: Enlige mødre
»Jeg vil hævde, at mænd kan give børn ligeså meget kærlighed, omsorg, tryghed og stimulation som kvinder. I ligestillingens navn bør det da også være en mulighed, eller hvad?«


 De senere år har flere enlige kvinder valgt at lade sig kunstigt befrugte, fordi de ønsker at få barn alene. Ifølge et nyt speciale af Rikke Plauborg fra Sociologisk Institut på KU, gør kvinderne sig store overvejelser om den beslutning. F.eks. bekymrer de sig meget om, hvorvidt et barn, der vokser op uden to forældre, får en dårligere opvækst end børn i traditionelle familier. Men selv om kvinderne bruger meget tid på at fundere over problemet, fremhæves det ofte i den offentlige debat, at de enlige mødre helt ignorerer det.
»Kvinderne bliver fremstillet som egoistiske og kræsne, men de tænker meget over disse faktorer, og mange af dem vælger at sende deres børn i daginstitution med mandlige pædagoger eller at lave aftaler med mænd i deres netværk,« siger Rikke Plauborg. »Derfor ville jeg gerne bidrage med et mere nuanceret billede.«
Hun påpeger, at det stadig bliver betragtet som et tabu, hvis kvinder ønsker at få barn alene, og at der også er forhindringer; f.eks. modtager selvvalgt enlige mødre ikke det særlige børnebidrag, som andre enlige mødre gør.
Ifølge Robert Kroll er det en forkert tilgang. Han mener, at man snarere burde gøre det attraktivt for ressourcestærke enlige kvinder at få et barn, da vi på grund af den aldrende befolkning behøver flere nyfødte.
Ole Falstof ser dog problemer: »Man fratager på forhånd disse børn  muligheden for at få at vide, hvem deres far er. Det bør være en menneskeret«, mener han og peger på, at visheden er vigtig, for at børnene kan komme videre i deres liv, i stedet for at bære rundt på evigt nagende spørgsmål om deres baggrund.
Selvvalgt enlig far?
Rasmus Knus vender situationen om og forestiller sig, hvordan debatten ville se ud, hvis den drejede sig om enlige mænd, der blev fædre gennem rugemødre: »Jeg vil hævde, at mænd kan give børn ligeså meget kærlighed, omsorg, tryghed og stimulation som kvinder. I ligestillingens navn bør det da også være en mulighed, eller hvad?«
»Hvorfor skulle det være så forkert, at kvinder får børn alene?« spørger Katja Petersen og påpeger, at mange kvinder i ægteskaber bliver insemineret med sæd fra en ukendt donor. »Disse børn bliver da heller ikke bekendt med deres far«, skriver hun.
»Jeg er ret overbevist om, at mange kvinder, der vælger at blive solo-mødre, gerne ville have en god og tryg far til deres børn«, skriver Katja Marie Rønnike. »Men manden er der ikke. Jeg tror, de tænker, at de sammen med deres netværk af venner og familie, kan være en tryg base for deres barn.«
Information bringer hver fredag et uddrag af ugens mest interessante kommentarer fra debatten på information.dk

