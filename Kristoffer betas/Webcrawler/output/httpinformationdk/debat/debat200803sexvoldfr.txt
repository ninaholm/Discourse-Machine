Sexvold og frie illusioner



 Hvad nytter det at tage stilling på baggrund af uvidenhed? 
Sådan lyder Anders Haahr Rasmussens (AHR) konklusion på den verserende debat om prostitution i Information den 14. marts. Og så remser AHR ellers alle de forestillinger op om prostitution, som netop bygger på uvidenhed, tomgangs-tænkning og en modvilje mod at forstå, hvad den svenske lov handler om. Vi begynder fra en ende af. AHR henviser til Europarådets anbefaling af en politik, der ikke driver prostitution under jorden. Dér befinder prostitution sig allerede. Når mænd udsætter kvinder for deres betalte, seksuelle overgreb, foregår det altid skjult. Men selve kontakten til kvinderne kan aldrig blive skjult. Derfor har vi i praksis langt større mulighed for at kontrollere, om der foregår prostitution, end vi har for at kontrollere, om mænd begår partnervold eller incest.  AHR tager også afstand fra en såkaldt moralistisk lovgivning.
Lytte til en minoritet?
Nu handler al lovgivning sådan set om moral. Lige fra forbud mod at køre bil uden sikkerhedssele (indgreb i den personlige frihed) til kriminalisering af mord, voldtægt og incest. Her lyder AHR's argument, at så længe man ikke skader andre, skal man have lov at vælge frit.  Mænd skader netop kvinder, når mænd vælger at bruge deres kulturelle og økonomiske magt til at købe en kvindes krop for at onanere i hende. Men i stedet for en kriminalisering af kunderne, mener AHR, at vi skal lytte til kvinderne. Skal vi lytte til den lille minoritet, der påstår, de har det godt med at prostituere sig, eller skal vi lytte til de ødelæggende konsekvenser, flertallet af kvinder i prostitution lider under, og som er så rigeligt dokumenteret? Under alle omstændigheder lytter mænd, der køber sex, ikke. Til gengæld har de ansvaret for at skabe en efterspørgsel der sluser kvinder, hvis selvværd er ødelagt af incest, ind i prostitution. Og de samme mænd har ansvaret for at fylde kvindehandlernes lommer med penge, via deres betalte voldtægter af kvinder solgt til prostitution. Det bør disse mænd drages til ansvar for ved en kriminalisering.
Svenskerne har ganske rigtigt ikke fået udryddet prostitution. Lige som vi, trods kriminalisering, ikke har fået udryddet partnervold, incest og voldtægt. Og det er mig en gåde, hvordan nogen har forestillet sig, at en kvindeundertrykkende kultur, der har varet i tusindvis af år, skulle svenskerne få afskaffet på små 10 år. Husk på, at dengang slavehandlen blev forbudt i Amerika, foregik der slavehandel 50 år efter.  Var det af den grund en fiasko, at sætte et endelig punktum for vores tusindårige accept af slaveri? 

