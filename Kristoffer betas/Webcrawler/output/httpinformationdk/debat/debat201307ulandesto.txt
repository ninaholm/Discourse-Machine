U-lande har stor fordel af Bitcoin



 
	Bitcoin er den vigtigste opfindelse siden internettet. For første gang i menneskets historie kan enhver person, uanset om vedkommende befinder sig i Danmark, Argentina eller i Filippinerne, betale ethvert andet menneske på jorden øjeblikkeligt, uden mellemmænd og uden gebyrer.

	Kenneth Praefke tager derfor fejl, når han i sin klumme 13. juli skriver, at Bitcoin er at spekulere i »det rene ingenting«.

	Vi kommer til at se Bitcoins største styrker i udviklingslandene. Jeg opholder mig netop nu i Filippinerne, hvor jeg arbejder på at udbrede Bitcoin. Her lever en fjerdedel af befolkningen for under seks kroner om dagen.

	Ikke mindre end en tiendedel af landets BNP kommer fra, at folk rejser til udlandet og sender penge hjem til familien, ligesom det ikke er unormalt at betale 10-30 procent i gebyrer til pengeoverførselsvirksomheder som Western Union.

	Bitcoin kan gøre disse gebyrer overflødige og dermed give økonomisk overskud i hverdagen til medicin og en mere nærende kost.

	På samme vis har den delvist danske virksomhed Kipochi netop integreret Bitcoin med mobilpengesystemet M-Pesa i Kenya – et system som cirka halvdelen af befolkningen bruger.

	Kenyanerne kan således nu sælge deres varer og modtage betaling fra hele verden, uden at de skal gå gennem bureaukratiet og åbne en bankkonto. Nu kan de blot bruge en mobiltelefon. Takket være Bitcoin.

	Forkert kritik af Bitcoin

	Også i Argentina vinder Bitcoin frem. Et hold danskere har udgivet en dokumentarfilm på bitcoinfilm.org, der viser, hvordan argentinerne er begyndt at bruge Bitcoin til at undgå regeringens inflation af pesoen.

	Bitcoins kursudsving er udtryk for, at systemet endnu er ungt og utestet. Hvis Bitcoin vokser sig stort, vil kursudsvingene også blive mindre – ligesom volatiliteten på store, gamle aktier er mindre end på små, nye aktier.

	Fra Kenneth Praefkes magelige danske journalistkontor kan Bitcoins fordele synes mindre åbenlyse. Men fortæller man om Bitcoin til filippinere, kenyanere eller argentinere, så forstår de intuitivt fordelene ved frit bevægelige penge, som politikerne ikke kan trykke flere af.

	Når Bitcoin kan være med til at styrke og berige disse udsatte befolkninger, så synes jeg faktisk, at projektet har rigtig, ægte, håndgribelig værdi.

Lasse Birk Olesen, stifter af Bitcoin Nordic

