Dagpengekommissionen er sammensat af ’the usual suspects’
Forskere med rødder i den økonomiske videnskab spiller en afgørende rolle i regeringens kommissioner – senest den nye dagpengekommission. Resultatet bliver efter alt at dømme endnu en omgang forudsigelig økonomisk logik


 For nylig nedsatte Regeringen den dagpengekommission, der frem mod 2016 skal komme med konkrete forslag til en modernisering af dagpengesystemet. Formanden for FTF, Bente Sorgenfrey, udtrykte stor begejstring for kommissionen: »Det er godt, at regeringen nedsætter en kommission, der skal tage grundlæggende fat om centrale problemer i dagpengesystemet [...] Især er det glædeligt, at kommissionen har en bred sammensætning og omfatter arbejdsmarkedets parter.«
Det er rigtigt, at kommissionen omfatter arbejdsmarkedets parter – FTF har nemlig sammen med AC, LO, DA og KL fire repræsentanter med. Men er der tale om en bred sammensætning? Når man ser på kommissionens fem øvrige medlemmer, ligner det mere the usual suspects. Tre af dem er nemlig økonomer, herunder formanden Nina Smith. Derudover er der en administrator og en jurist.
Det er altså helt specifikke former for videnskabelig viden, der er repræsenteret i kommissionen. Hvor er politologerne, historikerne og alle de andre samfundsvidenskaber?
Kommissionsryttere
Det er heller ikke første gang, vi ser Nina Smith og Michael Rosholm i statslige kommissioner. Siden 2005 har Nina Smith siddet i fem kommissioner, og dertil kommer en række råd, herunder Det økonomiske råd. Michael Rosholm er også medlem af Det økonomiske råd og sad desuden i Carsten Koch-udvalget.
Man kan undre sig over, at det er den samme videnskabelige viden og de samme personer, der gang på gang inddrages i det statslige rådgivningsarbejde. Senest i forbindelse med Produktivitetskommissionen så vi, hvor problematisk det kan være, når rådgivningen baseres udelukkende på økonomisk viden.
At man sammensætter en kommission med en klar overvægt af forskere med en økonomisk uddannelsesbaggrund er langtfra noget nyt. Faktisk er otte ud af de 12 forskere, der har haft flest kommissionsposter siden 2005, økonomer.
Derudover har flere af regeringens senest nedsatte kommissioner en klar overvægt af økonomer. Det gælder f.eks. Fattigdomskommissionen, Produktivitetskommissionen, Carsten Koch-udvalget, Kvalitetsudvalget og nu Dagpengekommissionen. Her finder vi også flere af de mest benyttede økonomer som Jørgen Søndergaard, Jørgen Elmeskov og Nina Smith.
Økonomerne synes således at blive foretrukket på tværs af forskelligartede politiske spørgsmål fra fastsættelse af en fattigdomsgrænse i Danmark, sikring af produktivitetsudvikling, styrkelse af de lediges forudsætninger for at komme i arbejde, sikring af den faglige kvalitet og relevans i de videregående uddannelser til modernisering af dagpengesystemet.
Problematiske antagelser
Men er det overhovedet et problem, at kommissionerne domineres af økonomer?
Det korte svar må være ja. Mange økonomiske analyser er nemlig baseret på en række problematiske antagelser, der kunne udfordres af anden samfundsvidenskabelig eller humanistisk viden.
Et eksempel herpå var Produktivitetskommissionens anbefaling om at hæve SU’en på uddannelser »med gode muligheder for beskæftigelse og høj indkomst«. Formålet var at tilskynde studiesøgende til at søge ind på disse uddannelser. For det første er anbefalingen baseret på en snæver opfattelse af produktivitet som livsindkomst.
Det betyder f.eks., at en børshaj er mere produktiv end en skolelærer, der lærer flere hundrede børn at læse og skrive. For det andet er den baseret på en snæver opfattelse af incitamenter og antager således, at en forhøjet SU vil tilskynde de studiesøgende til at søge ind på specifikke uddannelser.
Men det økonomiske incitament er der jo allerede i form af den høje livsindkomst. Det handler altså ikke bare om penge, når unge mennesker vælger uddannelse.
Lad os vende tilbage til dagpengespørgsmålet: Dagpengekommissionens formand, Nina Smith, har nemlig før udtalt sig om dagpenge, og vi kender således allerede hendes syn på sagen.
I bogen Arbejde, incitamenter og ledighed fra 1998 argumenterer hun for, at der er store incitamentsproblemer for personer, der har lavt økonomisk udbytte ved at gå på arbejde i stedet for at modtage dagpenge. I 1996 gjaldt det tilsyneladende for 20 procent af de beskæftigede.
Men her viser Nina Smith i virkeligheden det modsatte af, hvad hun konkluderer: Selv om 20 procent af de beskæftigede ikke har noget større økonomisk udbytte ved at gå på arbejde, gør de det alligevel – der er altså ikke incitamentsproblemer.
Dette er blot endnu et eksempel på en økonomisk analyse, der med fordel kunne være blevet udfordret af andre former for videnskabelig viden.
Jonas Grønvad er skolarstipendiat
Lasse Johansson er videnskabelig assistent

