Kvinden er reduceret til fødemaskine
I dag står og falder kvindelighed med evnen til at føde børn. Derfor er barnløshed blevet den største tragedie, der kan overgå den moderne kvinde
 Berømtheder fremviser deres moderskab som aldrig før: Sangerinden Beyoncé (t.h.) på scenen 2014 MTV Video Music-prisuddelingen sammen med sit barn, Blue Ivy, og hendes mand, Jay Z i Los Angeles.


 I december sidste år skrev topmodellen Gisele Bündchen Instagram-historie, da hun postede et selfie fra forberedelserne til en fotosession. Det havde hun gjort før, så det var ikke det, der var sensationen. Det var til gengæld den omstændighed, at hun på billedet ammer sin pige Vivian. Det udløste 150.000 likes og 5.800 kommentarer. Ifølge fransk Vogue har det nu dannet skole inden for kategorien model-selfies.
Derude i ’Instaland’ flashes der gravide topmaver og sirligt koreograferet moderlig intimitet som aldrig før. De fleste af os er også allerede på fornavn med Beyoncés og Kim Kardashians børn – for vi har fulgt dem, siden de kun var en bule under deres mødres designerkjoler. Blue Ivy er med mor på scenen til Grammy Awards, og vi ved, hvad North West havde på til Halloween. Børnene fuldender deres mødres status som kvindelige ikoner. Selv for kvindelige stjerner, der har forladt showbiz har moderskabet placeret dem i en ny stjernerolle. Det gælder især for Victoria Beckham, der turnerer som fashionabel mor til fire med en ny børnetøjskollektion på trapperne.
Barnløs tragedie
At berømmelse kædes sammen med evnen til reproduktion og færdigheder ud i moderskabets kunst skyldes, at kvindelighed i dag står og falder med evnen til at føde børn. Sat på spidsen er der ikke andet tilbage af kvinden end rollen som fødemaskine. Det er årsagen til, at barnløshed er blevet den største tragedie, der kan overgå den moderne kvinde. For en kvinde, der ikke kan føde børn er strengt taget ikke længere kvinde. Hun er et ikke-køn, som kun lever frigjort i queer-feministers fantasi. I den virkelige verden er hun en tragisk figur.
Herom vidner flere af de historier, der dominerer mediebilledet. Således påpegede en forsideartikel på Politiken for nylig det skandaløse i, at kvinder der er reproduktivt udfordret ligger på fødeafdelingen og kan overvære nybagte mødres babylykke og høre andres børn skrige og græde. Tilsvarende står flere kendte danske kvinder frem i medierne og fortæller om den store personlige nedtur, der er forbundet med ikke at kunne få børn. Og vi giver dem empati-likes på Facebook, fordi vi rent faktisk synes, at deres barnløshed er en tragedie.
Mens ufrivilligt barnløse kvinder er en tragedie, er den frivilligt barnløse kvinde til gengæld en trussel. Hun mødes ikke bare med forundring, men med foragt. Der uddeles ikke likes, når hun fortæller, at hun bevidst har valgt den personlige frihed til og moderskabet fra. Hendes frihed anerkendes end ikke som frihed; hendes byture ses som eskapisme, hendes tilfredshed ses som påtaget eller som udtryk for, at hun gør en dyd af nødvendigheden, ligesom hendes ligegyldighed over for børn ses som kynisme. Hun er ikke en tragisk figur, fordi hun ikke kan få børn, men en patologisk figur, fordi hun ikke vil have børn. Den ufrivilligt barnløse kvinde har vi ondt af, fordi hun ikke kan, men gerne vil; den frivilligt barnløse kvinde foragter vi, fordi hun kan, men ikke vil.
Moderskabet som pligt
Der er tale om en radikalt ny opfattelse af moderskabet, som adskiller sig fra 1970’ernes indstilling til moderskabet som et frivilligt tilvalg eller et nødvendigt onde. I dag er moderskabet en pligt, der er koblet til dets status som rite de passage, der markerer overgangen fra ikke-køn til kvinde. Det lyder patriarkalsk, men er det modsatte. For det er patriarkatets opløsning, der har reduceret kvinden til biologi.
Engang blev kønnenes natur brugt til at forklare og legitimere en social forskel mellem mænd og kvinder. Kønnene var indskrevet i et hierarkisk-binært system med manden som den privilegerede. Sådan er det ikke længere. I dag er kønnet noget, der problematiseres i sådan en grad, at det ikke er givet, hvad der er specifikt kvindeligt og mandligt.
I social henseende er der et øget overlap mellem de to køn, fordi kvinder i dag varetager opgaver, der traditionelt har været forbundet med manden og omvendt. Kvinden har fået adgang til produktions- og offentlighedssfæren, mens mændene er blevet medansvarlige for hus- og omsorgsarbejdet. I stadig flere familier er der tale om en decideret omvending: Manden laver mad, køber ind og gør rent – kvinden sørger for (hovedparten af) indtjeningen.
I fysisk henseende er der ligeledes sket en udligning. Kvinder tilbringer i dag mindst lige så mange timer i fitnesscentret som mænd og løber maraton, mens de træner til ironman. Til gengæld er mændene også begyndt at spise salat og gå til yoga.
I seksuel henseende er der ingen af kønnene, der længere ved, hvad der forventes af dem. Skal manden tage styringen eller spørge hende om lov? Skal kvinden forføre eller vente på at blive forført?
Med andre ord: Langt hen ad vejen er der ikke længere nogen forskel på mænd og kvinder. I det omfang, der er, tages den ikke for givet. Kønsforskellen har mistet sit legitimeringsgrundlag. Det betyder, at kvindelighed og mandlighed er blevet åbne kategorier, hvis indhold løbende forhandles og problematiseres. Begge kønnene famler forvirrede rundt i en kønsneutral tåge uden at finde noget at gribe i.
Kun adskilt af biologien
Den selvfølgelige konsekvens af det sociale køns opløsning er geninstallationen af det biologiske køn som forskelsmarkør (en!). Ikke på trods af den sociale ligestilling, men på grund af den. For det biologiske køn er i dag det eneste, der adskiller mænd og kvinder, og derfor er det blevet desto mere centralt. Eller snarere fatalt i kraft af sin status som kønskonstitueringens bærende element. Mandlighed og kvindelighed står og falder med, hvad kønnene kan hver især som biologiske væsner, fordi der ikke er andet tilbage til at definere kønnet. Går vi således helt basalt til værks, kan vi stille spørgsmålet: »Hvad kan kvinden som biologisk væsen som manden ikke kan?«. Svaret ligger lige for: Hun kan føde børn og amme.
Derfor er graviditet og amning kvindelighedens sidste bastion. Når det for 68-generationens kvinder ikke var livet om at gøre at få børn, skyldes det, at den sociale forskelsmarkering mellem kønnene stadig var relativt intakt. Men på ironisk vis er det disse ligestillingsbevidste kvinders fortjeneste, at deres efterkommere er reduceret til biologisk krop. Den moderne kvinde er kun kvinde qua sin biologiske evne til at føde og amme – fordi hun efterhånden er ligestillet med manden i de fleste af livets øvrige forhold. Det forklarer, hvorfor moderskabet igen er blevet omdrejningspunktet i mange kvinders liv eller ligefrem selve meningen med det. Og det forklarer, hvorfor kvinder, der vælger ikke at få børn, mødes med foragt af deres medsøstre. For falder moderskabet, falder hele kønnet. Moderskabet er det eneste bolværk mod kønsneutralt kaos.
På den baggrund lugter det lidt af fisk, når kvinder kræver, at mænd påtager sig en større del af omsorgsarbejdet i forhold til børnene. For ønsker de det virkelig, når alt kommer til alt? Hvis manden svækker mor-barn-bindingen, hvad har kvinden så tilbage? Hvorigennem skal hun så definere sig som kvinde?
Kvinder kan naturligvis tegne deres kønnede kropstegn skarpere op ad kunstig vej ved hjælp af plastikkirurgi for at markere en forskel til manden. Det er givetvis en del af årsagen til, at stadig flere kvinder får ekstra fyld i bryster, baller og læber. Men i langt de fleste kredse mødes det af foragt fra ligestillingsbevidste medsøstre, der ikke har forstået, at det er det sociale køns død, der har affødt behovet for at fremhæve det biologiske køn. Moderskabet står dermed tilbage som det eneste legitime og mulige redskab til at hævde kvindeligheden. Vi, der vælger det fra, må bide fordømmelsen i os.
Ulla Holm er sociolog

