Vækstkritikken mangler kapitalismekritik
Moralsk kritik af politikere og erhvervsliv bremser hverken væksthysteriet eller får os væk fra klimaafgrunden. Det er systemet, den er gal med. Skal klimaet reddes, skal den kapitalistiske vækstbaserede produktion erstattes med en demokratisk planlagt cirkulær økonomi
Vi bombarderes med reklamer, som fortæller os, at vi ikke kan leve med det gamle produkt, men skal have det nyeste, smarteste og hurtigste. ’Brug og smid væk’-kulturen er integreret i kapitalismens evindelige jagt på vækst.


 
	KRONIK – Den store grønne omstilling har fyldt godt i Informations spalter i det seneste år. Det er tiltrængt, for vi bevæger os mod den klimamæssige afgrund, og vi bruger mere end halvanden gang planetens bæredygtige ydeevne. Skal hele verden op på vestlig standard, taler vi om fire-fem planeter. Alligevel sker der ikke noget.

	Nogle få begrænser deres eget ressourceforbrug, laver lokale initiativer og efterspørger grønt forbrug. Prisværdigt, men langt fra nok. De fleste har enten resigneret eller nøjes med snakken. Nu må politikerne gøre noget, nu må erhvervslivet omstille sig, lyder det. Men ord følges ikke af handling, selv om snakken har varet længe.

	For godt 40 år siden udkom en banebrydende rapport fra den internationale tænketank Romklubben med titlen Grænser for vækst. En rapport, som blev en bibel for miljøforkæmpere globalt, og som viste, hvordan et støt stigende ressourceforbrug på længere sigt truer klodens overlevelse. Grænser for vækst-rapporten skabte en befriende miljøbaseret vækstkritik, som har resulteret i en tænkning, der kan kaldes modvækst: For at kunne leve bæredygtigt, skal væksten ned og det økologiske belastende fodaftryk på kloden skal mindskes.

	Problemet er bare, at denne vækstkritik mangler analytisk sans. Det er en banal pointe, at det økologiske fodaftryk er for højt og klimaproblemerne galopperende, men løsningen på problemerne er ikke en moralsk kritik af erhvervslivets, staters og almindelige menneskers adfærd. Løsningen er at grave et spadestik dybere og se på, hvorfor systemet – kapitalismen – skaber disse problemer. Og ikke mindst hvordan det står i vejen for en bæredygtig løsning.

	Kapitalister er nemlig ikke onde eller grådige mennesker – de vil det bedste for deres børn og kloden – men som strukturelt system sætter kapitalismen klare grænser for modvækst.

	Kapitalismen er en måde at organisere produktionen og samfundet med det formål at frembringe profit og dermed vækst. Er der ikke konstant vækst, er der intet afkast af den private kapital. Og så mister kapitalisten sine penge. Kapitalen ophobes hos dem med det største afkast, som så kan udkonkurrere konkurrenterne. Dermed tvinges kapitalisten til at handle som konkurrenten og netop forfølge et vækstfokus.

	Denne mekanisme fører til, at konkurrencen skærpes ubønhørligt, og den fører til større ulighed og koncentreret kapitalmagt hos stadigt større firmaer. Det er dette profit- og vækstfokus, som har enorme systemfejl. Kapitalismen skaber rovdriften på natur, klima, miljø og mennesker, idet den forudsætter væksten i profit enten ved at sælge mere og/eller ved at presse omkostningerne – eksempelvis med underbetalt arbejdskraft, udflagning af arbejdspladser, øget udvinding af råstoffer og manglende hensyn til miljøet.

	Verden er en markedsplads

	Kapitalismen er også enormt dynamisk. I takt med at konkurrencen øges, markedsgøres nye områder og underlægges jagten på profit, og der bruges enorme summer på at påvirke menneskers bevidsthed i reklamebranchen, hvor mennesker tillægges kunstige behov og reduceres til forbrugere uden fokus på faktiske behov eller bæredygtighed.

	Alt dette kan føres tilbage til to ting: Den private ejendomsret over produktionsmidlerne (kapitalen) og markedet. Var det ikke private, som ejede produktionsmidlerne, ville det ikke være deres formuer, som gik til grunde, når de ikke fulgte flokkens blinde jagt på vækst. Og hvis det ikke var markedet, som via den lavest mulige udsalgspris bestemte efterspørgslen og dermed er bestemmende for konkurrencen, ville det ikke sætte profit og væksthensyn over hensynet til miljø og klima. Lige så effektivt markedet er i sin fordeling af ressourcerne, lige så skadeligt er det i sin jagt på profit og konkurrence.

	Kapitalismen er i dag global. Hele verden er en markedsplads, hvor der produceres på kryds og handles på tværs. Det nytter derfor ikke noget at tro, at vi kan skabe en bæredygtig kapitalisme lokalt. Hele finansminister Bjarne Corydons (S) konkurrencestat handler om, at Danmark skal optimeres til, at »vores« kapitalister kan banke de andre for ikke at tabe konkurrencen. Og han har ret i, at vi vil tabe den globale konkurrence, hvis ikke vi enten følger trop eller anfægter selve systemet. Velfærdsstaten er med rette truet, miljø- og klimahensyn ligeså.

	’Chicken game’

	Det er pessimistisk læsning, men det er forklaringen på, at vores politikere handler, som de gør. Det er derfor, at klimadagsordenen er tilsidesat, før den for alvor er kommet i gang. COP-forhandlingerne er mest af alt et chicken game, hvor landene kører i fuld fart mod katastrofen af frygt for at blinke først og tabe den globale kapitalistiske konkurrence. Det er derfor, Socialdemokraterne og SF omfavner forhandlingerne om en handelsunion mellem EU og USA, som vil give erhvervslivet enorm magt, og som vil betyde mere klimabelastende transport af varer over Atlanten. Det er også derfor, at EU’s markedsbaserede CO2-kvotesystem er en farce med så mange kvoter og deraf lave priser, at det ikke virker. Og skulle det en dag virke med stigende kvotepriser, vil det lynhurtigt i den kapitalistiske økonomi udvikle sig til en spekulationsboble på linje med korn og derivater, og EU-landene vil være nødsaget til at afskaffe systemet eller blive de økonomiske tabere i den globale kapitalistiske konkurrence.

	Vi kender alle klimaproblemerne. Alligevel sker der ikke noget. Hver gang indlysende sandheder fremføres – såsom, at produktionen skal tilpasses planetens ydeevne, bliver de mødt med det samme svar: Der er intet alternativ. Men det er der. Og det kræver et opgør med den private profitdrevne kapitalisme, som er årsag til problemerne. Når det offentlige kan drive supersygehuse, så kan det også producere varer. Når frygten for at miste sin private formue ikke er bestemmende for produktionen, så vil vi demokratisk kunne styre en bæredygtig lokal produktion. Det vil løse klimaproblemerne, sikre arbejdspladser og give mulighed for omfordeling.

	Vi skal have det nyeste

	I dag produceres varer ikke til at holde længst muligt eller genbruges mest muligt. Det er der ikke nogen profit i. Tværtimod har de fleste varer en bevidst begrænset levetid, så vi tvinges til at købe nyt og sikre profitten. Og vi bombarderes med reklamer, som fortæller os, at vi ikke kan leve med det gamle produkt, men skal have det nyeste, smarteste og hurtigste. ’Brug og smid væk’-kulturen er integreret i kapitalismens evindelige jagt på vækst.

	Men tænk hvis man i stat og kommuner gik i gang med en lokal klimaneutral produktion af fødevarer, tangbaseret biobrændstof, elbiler, industri og så videre. Tænk hvis man erstattede den kapitalistiske vækstbaserede produktion med en demokratisk planlagt cirkulær økonomi, hvor produkterne var baseret på at kunne holde og ellers genbruges. Det må man ikke i dag. Det er markedsforvridning, lyder det. Javel, men hvis hensigten netop er at skabe en modvægt til markedet? Hvis erkendelsen er, at kapitalismens måde at fungere på effektivt stopper nødvendige klimatiltag? Ligesom der er grænser for vækst, så er der også grænser for modvækst og klimaløsninger, og den måske allerstørste begrænsning hedder kapitalisme. Det er systemet, den er gal med. Det bliver vi nødt til at forholde os til.

Jakob Lindblom, medlem af Enhedslistens Hovedbestyrelse

