Fra forbruger til medbruger
Endnu er deleøkonomien blot en tilbygning til den traditionelle økonomi. Men den rummer kimen til en revolution, der kan vende op og ned på vores økonomi og opfattelse af fællesskab
Deleboligkonceptet Airbnb har på fire år skabt flere værelser for turister, end hotelkæden Hilton har lykkedes med på 93 år. Her ses amerikanske demonstranter i San Francisco, der er utilfredse med de lokale myndigheder, som kæmper for at gøre konceptet ulovligt i Californien.


 
	KRONIK – Det giver ikke længere social status at eje noget. Kun gamle mennesker bruger ejerskab som statussymbol, den nye generation gør det ikke. For den er fællesskab bedre end ejerskab. Folk deler lejligheder og biler, fordi det er smartere end at bo på hotel eller have sit eget køretøj. Det er både mere nærværende og billigere. Og når man kan forsvare økonomien i sin beslutning, bliver det mere end et statussymbol. Det er bæredygtigt og godt for samfundet. Hvorfor er det overhovedet lovligt at lade tomme biler og huse at optage plads i byen, kunne man spørge sig selv.

	Vi ser i disse år spirerne til en revolution. For eksempel har deleboligkonceptet Airbnb på fire år skabt flere værelser for turister, end hotelkæden Hilton har lykkedes med på 93 år.

	Revolutioner tager som bekendt altid udgangspunkt i skift af kontrol over det, vi har allermest brug for. Og deleøkonomien demokratiserer adgangen til alt – for eksempel finansiering med crowdsourcing, gratis uddannelse via nettet, bildeling, husdeling og tingdeling. Ånden er ude af flasken, og hvorfor ikke springe de fordyrende mellemled over? Det er både smartere og billigere. Det kræver blot, at man vil dele med hinanden i stedet for at eje. Dermed bryder den gamle pyramidale organisering sammen og en ny netværksorienteret struktur opstår.

	Jo mere man deler med hinanden, des mere tillid får man til andre mennesker. Folk, der deler, stoler tre gange mere på andre mennesker, end dem, der ikke vil dele. Tilliden til regeringer er i frit fald, og forbrugerne og borgerne – under ét ’medbrugerne’ – vender sig mod de store virksomheder med håb eller krav om forandring.

	Medløbere og angribere

	Men er det sandt, at netværk vil blive for det 21. århundred, hvad hierarki var for det 20. århundred? Er der tale om en transformation eller bare en trend? De spørgsmål stiller virksomheder sig selv verden over.

	Nogle synes at mene, at deleøkonomien er kommet for at blive. Ved verdens største konference for deleøkonomi, Ouishare, der for nylig blev afholdt i Paris, kunne man møde selskaber som mobilgiganten Orange og det franske postvæsen samt en masse unge virksomheder, som tager deleøkonomien alvorligt.

	Generelt reagerer virksomhederne på tre måder over for deleøkonomi: Nogle er nysgerrige og øjner nye forretningskoncepter, andre stikker hovedet i busken, og atter andre lobbyer direkte for et forbud mod at dele. Deleøkonomien går jo stik imod princippet om, at vækst kommer af forbrug. Hvis vi alle sammen deles om den samme boremaskine, dør boremaskinefabrikken. Fra talerne på scenen forlød det, at Brasilien netop har forbudt Airbnb. Spanien er i gang med at forbyde long distance car sharing. Men som Ghandi engang sagde:

	»Først bliver store ideer ignoreret, så bliver de grinet ad, derefter bliver de bekæmpet, og til sidst bliver de accepteret som helt naturlige.«

	Bekæmpelsesfasen

	Deleøkonomien er på vej ind i bekæmpelsesfasen, for er der ikke tale om landsskadelig virksomhed? Kan man låne sin lejlighed ud til andre uden at betale skat af værdien? Det undersøger de danske politikere i øjeblikket. Den franske minister for digitale medier er bange for, at deleøkonomien vil resultere i arbejdsløshed, når man deler i stedet for at forbruge. Men hun forstår på den anden side også, at teknologien og robotterne under alle omstændigheder vil gøre en masse mennesker arbejdsløse, og hvis de kan finde et alternativ til lønarbejde, der giver deres liv mening, er deleøkonomi måske netop vejen til en fornyet tro på fællesskabet. Måske kan man så undgå, at de mange arbejdsløse bliver vrede ekstremister.

	Men når folk arbejder gratis for deleøkonomiens selskaber, som derefter sælger virksomheden videre for milliarder, hvad så? Burde dem, der hjalp virksomhederne til succes, ikke have en del af kagen? Eller måske bare løn? Bruger du crowdsourcing, får du alt arbejdet leveret og slipper for arbejderne. Føler man, at man arbejder for en god sag, er man villig til at arbejde for peanuts, og det er ikke ulovligt at sælge frivillige arbejderes arbejdsplads. Men det resulterer i nye definitioner på crowdsourcing: Etisk crowdsourcing og uetisk crowdsourcing. Crowdsourcing er ikke længere et helt igennem positivt ord.

	På Ouishare-konferencen var der to slags delere: Dem, som vil tjene penge på at redde planeten, og dem, som bare gerne vil redde planeten.

	Sidstnævnte ser eksponentielt voksende fællesskabte ideer som vejen til at reparere kloden i en fart. Man kan ikke løse eksponentielle problemer med lineære løsninger. Vi kan ikke vente 30 år på, at teknologien opfinder nye materialer og brændstoffer til at redde verden. Vi skal gøre det nu – med de ting, vi har nu.

	Markedsøkonomi er drevet af olie. Deleøkonomi er drevet af ideer. Om 30 år er computerens hjerne så klog som 100.000 menneskehjerner tilsammen. Hvorfor ikke bare bruge vores mange gange 100.000 menneskehjerner på at løse problemerne nu?

	Kærlighedsvaluta

	Vi er på vej mod forandring med en sådan fart, at vi har chancen for at komme til at leve i den verden, vi ønsker os. Det er den venstreorienterede deleøkonomis ideologi. Sammen vender vi strømmen. Og gerne med et alternativt betalingsmiddel. Vi skal skabe en valuta som afspejler frivilliges værdi. Et postmonetært system. Da vi ikke længere kan bruge markedsøkonomien til noget, kan vi heller ikke længere bruge pris til noget. Udbuddet af ressourcer er for småt til individuel efterspørgsel. Vi må få det hele, hvis bare vi vil dele, som omkvædet på de venstreorienteredes omdelte sang kunne lyde.

	Deleøkonomien er drevet af en anden motivation end markedsøkonomi, hvor man giver for at tage. I markedsøkonomien forveksler vi rigdom med, at man har mange penge. Men rigdom er meget mere, end penge kan købe. Deleøkonomien har brug for en valuta. Men ikke for at kunne købe og sælge. En valuta til alle de andre ting: Til at udvise taknemmelighed, kærlighed, respekt for tingene, vi deler – og troværdighed, ikke mindst. Prøv selv at se, hvor stor værdi anmelderstjernerne har, når en virksomhed bliver bedømt på Tripadvisor eller Trustpilot. Eller for det enkelte menneske på eBay. Money can’t buy you love. Men måske den nye delevaluta kan.

	Revolutionen må vente lidt

	Men findes der overhovedet mennesker, som frit og tillidsfuldt deler med hinanden for at redde verden? Nej, de findes ikke; ikke endnu. Folk deler med hinanden – for at spare penge, og fordi det gør deres hverdag lettere. Sådan er alle gode forretningsideer altid opstået.

	Den gensidige digitale tillid, som bliver stærkere og stærkere, efterhånden som vi fortæller alt om os selv til de sociale medier, giver os mulighed for at se hinanden i øjnene og vurdere, om vi vil låne vores hjem eller bil til hinanden. Det vil vi gerne.

	Vi begynder med at låne en andens ting. Derefter opdager vi, at det ikke er farligt og låner vores egne ting ud. Det går meget stærkt i øjeblikket, selv om verdens største delekonference kun samlede omkring 300 mennesker, hvoraf de 150 var talere. Deleøkonomi findes i virkeligheden, men ikke som en omstyrtning af markedsøkonomien. Blot som en ekstra tilbygning og som en kultur, hvor vi gør noget godt for planeten, samtidig med, at vi gør endnu mere for os selv.

	Deleøkonomi er en ny vare på hylden. Man kan vælge at sælge ting, som man altid har gjort. Eller man kan vælge at blive en delecentral inden for sit specifikke felt. Og sælge sine varer på at dele fællesskab og bæredygtighed med sine kunder. Så bliver de nemlig taknemmelige over, at man hjalp dem til en bedre hverdag og en bedre verden. Så bliver de tillidsfulde medbrugere.

Claus Skytte er forfatter til bogen ’Medbruger’ og purpose director i We Love People

