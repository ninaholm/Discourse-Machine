Regeringens pyrrhussejr over lærerne
Når historien skal skrives, vil det stå klart, at KL’s og regeringens egentlige svinestreg under lærerlockouten bestod i obstruktion af en mæglingsskitse, der ville have forpligtet regeringen til at lave et afbalanceret indgreb


 Ingen er længere i tvivl om, at der har været urent trav i forbindelse med hele det forløb, der torsdag d. 25. april endte med den sorteste dag i folkeskolens historie. Men præcis hvor i forløbet var det, arbejdsgiversiden gik over stregen?
Det er ikke i sig selv et brud på spillereglerne, at arbejdsgiversiden drøfter sin kravopstilling med regeringen. Der er heller ikke noget uanstændigt i det forhold, at lønmodtagersiden er økonomisk underlegen, og regeringsindgreb i en fastlåst konflikt er nærmest business as usual. Men når regering, folketing og arbejdsgivere rotter sig sammen og begår decideret matchfixing, så knækker filmen.
Tykt hykleri
Det afgørende brud på spillereglerne fandt sted i forligsinstitutionens lukkede rum uden for offentlighedens søgelys. Beskyttet af referatforbud, camoufleret i en teknisk manøvre, som den almindelige befolkning ikke kan gennemskue og på en måde, som i sagens natur er umulig at dokumentere, uagtet at den er åbenlys for enhver, der gider interessere sig for sagen.
Alle har hørt regeringen påberåbe sig den manglende mæglingsskitse som begrundelse for indgrebets karakter. Regeringen er ’meget ked af, at parterne ikke kunne nå til enighed om noget som helst’, hvilket skabte den ’ærgerlige’ situation, at regeringen var nødt til at skrive indgrebet selv. Ak, havde der dog blot ligget en mæglingsskitse, så kunne regeringen bare have ophøjet den til lov jf. almindelig praksis!
Hykleriet er så tykt, så det kan skæres ud i skiver. Enhver, der har fulgt processen tæt, ved, at arbejdsgiversiden med fuldt overlæg og sikker hånd styrede processen direkte ud i denne ’beklagelige’ situation. Obstruktionen af forligsmanden er den egentlige svinestreg.
Ingen kompromisvilje fra KL
Forligsmanden kan kun udarbejde en mæglingsskitse, hvis de to parter hver især undervejs bidrager med kompromisforslag, som gør det muligt for forligsmanden at beskrive et midterstandpunkt i konflikten, hvor begge parter skal give og tage. I de sølle fire timer, Bondo og Ziegler reelt sad overfor hinanden gennem mere end tre måneders ’forhandlinger’, fremsatte KL på intet tidspunkt så meget som antydningen af et kompromisforslag, som forligsmanden kunne notere sig. KL undlod sågar konsekvent at besvare DLF’s præcise, bekymrede spørgsmål med andet end uforpligtende, mundtlige tilkendegivelser såsom ’arbejdet skal normalt afvikles på hverdage’ og tilsvarende personalepolitiske almindeligheder. KL umuliggjorde med fuldt overlæg en mæglingsskitse helt og holdent. Til trods for, at DLF flere gange fremsatte kompromisforslag, der lå lysår fra DLF’s udgangspunkt, fastholdt KL sine ultimative krav alene ved hjælp af korslagte arme og sammenknebne læber. Ja, DLF’s desperate kompromisforslag blev af regeringen imod bedre vidende til slut udlagt som lærernes egne ønsker og som sådan taget til indtægt for overgrebet.
På denne baggrund mente regeringen sig frigjort fra den danske models krav om, at et regeringsindgreb skal lægge sig på en midterlinje og begik derefter det planlagte overgreb mod konfliktens ene part, mens krokodilletårerne over den manglende mæglingsskitse sejlede ned over skrivebordet. De såkaldte ’værnsregler’, der blev indsat i teksten for at skabe forudsigelighed i arbejdsdagen, rækker som et plaster på et åbent kraniebrud.
Legitimiteten er tabt
Herefter vil intet være som før. Fremover vil lærernes løn- og ansættelsesforhold ikke længere være reguleret ved overenskomst, men ved lov, rullet ud som en ren magtdemonstration. Folk, der ikke vil indse, at Moderniseringsstyrelsen med fuldt overlæg har lagt den danske model i graven på det offentlige område, stikker sig selv blår i øjnene. Regeringen og KL har med det aftalte spil i forhold til lærerne sat enhver legitimitet over styr. Vi bevæger os ind i ukendt land, hvor det eneste, der synes sikkert, er, at den civiliserede, danske konsensuskultur på det offentlige arbejdsmarked er en saga blot. Folkeskolen har udsigt til en afsporing værre end den, man oplevede i begyndelsen af 90’erne, da skridttælleriet første gang blev presset ned over lærerne. Grasserende bureaukrati, ævl og kævl og frustrationer i lange baner kommer til at præge skolens hverdag i lang tid fremover. I dette klima tror regeringen nu, den kan sætte en folkeskolereform i søen. Den fremstår som lægen, der måtte konstatere, at operationen lykkedes, men patienten døde.
 
Niels Christian Sauer er lærer og medlem af skole- og uddannelsespolitisk udvalg i Danmarks Lærer Forening

