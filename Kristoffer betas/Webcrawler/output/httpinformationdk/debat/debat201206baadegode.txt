Både den gode og den onde bor i os alle
Fra biograf- til retssalen beskæftiger vi os med det onde. Men vi kommer ikke til at forstå, så længe vi holder fast i forstillingen om, at godt og ondt er to skarpt adskilte størrelser


 Med stor glæde sommerferiegenlæser jeg den russiske forfatter Mikael Bulgakovs mesterlige roman Mesteren og Margarita. Udover at være en satirisk skildring af stalintidens Moskva, der konkret invaderes af Fanden med kulørt entourage, handler bogen om ondskabens natur og den mystiske forbindelse mellem Jesus og Fanden. Fanden søger med vold og magt at gøre ondt, men kommer hele tiden til at gøre det gode, fordi han – ligesom Jesus – agerer kosmisk balancegarant og retfærdighedsprincip.
Retfærdighed og det ondes natur er også temaer i forårets filmsucces Hvad med Kevin? Filmen portrætterer en mor, der ikke kan elske sin søn Kevin. Lige fra fødsel til fængsel (hvor han ender efter en skolemassakre) optræder han kalkulerende, selvtilfreds og sadistisk. Desværre indfrier filmen ikke mit håb om en nuanceret skildring af den tabubelagte fraværende moderkærlighed. Den fremstiller ganske simpelt Kevin som en uelskelig djævel. Alternativt kunne filmen have blotlagt de mekanismer, der fører til en skolemassakre, men også her vælger filmen den lette løsning: Kevin handler ondt, fordi han er ond.
Grundige psykologiske portrætter af school shooters viser imidlertid, at de netop ikke er glade og selvtilfredse, men snarere socialt udsatte, genetisk disponerede, ofte isolerede mobbeofre med drømme om magt og popularitet. Meget apropos diskussionen om, hvad vi skal kalde Anders Breiviks psykiske tilstand, fordeler school shooters sig i tre grupper: de psykopatiske, de psykotiske og de traumatiserede. Kevin forbliver netop utroværdig, fordi vi ikke lærer andet om ham, end at han bare er ond, uforklarligt ond – og det er ikke interessant.
Scenerne, hvor moderen besøger Kevin i fængslet, er filmens styrke, fordi de giver et billede af morens pinefulde tilstand, efter at sønnen har slagtet resten af familien. Tavsheden mellem dem er klaustrofobisk, og i de mellemliggende scener ser vi morens vrede og skyldfølelse over for ofrenes familier. Fængselsscenerne får mig til at tænke på en af mine tidligere patienter. Han var svært skizofren og havde i en paranoid psykose dræbt sin far – den eneste han havde et nært forhold til – fordi han troede, at faderen havde myrdet moderen. Patienten havde været indlagt i 11 år, uden at vi havde kunnet behandle hans psykose i nævneværdig grad, og moderen fandt det næsten uudholdeligt at tilbringe sin ugentlige halve time med ham. Han var den eneste, hun havde tilbage, og han vidste ikke, hvad han havde gjort mod hende. Hans gerning forekommer os ond – men er han ond?
Kevins ondskab er karikeret, fordi den ligesom eventyrenes dæmoner træder ud af den blå luft, men det gør os ikke klogere på det ondes væsen. Tværtimod skaber filmen arketypiske skræmmebilleder og reproducerer en kristen dualisme, hvor det gode og det onde er to adskilte størrelser, og vi på kristen vis skal forsage og fordrive det onde.
Hvad med Kevin? fik meget positive anmeldelser for at behandle svære emner, men i bund og grund er den bare en gyserfilm med æstetisk appel til et art cinema-publikum. Jeg synes, den slags film er særligt ubehagelige, fordi de forfører os til den fejlslutning, at de rummer en nuanceret eftertænksomhed, mens de med deres effektive virkemidler formidler en klichéagtig forestilling om det onde, som en aldeles uforklarlig kraft. Og det hjælper ikke mine patienter, at folk ude i samfundet går rundt og ser dem som endimensionale horrormonstre, der nok bare er født sådan.
Jeg er læge i psykiatrien og ikke præst, fordi jeg ikke tror på det onde som noget, der opstår ud af ingenting. For at forstå hvorfor nogle mennesker begår onde handlinger, må vi kunne leve os ind i deres bevæggrunde og acceptere ondskab som et negativt potentiale i os alle. Ligesom godhed og helbredelse. Fanden i Mesteren og Margarita lærer os, at det kan være fandens svært for den onde bare at være ond – fordi han er så afhængig af det gode.
Måske vores netop overståede hekseafbrænding kan være en god anledning til at reflektere over det. Måske skulle vi for en afvekslings skyld brænde nogle af dem, der altid påstår at være de gode? Eller brænde figurer, der ligner os selv? For hvad gør vi, hvis Fanden kommer og forfører os med rubler og skatteloft – vil vi stemme på ham?
 
Birgit Wandahl Bundesen er læge i psykiatrien

