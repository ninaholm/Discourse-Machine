Danmark deporterer handlede kvinder hjem til en uvis skæbne
Hvad sker der med de nigerianske kvinder, vi sender hjem, efter de har solgt sex i Danmark? Nogle sendes hjem i armene på deres traffickere, som handler dem igen. Men regeringen sælger problematiske solstrålehistorier i sin nye handlingsplan til bekæmpelse af menneskehandel
Regeringen har i sin nye handlingsplan til bekæmpelse af menneskehandel tilsyneladende ingen anelse om, hvad den deporterer handlede kvinder hjem til. De ender ofte i fattigdom og prostitution i deres hjemland.


 Lufthavnspolitiet i hjemlandene berøver dem for deres sidste ejendele. Voodoopræsterne står klar med drabelige ritualer. Deres familier bliver truet. De nigerianske organisationer, der skulle modtage kvinderne, har brugt de europæisk tilsendte penge på sig selv. Sådan er forestillingerne. I det hele taget dæmoniseres Nigeria og nigerianere som et land domineret af korruption, voodoo og vold, og folk som sælger deres egne døtre til prostitutionens djævel.
Med de forestillinger på spil er det paradoksalt, at  regeringens nye Handlingsplan mod Menneskehandel 2011-2014, der udkom forleden, stædigt fastholder, at kvinderne skal sendes hjem. Lykke Friis, ansvarlig minister for området, udtaler til DR og andre medier, at handlingsplanen fortsætter den indsats, der har været hidtil, fordi den virker. Nu blot i forbedret udgave.
Men et centralt og kontroversielt element, som handlingsplanen smyger sig behændigt uden om, er fortsat den automatiske deportering frem for muligheden for opholdstilladelse til mennesker udsat for handel. I Danmark får man maksimalt 100 dages ophold efter menneskehandel, inden man sættes på et fly ud af landet. Handlingsplanen ændrer således ikke på det indbyggede paradoks: At Danmark deporterer de mennesker, vi i øvrigt er så optagede af at redde, særligt udenlandske kvinder, der sælger sex.
Danmark er blevet kritiseret i den seneste FN-rapport for at deportere mulige ofre for menneskehandel. Den kritik har Danmark valgt ikke at kommentere. I stedet vil man nu øge indsatsen for, at flere accepterer tilbuddet om at blive sendt hjem blandt andet ved, som der står i den nye handlingsplan, at: »Succeshistorier om forberedt hjemsendelse indsamles og formidles til ofrene.«
Ofrene skal høre historier, som Lykke Friis forklarer på DR, om den rumænske flaskesamler, der blev sendt hjem og fik et lastbilkørekort, og den nigerianske kvinde, der blev sendt hjem og åbnede en butik og fik et helt nyt liv.
Sandheden er imidlertid, at der eksisterer meget lidt viden om de langsigtede konsekvenser for kvinderne, og realiteten er derfor, at Danmark  i de fleste tilfælde   deporterer kvinderne tilbage til en uvis skæbne. Den nye handlingsplan vil iværksætte en tilbundsgående analyse af hjemsendelser  det er fint og nødvendigt  men formålet med den er stadig at få flere til at acceptere at blive 'frivilligt hjemsendt'.
I 2010 udviste politiet 78 nigerianere, hvoraf hovedparten var kvinder, der havde solgt sex uden arbejdstilladelse. Center mod Menneskehandel identificerede samme år 12 nigerianske kvinder som ofre for menneskehandel. Det er en kompliceret gråzone at skelne mellem kvinder, der sælger sex tvunget, og dem der gør det frivilligt  begge grupper gør det uden arbejdstilladelse.
Det hjælper ikke at pakke handlingerne ind i pæne og teknokratiske ord og dermed neutralisere dem. I Danmark kalder vi det »frivillig forberedt hjemsendelse«  nu med indbygget succeshistorie. Vi kalder det udvisning, afvisning, domsudvisning eller administrativt udvisning. I Nigeria kalder de det deportering.
Motiverne
Problemet ved at fortælle succeshistorier om hjemsendelse er, at hjemlandet fremstilles som et trygt og sikkert sted hvor kvinderne, når vi taler om sexarbejdere involveret i menneskehandel, har bedst af at blive. Kvinder er mest sikre, når de bliver hjemme ved familien, i deres landsby, i deres hjemland. Samtidig er Nigerias mest brugte antitraffickingpraksis at tilbageholde kvinderne ved grænserne og i lufthavnen i havnebyen Lagos. Hvis de fanges, sendes de på krisecenter, hvor de får en god  dosis missionering om, at hverken Gud eller Nigeria vil have, at de rejser. I stedet kan de nu  betalt af europæiske lande som Danmark  lære at flette hår eller sælge telefonkort. Både Nigeria og Danmark er således enige om, at det er bedst, at kvinderne bliver i Nigeria. Så er Nigerias kompromitterede ære reddet, kvindernes moral reetableret, og Danmark er kommet af med de illegale migranter.
Den fortælling ignorerer imidlertid de oprindelige motiver for migrationen. De fleste deporterede kvinder, jeg arbejder iblandt, fortæller, at de følte sig presset til at blive frivilligt deporteret. I Europa blev de overbevist af succeshistorier om, at de ville modtage diverse former for assistance, når de kom tilbage til Nigeria. For problemet er oftest ikke, som vi forestiller os, at de bliver modtaget af traffickere, voodoo og andet ondt. Problemet er i stedet, at de som oftest er lige så fattige når de vender hjem, som da de rejste; at hjælpeprogrammerne er bureaukratiske og kortsigtede (maksimalt cirka seks måneder), men kvinderne har et helt liv foran sig; at deres rejse til Europa var en del af en større familieinvestering for at få hende af sted; at nogle må ty til prostitution i Nigeria for at klare sig osv. For nogle føltes det derfor som at blive handlet igen, nu blot i modsat retning  mod syd  med statslig intervention.
Danmarks deporteringer af menneskehandelsofre indskriver sig samtidig i en ofte ubemærket, men hastigt voksende europæisk deporteringsindustri. Det urovækkende er, at den nu skal sminkes med succeshistorier og derved lokke kvinderne til at lade sig frivilligt deportere.
Der er gode elementer i den nye plan. For eksempel omhandler den nu i højere grad alle former for tvangsarbejde, øget fokus på handel med mænd og børn og fem millioner via FN til Nigeria. Den nye handlingsplan fastholder, at mennesker, der har været udsat for handel, mest af alt har brug for at blive identificeret, kategoriseret og dernæst få sundhedstjek og psykologisk hjælp. Særligt fordi der i Danmark fokuseres meget på de skadende effekter ved prostitution. Den slags hjælp er naturligvis vigtig. Men ofte har handlede mennesker allermest brug for et arbejde, en mulighed for at forsørge sig selv og deres familier på lang sigt. For nogle er det en løsning at rejse hjem, for andre er det at blive  giv dem en opholdstilladelse  giv dem en arbejdstilladelse.
Hvad er værst?
Handlingsplanen kunne have kigget mere ud i verden og ikke lukket sig inde bag grænsebommene. I andre lande  eksempelvis i USA, Spanien, Italien og Belgien   er der muligheder for at blive i landet, hvis man har været handlet. Der er udviklet relativt fornuftige systemer, der gør, at det ikke vælter ind med mennesker, der siger de er handlet og dernæst kræver ophold.
Det ville have været et humanitært, klogt og diplomatisk træk i forhold til samarbejdet med afsenderlande som eksempelvis Nigeria, at Danmark tilbød de relativt få ofre, der er, den hjælp, de ofte reelt har brug for. Det betyder ikke, at alle vil tage imod en opholdstilladelse, nogle vil gerne tilbage til Nigeria, oftest ældre kvinder, som med deporteringen lader sig pensionere som migranter. De orker ikke mere. Det er ofte deres succeshistorier, der bliver brugt.
Man kan selvfølgelig spørge, hvad der er værst: Leve i fattigdom i eksempelvis Nigeria eller sælge sex i Danmark? Udenlandske kvinder, der sælger sex, gør det ofte, fordi de for det første kan tjene relativt gode penge på det til at tilbagebetale deres gæld, og for det andet fordi de ikke har adgang til det formelle arbejdsmarked. Sexsalg er nærmest den eneste indtjeningsmulighed for kvinder med gæld, der opholder sig uden papirer i Danmark.
Ved at få de nødvendige papirer har kvinderne flere valgmuligheder for ikke kontinuerligt at ende i sårbare situationer. Mange arbejdsmigranter, især unge  handlede eller ej  vender hjem, når deres økonomiske projekt er fuldført. Hvis de deporteres før det projekt er gennemført, forsøger især de unge at rejse ud igen med alt, hvad det indebærer af fare for nye risikofyldte migrationsruter. En af de organisationer, der modtager kvinderne, når de deporteres til Nigeria, anslår, at 80 procent deporteres ufrivilligt og ønsker at vende tilbage til Europa.
Det ofte årelange arbejdsmigrationsprojekt, der var en del af menneskehandlen, er ikke indtænkt i den nye handlingsplan. Så længe motiverne for migrationen ikke indtænkes, bliver det yderst vanskeligt at få flere til at takke frivilligt ja til at blive deporteret. Så lokkes de med succeshistorier.

Sine Plambech arbejder for DIIS og Columbia University, New York. Hun er antropolog med speciale imenneskehandel, irregulær migration og sexarbejde

