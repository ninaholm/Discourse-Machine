Storpolitisk magtspil om Ukraine
LEDER


 
	Gennem den tre måneder lange politiske konfrontation i Ukraine har både USA og Rusland stedse forfægtet, at de ikke ville blande sig i landets indre anliggender, og at dets fremtid ene og alene bestemmes af ukrainerne.

	For enhver iagttager med et minimalt kendskab til Ukraines geostrategiske betydning og historiske rolle som ’Europas kornkammer’ klinger denne type tilkendegivelser hult. Ukraines beliggenhed mellem Rusland på den ene side og EU/NATO på den anden har siden afslutningen på Den Kolde Krig været genstand for konstant rivaliseren. Landet er blevet en brik i et stormagtsspil, hvor skiftevis Vesten og Rusland trækker det i hver sin retning.

	Præsident Vladimir Putin led sit første nederlag under Orange-revolutionen i 2004-05, da den vestligt orienterede præsidentkandidat, Viktor Jusjtjenko, besejrede den tidligere sovjetiske apparatjik Viktor Janukovitj. Efterfølgende blev Ukraines tilnærmelse til EU og NATO sat i værk. Men orienteringen mod Europa og USA blev standset brat, da Janukovitj med opbakning fra Putin fik sit livs politiske comeback og slog den ukrainske nationalist Julia Timosjenko under præsidentvalget i 2010. Næppe var Janukovitj indsat, førend han trak Ukraine ud af en aftale med NATO, der skulle have banet vej for landets optagelse i den vestlige alliance. En vigtig sejr for Putins Rusland.

	I november sidste år scorede Putin endnu engang stort, da han fik overbevist Janukovitj om at springe fra en næsten færdigforhandlet associeringsaftale med EU – som ville have pålagt ukrainerne flere års streng sparepolitik – og som erstatning acceptere et lån fra den russiske stats investeringsfond på 90 mia. kr. I løbet af tre år var det lykkedes Putin at få vristet Ukraine fra NATO’s og EU’s greb. Men hans sejr skulle vise sig at være kortlivet. Med den revolutionære omvæltning i sidste uge vendte bøtten igen. Putins håb om at knytte Ukraine til en Eurasisk Union, bestående af Rusland og flere tidligere sovjetrepublikker og set som et modstykke til EU i vest og Kina i øst, må nu udsættes på ubestemt tid.

	Hvis de tre ukrainske oppositionspartier og afhopperne fra ekspræsident Janukovitjs parti enes om at sammensætte en handlekraftig samlingsregering og oppositionen tillige vinder et præsidentvalg om tre måneder, ligger det i kortene, at Ukraine – hvis det til den tid stadig består som nationalstat med sine nuværende grænser – vil blive associeret med EU. Og på lang sigt stilles medlemskab i udsigt, forudsagde EU-kommissær Olli Rehn i går. Ukrainernes drøm er at blive det nye polske ’wirtschaftwunder’ i EU. Lørdag bød folket på Maidan-pladsen da også en polsk politiker velkommen med det taktfaste råb: »Polska! Polska!«

	Men de sidste 10 års omskiftelig kurs antyder, at sidste uges bratte vending i Kijev næppe bliver den sidste. I dette stormagtsspil har zaren i Kreml langt mere at tabe end Vesten. Uden Ukraine må Putin skrotte sine planer om at genskabe et russisk økonomisk og militært imperium. Et demokrati og en retsstat i Ukraine, som er integreret i europæisk økonomi, vil kunne blive en attraktiv inspirationskilde for russiske oppositionskræfter i Rusland i takt med, at Ruslands økonomi skranter og Putins popularitet daler.

	Det åbne spørgsmål er derfor ikke, om Putin vil prøve på at genvinde tabt terræn i Ukraine. Det vil han. Ingen midler vil blive skyet, for denne gang handler det om hans autoritære styres overlevelse. Det interessante spørgsmål, er hvorvidt USA og Europa besidder nødvendig politisk snilde og vilje til at tage til genmæle og handle, når Putin går i offensiven. Er Vesten villig til at redde Ukraine fra bankerot gennem et dyrt IMF-program? Vil EU tage imod ukrainere, der søger arbejde? Tør præsident Obama trække en streg i sandet og stå fast, hvis Putin begynder at rasle med sablen? Magter EU overhovedet at enes om en fælles linje overfor Rusland, når striden om Ukraines tilhørsforhold for alvor tager til i de næste måneder og år?

	De seneste års erfaringer tilsiger desværre, at hverken Obama eller EU-ledere som Angela Merkel og David Cameron magter at hamle op med Putin, når han udfolder sit betydelige talent som geopolitisk strateg.

	Syrien er et tragisk eksempel. Den seneste demokratiske revolution i Ukraine kan derfor meget vel blive kortlivet. burch

