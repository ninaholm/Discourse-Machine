Dommermagt



 »Det er umuligt for os at tage hensyn i den enkelte sag, og derfor kommer der til at være urimelige domme.«
Formand for Dommerforeningen Jørgen Lougart,  i Information den 9. november 2009.
LEDER | Det er en besynderlig  magtkamp, der det seneste år har udspillet sig om den såkaldte knivlov. Tirsdag i denne uge satte Højesteret et punktum for dramaet ved at nedsætte fængselsstraffe til bødestraffe for to unge mænd, som havde været i besiddelse af en ulovlig kniv. I mellemtiden var en ulykkelig tankpasser og en pædagog blevet idømt ubetinget fængsel, som enhver fandt urimeligt. Den efterhånden danmarksberømte tankpasser havde to hobbyknive i sin bil, som han brugte på sit arbejde til bl.a. at sprætte avisbundter op med, og pædagogens forseelse var, at han var i besiddelse af et multiværktøj, som var tre mm for langt. Ud over straffen mistede han sit job. Regeringen og dens flertal blev hånet, gjort grundigt til grin og skoset for at vedtage alt for detaljerede love, lovsjusk og urimelig indblanding i domstolenes arbejde. Men kritikken var uretfærdig.
Med Højesterets nedsættelse  af de kendte domme, ser det ud til, at dommerne i Landsretten har været ude i et uheldigt politisk ærinde, som slet ikke passer sig for den dømmende magt. Det tyder også på, at Dansk Folkepartis retsordfører, Peter Skaarup, faktisk havde ret, da han anklagede dommerne for at politisere, og at dommerne med de åbenlyst urimelige fængselsdomme har villet sende et tak for sidst til politikerne, som ofte har angrebet dommerne for at være for milde og ikke udnytte strafferammerne. Der er ikke nogen tvivl om, at dommerne er grundigt trætte af politikernes forsøg på at fastsætte minimumstraffe, som ikke tager hensyn til særlige forhold, men i tilfældet med den omstridte knivlov, var der faktisk tydelige undtagelser, som domstolene kunne tage i anvendelse, og som Højesteret nu har fastslået skulle tages i brug. I loven hedder det, at det som »altovervejende hovedregel« skal udløse syv dages ubetinget fængsel, hvis man er i besiddelse af en kniv over en vis længde. Tanken fra Folketingets flertal var at sende et signal, som ikke er til at misforstå, om at lade knive blive derhjemme og ikke medbringe dem i nattelivet.
I lovens bemærkninger står  der derfor, at fængselsstraf kan konverteres til bøde, hvis der er formildende omstændigheder. Det nævnes specifikt, at det er formildende, hvis der er tale om en forglemmelse, eller at man er på et svinkeærinde i forhold til ens oprindelige lovlige formål med anvendelse af kniven. »Hvis en person efter en arbejdsdag, fisketur, spejdertur og lign., hvor vedkommende lovligt har båret eller været i besiddelse af en kniv, foretager et restaurationsbesøg med kniven i lommen  eller tasken ...«, er det formildende. Dommere må holde sig til at dømme og ikke drive politik, eller  måske skal de bare være bedre til at læse indenad. 	 						  bew


