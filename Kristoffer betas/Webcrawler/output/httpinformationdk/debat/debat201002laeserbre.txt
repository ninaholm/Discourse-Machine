Læserbreve
Debat fra dagens avis


 Bruger- betaling
Hans Otto, Åbyhøj
Den nye krigsminister, der iflg. Information tidligere har markeret sig som stor fortaler for brugerbetaling, har nu chancen for at vise, om hun virkelig mener det: Lad dem, som går ind for krig og de militære milliardudgifter, betale brugerbetaling for det, ligesom kirketilhængerne betaler for kirkernes drift - og lad så os andre
slippe for at finansiere galskaben!
Stil
Thyge Thygesen, Hobro
Nu er der ved at være stil over det: Gyllebaronen som formand for Teknisk Udvalg  i nye storkommuner og nu landbrugets lobbyist med den direkte forbindelse til Axelborg som ny Fødevare- og Landbrugsminister.
Er De dansk?
Kamma Ankjærø, Århus C 
I disse dage er det 65 år siden, min mor en nat i februar stillede spørgsmålet »Er De dansk?« til den danske håndlanger, der sammen med tyske Gestapofolk brød ind i vores hjem for at arrestere min bror. Han var dog som andre sabotører 'gået under jorden', da det blev for risikabelt om natten at hente nedkastede våben til deres aktioner.
Der skulle mod til at stå over for en bevæbnet landsforræder og tale til hans dårlige samvittighed, når han samtidig havde bevæbnede Gestapofolk i ryggen. Jeg overværede optrinnet og husker, at min mors myndige ord og uforfærdethed åbenbart indgød en vis respekt.
Det var danskheden, der blev kæmpet for dengang. Og danskerne satte deres lid til, at 'End er der en Gud foroven, som råder for Danmarks sag.'
I dag 65 år efter kan vi opleve skræmmende eksempler på, at danskere, inklusive undertegnede, der giver udtryk for deres danske og kristne sindelag, bliver groft chikaneret af deres egne landsmænd.
Med andre ord: historien gentager sig, så der er stadig grund til at kæmpe for danskheden og spørge: »Er De dansk?«
Men er der også mod?
>Vi fattigrøve
Per Haspang, Bornholm
DF påstår gang på gang, at de støtter de svage i samfundet, og så gør de i virkeligheden det stik modsatte. De støtter en regering, der giver meget store skattelettelser til de rige med følgende begrundelse (Peter Skaarup i Information 23. februar):
»...at skatteomlægningen i det hele taget på lang sigt betales af de bedst stillede, når alle finansieringselementerne får virkning i de kommende år.«
Med andre ord: De bedst stillede, der får de store skattelettelser, skal også i de kommende år betale for skattelettelserne.
Mit spørgsmål er så: Hvorfor så ikke bare droppe skatteomlægningen?
Svaret er enkelt. De velstilledes overforbrug af rødvin, minkpelse, drømmekøkkener, nye biler, køb af værdipapirer mv. vil skabe berskæftigelse. Vi fattigrøve kan så leve af krummerne fra de riges bord. Der er klister på taburetten! DF i en nøddeskal!
Vindmøller  i fredet land
U. og E. Bauer, Augustenborg
Der påtænkes at rejse syv store forsøgsmøller ved den fredede Hjardemål Klit. Projektet indebærer bl.a. fældning af 1.500 ha. skov. Guderne må le, selvom åstedet ikke er Mols.
Man har tidligere set, at når blot de økonomisk agerende er formående nok, så tilsidesættes fredninger og lokalplaner groft her i landet, hvor despekten for politikere og embedsmænd da også er stigende.
Må man fremsætte et alternativt forslag: Når nu fredning alligevel ikke betyder noget, hvorfor så ikke rejse møllerne på Dybbøl Banke? Der er terrænet højtliggende, vinden er altid god, træerne er fjernet, og der står såmænd en mølle i forvejen.
Varm luft  fra SF
Martin Henriksen, MF for DF
SFU's formand, Pelle Dam, forsikrer den 26. februar Informations læsere om, at når partiet virker vægelsindet og uklare på en lang række områder, skyldes det, at partiets politik stadigvæk er under udvikling.
Forklaringen/undskyld-ningen er egentligt meget godt tænkt af den gode Pelle Dam, men jeg tror, det er meget langt fra sandheden.
Sandheden er, at Socialistisk Folkeparti i sin iver efter at fiske stemmer melder det ene og det andet ud og så håber, at ingen fanger dem i at være særdeles uklare i mælet. Indtil videre er det lykkedes ganske godt, den ros vil jeg gerne give SF. Men såvel De Radikale som hedengangne Ny Alliance har præsteret sande himmelflugter i meningsmålingerne for så at falde helt sammen, da det gjaldt. Lur mig, om det samme ikke sker for SF, når gassen går af SF-ballonen, der er så fyldt med varm luft.
Konvergens
Hans Winkel, Middelfart
Jeg kan oplyse finansministeren om, at konvergens bl.a. er et matematisk udtryk for et sammenløb af to eller flere linier. Litterært er begrebet synonymt med harmoni, som er græsk og betyder: samklang, velklang, smukt og velafstemte forhold, ligevægt, enighed. I nyere musikteori er samklang en klang af mindst tre toner (læs tre partier) i indbyrdes tertsafstand. Herudover er harmoni (konvergens) synonymt med; enighed, fællesfølelse, fællesskabsfølelse, overensstemmelse, samfølelse mv. f.eks. 'Krage søger mage' eller 'Lige børn leger bedst'.
Smukt ikke? Men ikke så underligt, at det virker aldeles ukendt for finansministeren, da det jo ikke synes at stemme med regeringens nye 'konvergensprogram'.  Ordet 'konvergenskrav', som jeg hørte forleden, er herefter direkte selvmodsigende.
Heller ikke den nyvalgte regerings fremtræden og retorik har ringeste lighed med begrebet.
Helt grundlæggende er den nu sammensatte regering jo ikke valgt af befolkningen. Der er et klart misforhold mellem den nådesløse kamp om vælgernes stemmer og konvergensens fællesskabsfølelse og enighed. En 'vi alene vide'-mentalitet synes at herske som, det indrømmer jeg, stemmer udmærket med 'krage søger mage' og 'vi lige børn i Nordsjælland leger bedst.'
Det må derfor betragtes som tæt på demagogi, når man bruger begrebet konvergens i forbindelse med politisk aktivitet. Men selvfølgelig er nogen da mere lige end andre, ikke?
Grøn vækst
Teknik- og miljøborgmester Bo Asmus Kjeldgaard (SF)
En regeringsrokade kan ikke skjule, at Danmark står over for en lang række udfordringer de kommende år. Ikke mindst på miljøområdet, hvor en ny minister giver håb om fornyede kræfter og et frisk syn på opgaverne. For det er der brug for. Regeringen har sat grøn vækst på dagsordenen. Det er godt. Og Karen Ellemann er blevet ny miljøminister. Det er forhåbentlig også godt. Forgængeren har efterladt en del, men København er klar og vil gerne hjælpe regeringen med at gøre planen om grøn vækst til virkelighed.
Helt konkret håber jeg, at regeringen vil samarbejde med København og omegnskommuner om at lave én samlet strategi for grøn vækst i Københavnsområdet.
Og så håber jeg på mere fokus på hovedstadens udfordringer og muligheder som grøn vækstmotor for Danmark. Vi har OECD's ord for, at en krone investeret i hovedstaden gavner hele landet, og vi har lavet en ambitiøs plan for at gøre København CO2-neutral i 2025. Så kom nu, Karen - gør de flotte ord til handling.
Hug til  kommunerne
Tobias Grindsted, Frederiksberg
Tidligere skatteminister Kristian Jensen blev i DR spurgt, hvorvidt nulvæksten kom til at betyde besparelser i kommunerne. Han svarede, at det gjorde det ikke, fordi der var mange steder, hvor kommunerne kunne effektivisere og spare, uden at det gik ud over servicen. Bl.a. var over 8000 personer, efter kommunalreformen, blevet ansat i kommunernes administration. Nogle af de folk, sagde han, havde han gerne set ansat i eksempelvis børneinstitutioner og lignende.
Måske havde Kristian Jensen, i et øjebliks beruselse over sin 'forfremmelse' til gruppeformand, glemt alle de administrative opgaver, som kommunerne overtog fra amterne. Muligvis mente Kristian Jensen, at han faktisk helst så f.eks. natur- og miljøforvaltningen privatiseret, måske endda lagt ud til omtalte institutioner, hvor han selv foreslog at nogle af de administrative medarbejdere skulle være sendt hen. Et interessant liberalt eksperiment.
Andre spændende forslag?
Nyttefunktion
Sanne Jensen, Vesterbro
Det er bestemt værd at overveje, Jytte Nørtoft Jensen (Information 26. februar), med hvilken begrundelse man så krampagtigt fastholder og forsøger at forlænge livet. Personligt har jeg sat mig for at modarbejde denne konstante optimering af kroppen som en falsk omsorgsfuld varetagelse af det enkelte individ, der reelt set bunder i et politisk ønske om at forøge befolkningens samfundsmæssige nyttefunktion.
Hold dig sund og rask og evigt mobil og fleksibel, så vi er fuldstændig sikre på, at du kan yde dit i den cirkulerende produktion af varer og subjekter. Så skide være med, hvor tomt og meningsløst dit liv ellers måtte synes. Lev et langt politisk lydigt og økonomisk nyttigt liv som passiviseret forbruger, pakket ind i tryghed så vi er fuldstændig sikre på, at oprøret aldrig når længere end et muligt skingert læserbrev.

