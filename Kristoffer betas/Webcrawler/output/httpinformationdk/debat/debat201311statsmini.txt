Statsministermobning
Statsministeren mobbes fra alle kanter. Grundlæggende er der tale om en simpel teknik, de fleste af os lærte at kende allerede i skolegården. Den er ond og effektiv


 
	Mobning er et forsøg på at skade en anden person og udelukke vedkommende fra fællesskabet. For eksempel en bestemt elev i klassen, en arbejdskammerat eller en statsminister.

	Når man mobber, bruger man sin magt i gruppen på en meget negativ måde: Man gør sig til herre og dommer over en anden person, som man forsøger at skade.

	Man kan bruge sin magt fra en talerstol eller via medierne, for eksempel fordi det syntes vigtigt for ens egen karriere at være med i gruppen af mobbere.

	Det er mobning at udstille en anden negativt ved at tale eller skrive grimme og lede ting om den anden, eller ved at sprede skadelige rygter som for eksempel om at Helle Thorning-Schmidts mand, Stephen Kinnock skulle være homoseksuel, og at han gør sin kone til hunrej.

	Det er også mobning flere gange at udelukke den anden fra at være med til aktiviteter ved for eksempel at hævde at vedkommende har et forkert køn til opgaven.

	Som da Herlevs tidligere socialdemokratiske borgmester Kjeld Hansen udtalte om Helle Thorning-Schmidt:

	»Det lugter lidt af, at hendes meget tydelige kvindelige træk udfordrer statsministerrollen – På en eller anden måde er der ikke den samme autoritet omkring hende, som hvis det havde været en mand med et stramt slips.«

	Ignorer og hån

	Det er mobning bevidst at ignorere en anden person, for eksempel ved ikke at ville tale til vedkommende eller ved at vende sig bort – som da lokalformanden i Aalborg Lærerkreds, Dorte Kamp, demonstrerede imod statsministeren ved at vende ryggen til hende, iklædt protest T-shirt.

	Og selvfølgelig er det mobning at bruge hånende ord om den andens person og adfærd. Som da sociologen Henrik Dahl i sin bog Spildte kræfter kaldte statsministeren for »hjælpeløs« og i et senere interview med Information udtalte:

	»Hun (Helle Thorning-Schmidt, red.) deltog i skrivegruppen omkring bogen Epostler. Og her stod det klart, at hun er, hvad jeg vil kalde en blank person.«

	I førstnævnte bog uddyber Henrik Dahl sin beskrivelse af Helle Thorning-Schmidt ved at kalde hende for en diametral modsætning til den tidligere socialdemokratiske statsminister Jens Otto Krag:

	»Det, der kendetegner Helle Thorning-Schmidt, er alt det modsatte. At hun hverken kan skrive eller improvisere. At hun har en meget begrænset almen viden. At hun ikke har nogen større visioner. At hun kort sagt ikke er i stand til at gå blot nogle få meter uden en rollator af stikord, briefinger og talepapirer, og til trods for dem alligevel taler som en lydfil. Mangler hjælpemidlerne, er hun hjælpeløs og næppe i stand til at udvikle selv de mest enkle ræsonnementer.

	Se bort fra roserne

	Helle Thorning-Smiths dygtighed har den borgerlige opinion som bekendt taget patent på at vurdere. At hun og hendes regering tager skraldet for at gennemføre den politik, der skal redde velfærdsstaten og optimere vores børns muligheder i den globaliserede verden, må eftertiden vurdere værdien af. Og hvem her i andegården bemærkede i øvrigt, at hun nærmest blev skamrost af sine europæiske kolleger for Danmarks formandskab i EU i 2012?

	Og her skal vi bruge en afslutning, hvor du vender tilbage til mobbetemaet. Måske noget i retning af:

	Man behøver kun at gribe til en håndbog i mobning mellem børn for at forstå det politiske spil i det politiske Danmark de seneste år.

	Teknikken er uendelig simpel, men enormt effektiv.

Anna Rosenbeck er cand.psych. og specialist i børnepsykologi og supervision

