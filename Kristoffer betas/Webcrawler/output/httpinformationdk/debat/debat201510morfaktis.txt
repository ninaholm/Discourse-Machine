’Ikke nu, mor, jeg har faktisk fri’
Den Lille Krop har lært at sidde stille, den er blevet en disciplineret lønarbejder. Jeg synes bare, at jeg har hørt, at samfundet gerne vil have, at Den Lille Krop skal være kreativ, fleksibel, videbegærlig, innovativ og entreprenant


 Det startede allerede i børnehaveklassen. Der kom 25 små sitrende kroppe ind i klasselokalet, som skulle disciplineres til at sidde stille. Jo, det var skam fint nok, at Den Lille Krop stod op, når den lavede opgaver i klassen, men det var da en lille krop med meget spræl i.
Når Den Lille Krop kom hjem fra skole og fritidshjem, indtog den sin aftensmad, imens den stod op på Trip Trap-stolen og sprang ned. Det var tydeligvis en krop, der ikke havde fået bevæget sig nok. I hvert fald ikke som den plejede at bevæge sig i børnehaven. Men langsomt fik skolen disciplineret Den Lille Krop, og den havde ikke længere brug for at stå op og hoppe under aftensmaden. Den blev faktisk træt. Så træt, at den sagde fra i weekenden. Den Lille Krop ville ikke med til fællesfødselsdage og fælles legeaftaler i weekenderne.
»Det er weekend, jeg har faktisk fri,« sagde den.
Men kunne den det? Kunne den sige fra over for fællesskabet? Hvad nu med inklusionen, de sociale kompetencer og antimobbe-kampagnerne? Kan jeg tillade mig, at give Den Lille Krop lov til at sige fra, tænkte jeg. Den fik lov. Den Lille Krop fik lov til at holde fri hele weekenden. Den havde brug for familietid, sagde den. Den ville gerne lege med sin lillesøster, gå i svømmehallen og blive moslet rundt af sin far, så den rigtigt kunne mærke sig selv, Den Lille Krop.
For når det blev mandag, så skulle den sidde stille igen og række hånden op. En finger for: »Jeg vil sige noget.« To fingre for »Jeg skal tisse.«
Det var egentlig ikke, fordi den ikke måtte lege. Det var bare kun på nogle bestemte tidspunkter. Og så fik den også travlt med at lege. Der var ikke tid til så meget forhandling i legen, det var bare om at komme i gang.
Hvis man spurgte Den Lille Krop, hvordan en god skoledag skulle se ud, så svarede den: »Egentid, egentid, frikvarter, frikvarter,« og så smed den måske lige en fødselsdag oveni for at gøre det rigtig sprælsk (egentid er det, de voksne kalder understøttende undervisning, og det er der, de små kroppe må lege, løbe og hoppe).
Bøgerne blev i skolen
Jeg vidste godt, at sprogcenteret i hjernen begynder at ’lukke ned’ i seksårsalderen, så det med at lære et andet sprog flydende var allerede passé for Den Lille Krop. Og jeg vidste også, at læringskurven er stejlest i indskolingen, så det var bare med at komme i gang med at lære at læse. Og vi kender jo alle den skræmmende historie om kineserne, der kommer. Men alt, hvad Den Lille Krop ville, var at lege.
Som den dedikerede mor spurgte jeg på forældremøderne, om vi ikke kunne få skolebøgerne med hjem i weekenden. Jeg havde jo hørt så meget om vigtigheden af en god overgang mellem skole og hjem og tænkte, at skolebøgerne netop kunne være et godt udgangspunkt for en dialog med Den Lille Krop om, hvad den lærte i skolen. Jeg ville jo bare gerne hjælpe. Hjælpe Den Lille Krop, så den blev nysgerrig på læring (og selvfølgelig ikke kom bagud i kapløbet med de store stygge kinesere).
Så jeg prøvede på alskens snedige måder at finde ud af, hvordan jeg kunne give Den Lille Krop en oplevelse af, at læring også kan være sjovt. Jeg prøvede at koble tal og bogstaver til de aktiviteter, som Den Lille Krop elskede at lave i sin fritid. Vi lavede vores egen opskriftsbog, hvor Den Lille Krop skulle skrive opskriften for derefter at lave maden og spise den sammen med familien. Det blev en meget sen aftensmad den dag, og bagefter sagde Den Lille Krop: »Det her er altså ikke skole, Mor.«
Så bogstaverne, tallene og skolebøgerne blev i skolen. Og jeg forsøgte at vænne mig til, at der var en del af Den Lille Krops liv, som jeg ikke havde indsigt i.
Jeg er jo bare mor
Sidste skoledag kom Den Lille Krop syngende hjem: »Ferie, ferie, ferie,« og så smed den skoletasken i gangen og holdt fri. Den Lille Krop legede, den klatrede højt op, og den lærte at springe på hovedet i poolen og dykke med dykkermaske.
Aftenen inden Den Lille Krop skulle starte i 1. klasse, tænkte jeg, at jeg hellere måtte kigge på Intra, som den dedikerede mor. Ugeplanen gav mig straks stress. Der skulle både læres om hovedpersoner, bipersoner, repeteres tal og diskuteres ’Hvad er Gud?’. Alt sammen i skoleårets første uge. Jeg fik helt sved på panden, men så kom jeg i tanke om, at det jo ikke har noget med mig at gøre. Jeg er jo bare mor til Den Lille Krop. Læring og lektier er alt sammen noget, der hører skolen til. Vi fandt skoletasken frem, som var blevet gemt væk i skabet, og da vi åbnede den, fandt vi en pose med gulerødder, der havde ligget der i seks uger. De lugtede og var blevet til en tyk orange grød. Det synes Den Lille Krop var spændende. Tasken var blevet smidt for seks uger siden og var ikke blevet åbnet én eneste gang.
Det larmer for meget
Den Lille Krop begyndte i 1. klasse. Jeg fulgte den derhen den første dag. Forældrene måtte følge de små kroppe op i deres nye klasselokale, inden de skulle gå, så de små kroppe kunne komme i gang med at lære noget. Da vi kom ind i klassen, så jeg, at der var stole, der både kunne snurre rundt og havde hjul under.
»Uh ha, hvordan skal det gå med Den Lille Krop,« tænkte jeg. Men det er tilsyneladende ikke noget problem i 1. klasse. De små kroppe er disciplinerede og lærer nye ord som ’bordskik’. Og når jeg spørger, om Den Lille Krop har leget og bevæget sig i ’egentid’, siger den »nej« med den største selvfølge. For det larmer jo for meget. Og så er det, jeg får lyst til at spørge om ’egentid’ og understøttende undervisning ikke netop gik ud på at bevæge sig i løbet af den lange skoledag, men så er det, jeg husker, at jeg jo bare er mor, så det har de nok styr på derovre i skolen.
Den Lille Krop har faktisk lært at sidde stille, den er blevet disciplineret. Jeg synes bare, at jeg har hørt, at samfundet gerne vil have, at Den Lille Krop skal være kreativ, fleksibel, videbegærlig, innovativ og entreprenant.
Men det, jeg kommer til at tænke på, når jeg ser Den Lille Krop komme hjem fra skole og smide skoletasken i gangen og sige: »Ikke nu mor, jeg har faktisk fri,« er en lønarbejder. Engang ville Den Lille Krop gerne være læge. men nu vil den være kongelig. »For de kongelige behøver nemlig ikke gå i skole,« siger den.
Maja Spuur Hansen er adjunct ved UCC København

