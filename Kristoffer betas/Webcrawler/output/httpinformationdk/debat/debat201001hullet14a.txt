I hullet med de 14-årige
Et bemærkelsesværdigt forslag der i den bedste af alle verdener burde være faldet som offer for sund selvcensur
Såfremt de 14-årige, ifølge justitsminister Brian Mikkelsen, er i stand til at fatte konsekvensen af grove forbrydelser, kan de vel også  blive tildelt stemmeret.


 Slagnummeret i ugen der gik blev påstanden om danske kunstneres omfattende udøvelse af selvcensur med særligt henblik på islamisternes pres. Substansen  i A4's 'undersøgelse' - et misbrugt begreb i disse tider og monstrøst hvad angår den foreliggende - var mildt sagt ikke så tillidsvækkende at mere reflekterende ånder følte den nationale kunstneriske frihed truet, endsige selvcensureret. Enkelte af typen der selv kalder sig kunstner, trådte frem fra de ukendtes rækker og bekendte deres knæfald for truslernes trældom: romanen der ikke blev skrevet, digtet der forblev udigtet, billedet der blev malet over. TV-Avisen var så begejstret for historien at de ikke lod sig distrahere af Dansk Forfatterforenings formand Lotte Garbers, der med god grund affærdigede undersøgelsen og snarere mente at det var den danske debatkultur, der om noget var truet. Det kunne TV-Avisen jo ikke bruge til noget, så de henvendte sig til Kathrine Lilleør, som har det hele: kristen, så det gør noget, medlem af Venstre og af CEPOS og lige før medlem af Trykkefrihedsselskabet; kort sagt tidens stemme med vind i organet og den rette tro. I Lilleør trives tvivlen på egne fordomme som salmesang i helvedes forgård. TV-Avisen fik sin historie, som de havde ønsket sig og supplerede den siden med et par partiformænd fra hhv. Dansk Folkeparti og Socialdemokratiet der med alvorstunge miner fordømte selvcensur. Og så selvfølgelig den evige Kåre Bluitgen. TV-Avisen leverede kort sagt, hvad den politiske konsensus - den nye korrekthed - med skelen til det forudsigelige forlanger. Det er jo også en form for selvcensur. Noget mere konkret og adskilligt mere betænkelig end påstandene i A4's lødighedsfornægtende undersøgelse.
For resten kan selvcensur også være nænsom over for publikum. Tænk hvad man bliver sparet for.
Eller som gamle generaldirektør Hans Sølvhøj engang bemærkede: »Selvcensur kan også være udtryk for dovenskab«. Den store roman opgivet midtvejs i et anfald af selvcensur. Vor tids svar på Mona Lisa smurt over med sort maling drevet dertil af selvcensurens knokkelhånd. Journalister kan  også finde på at bruge undskyldningen, dem sigtede Sølvhøj nærmest til dengang. Rent bortset fra at selvcensur ikke er en entydig størrelse, så lidt som ytrings- og trykkefrihed. Hvor dumt kan det blive!
Jubel hos Espersen
Tidligere chefredaktør Bent A. Koch, pressens sande gentleman, understregede i en liflig kommentar i Berlingske at selvcensuren gud være lovet i et vist omfang råder, ellers ville det da være helt forfærdeligt. Priset være den der i et vist omfang tager hensyn til omgivelserne.
Dette synspunkts relevans bekræftede Dansk Folkepartis Søren Espersen til fulde, da dette løsgående  politiske ukvemsord betroede Berlingskes læsere sin og familiens hænderklappende glæde hjemme i bondehusidyllen, når danske soldater vist frem i tv slår folk ihjel i Afghanistan. Så jubler de i det espersenske hjem, for soldater er sat i verden for at dræbe fjender, som jo altså, hvor nødigt patrioter af Espersens støbning end erkender den slags detaljer, også er en slags mennesker. Hvilken jubel.
Ved sådanne udtalelser, båret af en egen syg logik der minder om de spanske fascisters feltråb - »Leve døden« - og som ikke ville tage skade af at blive selvcensureret hen hvor peberet gror, ser man Espersen for sig. Ikke med en bombe i turbanen, men med den tændte lunte stukket direkte ned i skallen parat til dåd. Og bom siger det som en bordbombe med resonans fra det tomme indre, mens venner og fjender kreperer i en mere og mere vanvittig krig, der ikke kan vindes og heller ikke afsluttes og ikke har meget at gøre med terrorbekæmpelse. Hvis den skulle være effektiv, burde flere lande invaderes: Saudi-Arabien, Kenya, Yemen, Somalia, Pakistan, Storbritannien, Tyskland, Spanien og USA. Fra alle de steder og flere til er der kommet folk med terroristiske hensigter; de færreste stammer fra Afghanistan. Så der er under alle omstændigheder mere end nok at tage fat på for en rask mand. En Espersen med trang til jubel over soldatens blodige gerning, og som vil have fjenden ned med nakken, og som i øvrigt ikke belaster sig selv med dybere overvejelser over forstandigheden i egne udtalelser.
Den kontante afregning som svar på problemer af både den ene og anden art er blevet synonymt med den nye borgerlighed. Eller nye og nye. Rigtigt nok har de konservative i generationer kørt løs med kravet om strengere straffe. Vel at mærke når kriminaliteten ikke har haft for meget at gøre med retten til i konkurrenceevnens navn at udsætte folk for arbejdsbetingede belastninger samt tilsvine omgivelserne. Men ellers. Denne kontante afregning har i de senere år fået en ekstra skrue med Dansk Folkepartis fanatikere i retspolitikken. Mere straf lyder kravet, mere og strengere straf som svar på enhver forbrydelse der har gjort sig i medierne. Enhver der ikke er hjernedød, er klar over at straf ikke er nogen produktiv fremgangsmåde. Men den er salgbar over for (mange) vælgere der ikke tænker dybere over årsag og virkning, og som befinder sig trygt og godt i deres uinformerede rets- bevidsthed. En mand som Brian Mikkelsen burde jo ret beset ikke være dér, men vide hvad han har med at gøre. Det ved han jo nok også, men det afholder ham ikke fra at ville straffe de 14-årige. Som om kriminelle 14-årige er små voksne og fra netop det leveår hærdede forbrydere. Den kriminelle lavalder skal nu sættes ned til 14 år. Det vil sige at 14-årige kan få op til 16 års fængsel, og den dømte er 30, når han slipper ud som et statsgaranteret forhærdet tidselgemyt. Men så siger vi dét: vi sætter lavalderen ned, og det vil jo ske, flertallet, om man så må sige, ligger til højrefoden. Der skal ikke gives rabat, siger DF's retsordfører: Kan man finde ud af at slå folk ihjel, må man også kunne forstå sin straf. Sådan set er det lige præcis det, man ikke kan, når man er mindreårig. Det er præcis hvad der adskiller mindreårige fra ældre: mindreårige evner ikke for alvor at vurdere konsekvenser. Det er der så parentetisk bemærket en del ikke-14-årige politikere i dette land der heller ikke evner.
Til ubodelig skade
Ifølge al sagkundskab på feltet er det til ubodelig skade både for kriminalitetsniveauet og for de mindreårige at blive bragt i kontakt med voksenretssystemet og spærret inde i lang tid. Men ellers er det rigtigt nok.
Nu kunne man som antydet acceptere tankegangen og ydermere udbygge forslaget: Såfremt de 14-årige, ifølge Brian Mikkelsen, er i stand til at fatte konsekvensen af de grove forbrydelser som har udløst signalforslaget, og som i øvrigt er lige så sjældne som burkaer i det offentlige rum, kan de vel også begribe Brian Mikkelsen og den enkle danske politiske virkelighed og Peter Skaarup og Søren Espersen og derfor blive tildelt stemmeret. Hvis de kan forstå konsekvensen af det ene, kan de vel også forstå konsekvensen af det andet. En anden tilføjelse til sammenfaldende valgretsalder med den kriminelle lavalder må logisk være at 14-årige, der stemmer på Brian Mikkelsen, ikke fremover får rabat, men automatisk idømmes 16 års fængsel. Alternativt kan mindreårige lovbrydere blive sendt til Afghanistan, hvor de i fri dressur kan få lov at slå folk ihjel og, hver gang de rammer en med turban og langt skæg, blive hilst med ucensureret jubel i Søren Espersens lille hus på landet. Oh, Danmark!


