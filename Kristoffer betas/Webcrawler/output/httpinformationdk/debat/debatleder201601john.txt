John Kerrys bedre verden
LEDER


 Politikere holder meget af historiske øjeblikke, og det var ikke uden selvfølelse, at den amerikanske udenrigsminister, John Kerry, sent lørdag aften tonede frem på det globale nyhedstapet med en tale, hvis budskab var, at verden med atomaftalen mellem Iran og USA med EU-konsorter nu er et mere sikkert sted at opholde sig.
Den verden, Kerry talte om, er hans egen. For hvordan aftalen end vendes og drejes – radioavisens vinkel i går var eksempelvis den lokale: Nu skal Novo, Mærsk, Grundfos etc. til at tjene penge – er det et dystert aspekt, at afspændingen mellem Iran og Vesten betales med øget regional spænding. Som udenrigsminister Kristian Jensen fik en fært af, da han med rettidig omhu landede i Teheran straks efter nytår i spidsen for en eksportsulten erhvervsdelegation med det formål at score en andel af de 100 milliarder dollar i indefrosne olie-tilgodehavender, som iranerne snart kan købe ind for på det globale marked.
Saudi-Arabien havde et par dage før kappet hovedet af den shiitiske imam, Nimr al-Nimr, dødsdømt for ’opfordring til oprør’ mod Huset Saud, hvorpå en horde iranske demonstranter satte en fløj af den saudiske Teheren-ambassade i brand. Begge tildragelser siger en hel del om de seneste års ændring af magtbalancen i Mellemøsten.
Indtil for nylig var Saudi-Arabien tryg ved den amerikanske beskyttelsesparaply, annonceret helt tilbage i 1980 med det amerikanske udenrigsministeriums løfte om at ’værne Saudi-Arabien mod alle interne og eksterne forsøg på at destabilisere det’.
Med Barack Obama i Det Hvide Hus er tilliden til Washingtons stensikre livsforsikring svækket i Riyadh. Kongehuset så bestyrtet til, da Obama i februar 2011 solgte Hosni Mubarak, USA’s trofaste allierede, til den egyptiske revolution. Hvad vil der ske, hvis Huset Saud konfronteres med ’interne forsøg på destabilisering’? Og i Irak trak Obama USA’s kampstyrker hjem uden at sikre sig, at Iran blev holdt udenfor indflydelse i Bagdad. I Syrien har Obama kun i begrænset omfang været behjælpelig med at træne og bevæbne sunni-brigader, der kan hamle op med Bashar al-Assads russisk bevæbnede styrke, polstret med iranske rådgivere, irakiske shia-militser og Hizbollah. Dertil kommer, at USA er direkte kritisk over for Saudi-Arabiens intervention i Yemen, hvor Washington ikke blev spurgt til råds.
Og med atomaftalen ser Huset Saud en fremtidig iransk ekspansion, politisk, økonomisk og militært, der på kort sigt kan sikre alawit-regimet i Syrien, på længere sigt vippe Saudi-Arabien af pinden som den førende islamiske magt og beskytter af Islams helligste steder.
Hvor Iran indtil 2013 var i defensiven med en elendig økonomi, en utilfreds middelklasse, der gjorde oprør i 2009, og med latent israelsk (og amerikansk) krigstrussel hængende over turbanen, markerede valget af den moderate præst, Hassan Rohani, som præsident et vendepunkt. Hans pragmatiske åbning mod den ligeledes pragmatiske operatør i Det Hvide Hus fik folkelig medvind i en grad, der synes at have presset Irans reelle magthaver, ayatollah Ali Khamenei, til at følge den nyvalgtes moderate kurs. I hvert fald har iagttagere hæftet sig ved, at brandattentatet mod den saudiske ambassade, der efter alt at dømme var iværksat af konservative hardlinere, blev fordømt hele vejen rundt, også af chefen for revolutionsgarden i Teheran, ligesom pyromanerne blev arresteret i snesevis.
En anden begivenhed, der signalerede, at Rohanis moderate fløj er i salveten, var revolutionsgardens opbringning af en patruljebåd fra den amerikanske flåde, der i tirsdags ’drev ind’ i iransk territorialfarvand. De 10 amerikanske søfolk blev løsladt efter mindre end 24 timer med en telefonopringning fra John Kerry til kollegaen Mohammad Javad Zarif– da 15 britiske flådesoldater var i en tilsvarende situation i 2007, blev de tilbageholdt i 13 dage.
At Iran har lagt sig fladt ned med atomaftalen, har lukket reaktorer og sendt 98 procent af landets uranbrændsel til Rusland og affinder sig med, at andre sanktioner fastholdes – senest suppleret med nye i går som en følge af prøveaffyring af ballistiske missiler – vidner om en pragmatisme, der vil imødekomme et folkekrav om prøveløsladelse til resten af verden. At USA har kompenseret Saudi-Arabien med militært isenkram for 100 milliarder dollar vidner om, at det er Kerrys verden.

