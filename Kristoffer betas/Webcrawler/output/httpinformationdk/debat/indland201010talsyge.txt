Tal- og sygehuskrisen rasede ved åbningsdebat
Sygehussagen, slagsmål om de korrekte skattemilliarder og storrygende pensionister tog hele billedet ved Folketingets åbningsdebat i går
Statsminister Lars Løkke Rasmussen og udenrigsminister Lene Espersen under gårsdagens åbningsdebat, som var domineret af tre emner: Sygehussagen, slagsmål om, hvilke skattemilliarder, der var de rigtige, og stakkels, storrygende pensionister.


 Sukket er dybfølt fra Liberal Alliances Anders Samuelsen: »Det er faktisk en åbningsdebat, det her,« siger han fra sin plads i Folketingssalen.
Men havde han eller andre tilhørere haft nogen forhåbning om store debatter om, hvordan der skabes vækst i Danmark, hvordan den langsigtede økonomi konsolideres - eller for den sags skyld, hvorledes social- og integrationspolitikken skal indrettes, så blev håbet hurtigt vissengrønt.
Folketingets åbningsdebat blev hele vejen igennem domineret af tre ting: Sygehussag, slagsmål om, hvilke skattemilliarder, der var de rigtige - og stakkels, storrygende pensionister.
Oppositionens politikere brugte hele deres samlede spørgetid på at gennemhegle VKO's ordførere i mail- eller rettere sygehussagen.
»Slettede eller ikke slettede mail. Overbetaling på 100-500 mio. kr. eller mere til privathospitalerne. Manglende oplysninger til rigsrevisorerne. Forkerte svar i Folketinget. Der er nok at tage fat på,« sagde Henrik Dam Kristensen (S) til Venstres politiske ordfører, Peter Christensen, og gentog - som resten af oppositionen igen og igen resten af dagen - kravet om en uvildig undersøgelse, der kan komme til bunds i hele affæren.
Komiske hr. Peter
Men som han og resten af VKO's ordførere også kom til igen og igen i løbet af dagen, afviste Venstre politiske ordfører, Peter Christensen, blankt.
»Det startede med en påstand om slettede mails. Det har vist sig ikke at være tilfældet. Der har været en situation, hvor regeringen ikke har givet præcise svar i Folketinget. Det har regeringen beklaget. Så ender vi ved det, som hele sagen handler om, nemlig betalingen til de private sygehuse. Og der er jeg helt uenig i, at der er sket en overbetaling,« siger Peter Christensen, der i den kommende uge skal deltage i sit første møde som ny statsrevisor.
Som han også gjorde sidste sommer, da Rigsrevisionen kritiserede Sundhedsministeriet for at have fastlagt for høje priser til privathospitalerne, afviste han i går igen og igen rigsrevisor Henrik Otbos konklusioner og oppositionens kritik.
Dét fik Johanne Schmidt-Nielsen til at minde om, hvad Peter Christensens forgænger, nuværende beskæftigelsesminister Inger Støjberg (V) blev kaldt, efter at hun igen og igen afviste, at tidligere statsminister Anders Fogh Rasmussen var på vej til at blive generalsekretær for NATO.
»Måske skulle vi omstøbe Komiske Inger til Komiske Peter - eller hr. Komiske Peter,« sagde hun.
Også Pia Kjærsgaard (DF) måtte igen og igen forsvare, at hun ikke vil have en uafhængig undersøgelse af sygehussagen.
»Jeg bryder mig ikke om, at man drager konklusioner, uden man har hørt de berørte. Man bliver nødt til først at høre, hvad de personer, som har været inddraget i processen, har at sige til folkestyret,« sagde Pia Kjærsgaard med henvisning et kommende samråd i Folketinget.
»Hvornår kommer den dag, hvor DF er parat til at stå vagt om folkestyret,« spurgte Morten Østergaard.
30 eller 18 mia.?
Hvor oppositionen havde valgt at grille regeringspartierne på sygehussagen, havde V, K og O valgt at gå til S og SF på deres skattestigninger. Ikke så meget det dybere indhold i partiernes skatteudspil - men på, at de i deres finanslovforslag har rubriceret indtægter for i alt 31,5 mia. kr. under overskriften 'Skat  >og  >tilskud  >mv.'
»Det, der undrer mig, er, at Helle Thorning-Schmidt bliver så aggressiv, når statsministeren påpeger, at S og SF vil øge skatterne med over 30 milliarder kroner. Det er da underligt at reagere sådan på sin egen politik,« sagde Peter Christensen.
Helle Thorning-Schmidt forsvarede sig.
»Venstre er mere interesseret i at plante falske rygter om vores politik frem for at diskutere sin egen. Det passer ikke, at S vil hæve skatterne med 31 milliarder. Jeg bliver nødt til at sige, hvis man skal kigge på vores tal, så regn rigtigt,« sagde hun med henvisning til, at der med under rubrikken i finanslovudspillet også er opregnet et provenu af et loft på pensionsindbetalinger, der ikke teknisk set er en skattestigning, at S og SF viderefører regeringens egen udskydelse af topskattelettelserne og i øvrigt også vil sænke beskæftigelsesfradraget. Nettoresultatet er ifølge S-formanden 18 mia. kr. - men dét fik ikke regeringspolitikerne til at holde inde med angrebene.
Også SF-formand Villy Søvndal blev udsat for en byge af beskyldninger om, at rygende pensionister vil ende med at tabe på S og SF's 'Fair Forandring', der bl.a. vil finansiere en bedre kræftbehandling med hævede afgifter på tobak, sukker og andre usunde ting.
»Jeg har aldrig nogensinde oplevet en åbningsdebat, hvor oppositionen benægter deres egen politik,« sagde Kristian Jensen (V) med henvisning til beregninger i S og SF's eget oplæg, hvor der står skrevet, at en rygende pensionist med sundhedsforsikring kan få en merudgift på 1.095 kr. ud af forslaget.
Men hvor meget V's og K's ordførere end hamrede løs på Søvndal, så lod han sig ikke rokke i sin fastholdelse af, at S og SF vil hæve pensionisttillægget med 5.000 kr. årligt, og at det store flertal af landets pensionister vil have »endog meget stor fordel« ud af S-SF's politik.
»Jeg skal ikke afvise, at man kan finde et menneske, der ryger 60 smøger om dagen og på alle måder lever usundt, der vil blive ramt. Men det er også hensigten,« sagde han.


