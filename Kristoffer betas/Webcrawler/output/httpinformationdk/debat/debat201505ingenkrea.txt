Ingen kreativ bogføring hos DONG
Fakta er, at DONG Energy i 2012 havde tabsgivende, langsigtede kontrakter på kapacitet i tyske og hollandske gaslagre og -terminaler


 Anders Peter Mathiasen fortsætter i Information den 15. maj med sine forkerte og udokumenterede påstande om DONG Energy fra sin bog Det bedste bud.
Anledningen er, at vi har indgået forlig med en tidligere vicedirektør Jakob Baruël Poulsen, der havde anlagt sag, fordi vi ikke kunne blive enige om, hvordan den fratrædelsesgodtgørelse, som var aftalt mellem tidligere adm. direktør Anders Eldrup og vicedirektøren, skulle udregnes. Vi blev imidlertid enige og har aftalt ikke at kommentere denne personalesag yderligere.
Anders Peter Mathiesen kommer med meget grove beskyldninger og skriver, at »det var tale om decideret ’kreativ bogføring’, hvor milliardværdierne i 2012 og 2013 blev nedskrevet ud over enhver rimelighed. På den måde skabte den nye ledelse ifølge Barylen et falsk billede af et selskab i stor krise«. Anders Peter Mathiesen gemmer sig bag en udlægning af Jakob Baruël Poulsens motiver for retssagen. Det til trods for, at Jakob Baruël Poulsen over for DONG Energy har tilkendegivet, at han aldrig har talt med Anders Peter Mathiesen, og at han ikke kan genkende Anders Peter Mathiesens udlægning af hans tilgang til retssagen.
Fakta er, at DONG Energy i 2012 havde tabsgivende, langsigtede kontrakter på kapacitet i tyske og hollandske gaslagre og -terminaler. Regnskabsloven kræver, at virksomheden i den situation foretager nedskrivninger. I dag kan vi se, at tabene er indtrådt som forventet, og vi har endda måttet nedskrive yderligere. Vi måtte også nedskrive på gasfyrede kraftværker i England og Holland, fordi lave priser på el, kul og CO2 gjorde dem urentable. Også her har DONG Energy efterfølgende måttet tage yderligere nedskrivninger. En lang række andre europæiske energiselskaber har måttet foretage endnu større nedskrivninger på lignende kontrakter og aktiver.
DONG Energy er en vigtig virksomhed for det danske samfund, og det er naturligt, at der er debat om virksomheden. Alle er velkomne til at mene, hvad de vil om virksomheden og dens ejeres beslutninger. Men at fremsætte beskyldninger om ulovligheder baseret på anonyme kilder med det formål at fremme en konstrueret fremstilling af virkeligheden, som man selv tror på, er ikke befordrende for en god og demokratisk debatkultur. På vores hjemmeside gennemgår vi de vigtigste fejl og misforståelser.
Martin Barlebo, kommunikationschef DONG Energy

