Hykleri er en dårlig start på det danske EU-formandskab
Lene Espersen (K) vil have fjernet den europæiske landbrugsstøtte, når Danmark i 2012 bliver vært for EU-formandskabet. En fantastisk idé, der dog kun støttes af få stater. Danmark bør i stedet blive foregangsland inden for landbruget og revolutionere landbrugsstøtten den vej igennem
Forbruget af antibiotika og pesticider har været støt stigende under den nuværende regering. I stedet bør vi skære ned på disse stoffer og satse på endnu mere økologi. Succeshistorier som denne skal hjælpe Danmarks omdømme inden for landbruget.


 I stedet for hule udmeldinger om, at afskaffelse af landbrugsstøtten står øverst på dagsordenen for Danmarks EU-formandskab i 2012, bør regeringen allerede nu stille sig i spidsen for en bæredygtig landbrugspolitik. Men det forudsætter en større udlugning i egen baghave. For skal Danmark fremstå troværdig, bliver vi nødt til at føre en landbrugspolitik, der er værd at efterligne.
>Da udenrigsminister Lene Espersen (K) proklamerede, at det danske EU-formandskab i 2012 skulle afskaffe landbrugsstøtten, var det svært at holde masken. Vi støtter bestemt et hvert skridt i retningen af afskaffelse af landbrugsstøtten. Men realiteterne rækker nok ikke så langt, som udenrigsministerens ønsker. Det blev kun understreget af Venstremanden Jens Rohdes reaktion, hvor han sammenlignede det med at indkalde til topmøde på Mars. Det virker som om, regeringen ikke ved, hvad der foregår i EU. Og regeringens folk i EU bliver åbenbart ikke taget med på råd.
Bare et enkelt møde i Europa-Parlamentets landbrugsudvalg eller en tale af landbrugskommissær Dacian Ciolos er nok til at opdage, hvilken vej vinden blæser. For nylig vedtog et overvældende flertal af parlamentet, at landbrugsstøtten fortsat skal udgøre mindst 40 procent af EU's samlede budget, men det blev uden vores støtte. Der skal derfor mobiliseres på mange fronter, hvis Danmark skal have en minimal chance for at få skåret ned i støtten i 2012.
Men udenrigsministeren har dog ret på et punkt: Chancen for at skære i landbrugsstøtten er bedre nu end efter 2012. Det er nemlig nu, at budgettet for de næste mange år bliver fastlagt, og samtidig skal løftet til de nye medlemslande om ligebehandling i landbrugspolitikken fra 2013 indfries. Noget skal der altså ske, og kun de færreste forestiller sig, at landbruget vil få en større andel af de midler, vi har i EU. Vi er også enige med ministeren i, at det ville være skønt, hvis støtten først og fremmest ville blive brugt på natur og miljø (samt klima og hjælp til landdistrikterne) - det som i EU kaldes 'de fælles goder'.
Selv om det indtil videre kun har været et lille mindretal, der er klar til det nævnte opgør med EU's Landbrugspolitik, så har vi heldigvis stadig forbundsfæller i Europa.
Men det store spørgsmål er så, om Danmark formår at være et foregangsland for  alle de andre? I hvert fald ikke uden en gevaldig oprydning hjemme hos os selv!
Heldigvis har vi en enkelt, men flot succeshistorie - det økologiske landbrug. Men  så meget desto værre  fremstår fiaskoerne i det  industrielle landbrug. Forbruget af antibiotika og pesticider har været konstant  stigende under den nuværende regering, og vores gode grundvand er ved at blive ødelagt af sprøjtegift. Dertil kommer, at bestanden af  vilde fugle, dyr og planter er  i stadig tilbagegang. Landbruget udleder fortsat alt for mange næringsstoffer til  havet og fjordene med deraf følgende iltsvind og fiskedød. Også når det gælder  dyrene, er der stadig langt igen, før de får et blot nogenlunde anstændigt liv i det industrielle landbrug. Skræmmende mange malkekøer kommer ikke længere på græs, og grisene i den  industrielle svineproduktion presses mere og mere.
Gældsbomben
Danmark har haft utallige muligheder for at rette op  på dansk landbrug, men  har gang på gang forspildt dem. For flere år siden blev det muligt at bruge 10  procent af EU-støtten til naturformål - regeringen afviste. Selv da Danmark - til  stor skade for natur og klima - var med til at ophæve  EU's braklægningsordning, undlod man at bruge af  pengene til naturforanstaltninger. >
Dansk landbrug er ikke just nogen præmiegris, hvad angår evnen til at drive  en sund forretning. Og regeringen så bare passivt til, mens landmændene belånte deres gårde til langt op over skorstenen. Blot for at  illustrere:  I 2008 lånte landmændene  i gennemsnit 90 millioner kroner i døgnet. Og dette enorme beløb skal lægges sammen med deres i forvejen store underskud, som udgjorde 17 millioner kroner. Det gigantiske underskud skal sammenholdes med, at landbruget samtidig modtog godt 23 millioner kroner i EU-støtte - og det er vel at mærke alt sammen tal pr. døgn. Kunne man forestille sig det ske  i andre brancher?
Med sine nu mere end 350 milliarder kroners gæld er dansk landbrug det mest  forgældede landbrug i verden. Det både ligner og er  'en græsk tragedie' - en del af gældsætningen har eksempelvis været brugt til ren  valutaspekulation. Stikprøvekontroller af landmændenes regnskaber viser, at 4.800 ud af 14.230 heltidslandmænd for to år tilbage tilsammen spekulerede for 4,5 milliarder kroner.
Men regeringen ignorerede de mange glødende røde advarselslamper. Nu truer gælden med at trække en del banker med sig i faldet, og regningen for denne lånefest kan sagtens ende hos skatteyderne.
Tømmermændene efter 'festen' melder sig nu i en  sådan grad, at regeringen endnu en gang har besluttet at komme de kriseplagede landmænd til undsætning ved at bevilge en ekstra skattelettelse af jordskatterne på en halv milliard kroner årligt gennem de næste to år. Dette beløb kommer oven i de 3,6 milliarder kroner, som landmændene allerede har fået i skattelettelser og de 80,3 milliarder kroner, som de siden 2002 er blevet tildelt i landbrugsstøtte.
En dyr lappeløsning, der endda kun er som et hæfteplaster på et åbent benbrud! Fortsætter vi af denne vej, bliver dansk landbrug aldrig i stand til at klare sig selv.
Skjult landbrugsstøtte
Når regeringen på denne  måde bliver ved med at luske nye landbrugsstøtteordninger ind ad bagdøren - som det altså senest er sket med  nedsættelsen af jordskatterne - er der ingen, der kan tage ministerens dundertale om afskaffelse af landbrugsstøtten alvorlig.
Vi ved, at landbrugsstøtten i de gamle EU-lande må falde i de kommende år i takt med, at de nye medlemslande gradvist får tildelt en større andel af støttekagen. Derfor er der for øjeblikket mange, der presser på for at få store dele af landbrugspolitikken renationaliseret. Det så vi senest under 'mælkekrisen' sidste efterår, hvor Kommissionen hævede loftet for, hvor meget de enkelte lande må give i direkte støtte  til deres egne bønder.
Når EU-landbrugsstøtten på den måde spædes op med  nationale støtteordninger,  er vi for alvor ude på  et skråplan, for så begynder EU-landene at konkurrere om, hvem der magter at give mest i støtte. De penge, der kunne være anvendt til miljø- og energiinvesteringer og velfærd, ender således i et stort sort hul. Det er blandt andet også gået ud over  ambitionerne om at forøge det danske skovareal.
Helt nye tal fra Skov og Landskab på Københavns Universitet viser, at Danmark er langt fra målet om at fordoble Danmarks skovareal samtidig med, at der er skåret ned på omlægningen til skovformer, der er mere attraktive for dyr, planter og mennesker. Dette er bare et eksempel - blandt flere - på, at hensynet til landbruget overtrumfer hensynet til vores fælles natur.
Ender med EU-retssager >
Udenrigsminister Lene Espersen har plæderet for, at EU's fælles landbrugspolitik i den næste finansielle perspektivperiode 2014-2020 skal have fokus på at fremme miljø, økologi og høje fødevaresikkerhedsstandarder. Vi kan kun bifalde denne ambition, men denne gang må det ikke bare være fromme ønsker, men noget der bliver til virkelighed. At det kan lade sig gøre at omlægge landbruget, er den tidligere SR-regerings satsning på det økologiske landbrug et godt eksempel på.
Igennem alt for mange år har det industrielle landbrug næsten kvit og frit kunne forurene og ødelægge natur og biodiversitet. Og alligevel har omsorgen for landmændene været i top. Danmark lever ikke op til nationale og internationale bindende aftaler om beskyttelse af natur, miljø, flora, fauna, og så længe regeringen ikke er villige til at tage de nødvendige skridt, vil rækken af løftede pegefingre fra Kommissionen, de såkaldte åbningsskrivelser, ende i retssager. Hvordan skal man i EU kunne tage Danmark alvorligt, når vi i den grad sniger os udenom de fælles love og regler?
Hvis regeringen ikke klarer at sætte sig op imod landbrugslobbyen i Danmark, hvordan skal den så kunne hamle op med den samlede europæiske lobby?
Margrete Auken (SF) og Christel Schaldemose (S) er begge medlem af Europa-Parlamentets Landbrugsudvalg

