Biseksuelle er ikke bare forvirrede eller grådige
Fordomme mod biseksuelle kommer blandt andet af, at vores samfund er bygget op omkring binære oppositioner som rigtigt eller forkert


Jeg er biseksuel. Jeg var 15 år, da jeg for første gang fik sat ord på min seksualitet. Men det viste sig hurtigt, at den mærkat gjorde, at jeg følte mig marginaliseret og ignoreret. Det er bare en fase, fik jeg at vide. Den affejning var jeg forberedt på. Hvad jeg ikke var forberedt på, var den skepsis omkring min seksualitet, der steg jo længere tid, jeg holdt fast ved, at jeg var biseksuel.Når jeg havde en kæreste, som var mand, fik jeg at vide, at jeg var heteroseksuel. Når jeg havde en kæreste, som var kvinde, fik jeg at vide, at jeg var lesbisk. Når jeg var single og var sammen med både mænd og kvinder, fik jeg at vide, at jeg var grådig og promiskuøs og burde bestemme mig for, om jeg var til det ene eller det andet.Jeg er gentagne gange blevet anklaget for, at jeg bare vil have trekanter hele tiden, at jeg må være svær at tilfredsstille seksuelt, at jeg umuligt kan finde ud af at være i et monogamt forhold og at jeg bare er forvirret. Disse fordomme mod biseksuelle kommer blandt andet af, at vores samfund er bygget op omkring binære oppositioner som rigtigt eller forkert.Når man ikke passer ind i en af de eksisterende bokse, skaber det uro og utilpashed. Det ender derfor ofte med, at vi biseksuelle bliver ignoreret af samfundet. Eller at folk prøver at tvinge en utilstrækkelig seksualitet ned over hovedet på os og derefter håber på, at vi tilpasser os.Men man kunne jo også begynde at sætte spørgsmålstegn ved den måde, man opfatter seksualitet på. Man kunne begynde at anerkende, at det ikke er tilstrækkeligt at dele seksualitet op i to grupper. Men det er for omfattende, så det bliver ofte sorteret fra.Der bliver kæmpet bravt for at komme de homoseksuelle stereotyper til livs, hvilket selvfølgelig er vigtigt. Jeg savner dog større fokus på biseksuelle og deres erfaringer med at springe ud, de fordomme, som de støder på, den måde, de bliver usynliggjort i medierne og den fetichering som biseksuelle kvinder meget ofte støder på fra heteroseksuelle mænd. Biseksualitet fortjener at blive anerkendt på samme niveau som heteroseksualitet og homoseksualitet. Biseksualitet er ikke synonymt med forvirring eller promiskuitet.
