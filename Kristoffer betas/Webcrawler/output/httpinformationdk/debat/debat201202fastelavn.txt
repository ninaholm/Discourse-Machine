Fastelavn er mit navn
Boller vil jeg have — alligevel. Skønt faste betyder mindre materielt forbrug


 »Den herskende økonomiske model — den amerikanske udgave af kapitalisme — fungerer ikke mere. Marked og konkurrence, som var dens kerne, er blevet hule og afløses af et korporativt system styret af gigantiske kapitalkoncentrationer. Virksomheder, banker eller finansielle institutioner forfølger profitskabelse uden hensyn til samfundsmæssige konsekvenser. Der er ikke noget modspil ... Samtidig svinger baggrunden for økonomisk aktivitet under indflydelse af stigende knaphed på ressourcer til ugunst for industrilandene/de ’rige’ lande. Der bliver mindre at fordele. Knapheden på fødevarer, råvarer, olie, vand og rent miljø forstærker gensidigt hverandre. Den økonomiske model er udformet i løbet af 200 år med rigelig adgang til ressourcer. Vækstteori og fordelingsteori udgør kernen i økonomisk teori. Ingen modeller fortæller, hvorledes man skal fordele knaphed i form af ’mindre’. Vi må søge svaret gennem ændrede modeller for forbrug og produktion. Forbruget må under indtryk af stigende knaphed på ressourcer blive mindre materielt.«
Jørgen Ørstrøm Møller, fhv. departementschef og ambassadør, nu adjungeret professor ved bl.a. Copenhagen Business School — i en artikel i Information lørdag den 18. februar.
Et par af Informations webdebattører, skønt stående både ens hjerte og hjerne ganske nær, er alligevel gerådet i strid, men en stærkt vedkommende strid, på grund af netop ovenfor citerede artikel.
Niels-Simon Larsen siger om den: »Som sædvanligt tankevækkende. Nedgang i forbruget hedder med et andet ord modvækst. Modvækst, som mest er en kritik af de bestående samfund, hedder i næste omgang, modvækstsamfundet, og det er det, der skal diskuteres nu. Vi skal stille perspektiver op for, hvordan det vil være at leve i modvækstsamfundet. Bliver det sjovt eller gråt og kedeligt? Omstillingen skal være en fest, var der engang en artikel, der hed her i avisen.«
Niels Engelsted siger bl.a.: »Man kan godt have et postkapitalistisk samfund, hvor produktionen og den effektive efterspørgsel svarer bedre til hinanden. Et sådant samfund var feudalsamfundet, hvor eliten stod for størstedelen af efterspørgslen. Eller socialismen, hvor samfundets produktion var mere ligeligt fordelt. Så det er vel det, der er det kommende spørgsmål. Skal det samfund, der kommer efter kapitalismen, være mere i retning af feudalisme eller mere i retning af socialisme? Det samfund, Ørstrøm ser for sig, hvor skal man i øvrigt placere det?«
Niels-Simon Larsen svarer: »Jeg tror ikke, at Ørstrøm ser et bestemt samfund for sig. Det tør han nok ikke eller har måske ikke fantasi til det. Tiden går meget på analyse af gebrækkelighederne. Mange, mange flere skal være utilfredse med tilstanden og udsigten, før der kan ske noget. Problemet er så bare, at alt for få tænker ud over deres egen næsetip. Der er for mange realister og for få drømmere.«
Niels-Holger Nielsen: »Lige som de løsninger, Herman Daly efterspørger, er Ørstrøm Møllers næppe kapitalisme, uanset hvad de selv måtte mene, hvis man skal tage ordene for pålydende. Der kræves altså en revolution, som Niels-Simon er inde på, uden dog at være speciel klar i spyttet. Der findes kun en vej til et ægte demokratisk samfund, hvor vi i fællesskab tilrettelægger økonomien ud fra vores reelle behov. Den går via klassekampen. Ellers ender den i økofascisme og feudalkapitalisme. Vi er faktisk på vej mod det sidste.«
Blod på hænderne
Niels-Simon Larsen svarer Niels-Holger Nielsen:
»Hvad ville du være uden de gamle klicheer, revolution og klassekamp? Skal du have blod på hænderne? Igen? Jeg indrømmer gerne ikke at være helt klar i spyttet, men hvem er det i dag, dvs. på en sympatisk måde? Økofascisme er et fantasiord, men en form for stram økostyring, undgår vi ikke, eller det gør vi måske, desværre. Hvor mange går ind for forbrugsnedgang, som jeg og nogle andre taler for? Jeg tror ikke engang, at vi kan finde et underudvalg i et af de bestående partier at gå til møde i. Jeg er bange for at du står i spidsen for en revolutionær enmandshær.«
Med risiko for at bekræfte Niels-Simon Larsens konstatering — »tiden går meget på analyse af gebrækkelighederne« som erstatning for selv at opbyde mod og fantasi — refereres et par af Ørstrøms krav til den nye økonomiske model:
Anonymt ejerskab (aktier!) må ændres til former, der fremmer gensidig afhængighed. Da Den Vestlige Verdens masseforbrug ikke kan overføres til Kina og Indien på grund af Jordens samlede naturbegrænsninger, må interessen nu koncentrere sig om, hvorledes mennesker opnår behovstilfredsstillelse — som det hedder i økonomisk sprogbrug — gennem andre former for forbrug end blot indkøb af varer. Hurtig udskiftning af forbrugsgoder bør afløses af mere holdbare forbrugsgoder.
Så er spørgsmålet blot, hvordan man som forfægter af sådan noget undgår at stå i spidsen for en revolutionær enmandshær?
S.u.

