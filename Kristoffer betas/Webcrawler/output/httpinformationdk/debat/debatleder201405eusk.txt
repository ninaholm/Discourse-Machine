EU-skræmsel
LEDER


Hvad er det ved EU, der gør EU så fristende at skræmme med? At EU ligger fjernt fra Danmark, nede i Europa? Selv om Danmark jo notorisk er en del af selvsamme Europa. Eller er det, fordi EU er et udtryk for det, som psykologien kalder ’den anden’ – det spejlede billede, som beskueren ængstes ved? Hvad kan denne ’anden’ ikke ende med at finde på?Dansk deltagelse i Europas tætte økonomiske samarbejde har været skræmsel fra begyndelsen. Debatten forud for dansk indtræden i 1972 bød på rædselsbilleder: Ja-kampagnens af det nødstedte Danmark udenfor; Nej-kampagnens af det ihjellagte Danmark indenfor.Sådan har det været lige siden. De danske EU-kampagner er vundet af dem, der er bedst til at skræmme. Enten med dansk isolation eller med dansk national fortabelse.Således også under den slutspurtkørende kampagne forud for søndagens valg til EU-Parlamentet og folkeafstemning om den europæiske patentdomstol. At nej-sigere generelt søger at vække utryghed omkring EU, er der ikke noget nyt i. Det er det, de politisk lever af. Det nye er, at de traditionelt EU-positive partier nu fører en tofrontsskræmmekampagne. På den ene side rettet mod alle de ulykker, som EU-modstanden kan ende med at føre Danmark ud i. På den anden side rettet mod al den skade, som EU tænkeligt kan forvolde Danmark. Udtrykt i den konservative Bendt Bendtsens løfter: »Beskytter Fyn/Danmark i EU«. Som om, at både den fynske herlighed og den hele nation har brug for en politimand til at true med kniplen mod ufredsfolk sydfra.Skræmmekampagner fra EU-tilhængere mod EU har større chance for vælgereffekt end modstandernes. Som fhv. V-udenrigsminister Uffe Ellemann-Jensen forleden skrev i en Berlingske-kronik: »Hvis vore politiske ledere ikke snart mønstrer en smule begejstring for foretagendet, så ender det med, at de snævre nationalistiske hensyn får lov til at diktere udviklingen i EU.«Han har ret. Den udsigt er rent ud ... skræmmende.
