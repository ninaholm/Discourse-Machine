Teknokratiet siger farvel til familielægen
Det er en katastrofe for lægefaget og ikke mindst de svageste patienter, at sundhedsministeren vil gøre det af med den personlige læge


 Kære sundhedsminister Nick Hækkerup (S).
Du er i gang med en teknokratisk aflivning af et årtusinder gammelt fag – mit fag. To forudsætninger for mit virke – fortrolighed og tillid – knuses nu i en uhørt minutiøs og teknokratisk bekendtgørelse om mit fags udøvelse, som ubelejligt er sendt i høring i sommerferien. Bekendtgørelsen markerer et farvel til den personlige læge, familielægen.
I velfærdssamfundet, hvor man betaler sine lægebesøg over skattebilletten, vil samfundet naturligt nok stille visse krav til behandlingens kvalitet. Men det har ikke før været et problem at finde balancen mellem hensynet til patienten og hensynet til samfundet. Så længe, der var politikere, som kunne se betydningen af menneskets behov for at blive individuelt behandlet samt det socialt ansvarlige i ordningen med den personlige læge, har man kunnet forhandle sig til rette.
Bekendtgørelsen påbyder imidlertid familielægerne at bryde tavshedspligten, ligesom den fratager os indflydelse på faglige og organisatoriske beslutninger. Vi får bøder, hvis vi arbejder personcentreret i stedet for efter afkrydsningsskemaer, eller hvis vi ikke indberetter tilstrækkeligt med fortrolige sundhedsdata.
Lovgivningen har desuden sat gang i en alvorlig flugt fra faget. De unge speciallæger vil nemlig ikke arbejde under bødestraf og som afkrydsningslæger efter 12 års uddannelse. De køber ikke praksis, og mange finder arbejde i udlandet. De mest engagerede læger forsvinder først.
Det er et samfundsmæssigt problem, fordi den personlige læge især er vigtig for de mennesker, der fejler mere end én sygdom, lider af alvorlig sygdom, er psykosocialt skrøbelige eller på anden måde dårligt fungerende med ringe egenomsorg. Lægen fungerer da som konsulent og ankerperson i et hav af sygehusafdelinger, sociale institutioner, jobcentre og mange forskellige behandlere og sagsbehandlere. Lægen varetager den enkeltes sundhed – og nogle gange overlevelse – i Systemdanmark, og fokus er lige så meget på muligheder og styrker som på sygdomme og begrænsninger. Men sådan skal det åbenbart ikke være i fremtiden.
Mistillid og kontrol
Familielægesystemet, organiseret i små selvstændige enheder, har været effektivt og billigt. Delegationer fra hele verden har besøgt os for at se, hvordan man kan få dokumenteret høj kvalitet for relativt små midler. Lægerne har passet hinandens patienter i lægevagten uden for normal åbningstid. Man har hele døgnet kunnet kontakte en speciallæge i almen medicin. Faktisk har det hele fungeret godt og omkostningseffektivt, hvis man sammenligner med udlandet.
De seneste årtier har familielæger gennemgået en specialistuddannelse så lang som en neurokirurgs. Vi er specialister i individuelle løsninger på den enkeltes komplekse problemer og sygdomme. Vi arbejder personcentreret og relationsbaseret og laver skræddersyede løsninger sammen med patienten. Relation, kontinuitet, fortrolighed og tillid er helt nødvendige forudsætninger. I omkring 80 procent af konsultationerne findes ingen facitliste, fordi symptomerne kan være udløst af kulturelt eller socialt stress, eller fordi patienten har flere konkurrerende sygdomme. Nu forbydes de skræddersyede løsninger, og vi skal vurderes på og lønnes efter antal diagnoser og standardbehandlinger udført på enkeltlidelser. Det er en klar forringelse.
Hvad er da motivationen for radikalt at ændre et system, som fungerer? Hvorfor er der nu lovgivning, mistillid og kontrol i stedet for forhandling, samarbejde, tillid og respekt for vores faglighed? Målet må da være højere kvalitet for patienterne, tænker man, men aktindsigt i ministeriets kommunikation giver et andet svar: Central styring og magt er målet. Og midlerne har været af den ufine slags: løgn, falske skandaler, falske anklager mod læger, misbrug af pressen. Det har været med til at tage engagementet fra et helt fag at blive hængt ud og mistænkeliggjort.
Lægen afvikles
I dag er de fleste politikere uddannet på de samme skoler som embedsmændene. De skifter let parti, og de lægger stemmer til teknokratiets økonomiske reformer og lovgivning, som synes renset for værdier. Målet er at skabe en højere grad af orden i og magt over de offentlige funktioner, en højere grad af målbarhed, optælling og udmåling af det rigtige – en nytteetik uden interesse for nyttens fordeling og prisen for det enkelte menneske.
Familielægerne har faktisk allerede systematiseret og registreret udvalgte sundhedsdata, men de har været fortrolige og kun til brug for egen faglig udvikling. Disse data beslaglægger bekendtgørelsen nu og kræver flere. Data skal nu bruges til kontrol med lægernes kvalitet og deres betalinger. Men disse data er en del af lægens arbejdsredskab og kan slet ikke bruges til kontrol – de skal blive i patientens journal, de har intet at gøre i teknokratiets databaser. Resultatet er, at data til kvalitetsudvikling bliver ødelagt, og vores arbejdsredskab, den fortrolige journal, tages fra os.
Kære Nick Hækkerup. Det var ikke dig, der støbte kuglerne til de bekendtgørelser, som vil ødelægge mit fag, men du skal vide, at det er dig, der i sidste ende lukker og slukker håbet for familielægens overlevelse, hvis du underskriver dem. Bekendtgørelserne umuliggør vores virke, og de sætter turbo på afvikling af begrebet egen læge, flugten af højt uddannede speciallæger til udlandet og ødelæggelsen af forskningsdata, hvis de vedtages. Valget er dit.
 
Anders Beich er praktiserende læge

