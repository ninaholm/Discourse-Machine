Forbehold forhindrer beskyttelse af danske søfolk
Det er stærkt problematisk, at vi ikke selv kan være med til at skabe sikkerhed for vores egne søfolk, men må overlade det til de andre lande i EU, mener Erik Boel


 EU-modstanderen Ib Christensen skriver i Information 31. juli, at han ikke forstår, at oppositionen vil ophæve bl.a. forsvarsforbeholdet. Jeg ikke blot forstår det, men synes tillige, at det er glædeligt, at nu også SF melder klart ud, at den ønsker, at vi får en afstemning om en afskaffelse af forbeholdet efter næste valg.
Ib Christensen overser, at behovet er oplagt: Tænk på, at sidste år blev 23 danske skibe blev udsat for piratangreb. Disse overfald er desværre blevet en daglig risiko for danske søfolk. Specielt dem som besejler farvandene omkring Adenbugten.
Pirateri har været udbredt i Asien i mange år, men foregår nu i stadig stigende grad ud for Afrikas Horn. Somalia har været uden regering siden 1991 og er derfor en sikker havn for pirater. På det seneste er skibe blevet kapret længere og længere væk fra den somaliske kyst. Samtidig ved vi også, at både planlægning og strategi udføres af yderst professionelle bagmænd
Det smalle farvand omkring Aden-bugten har enorm betydning for handlen mellem Europa og Asien samt udskibning af olie fra havnen i Jeddah i Saudi Arabien.
Sikkerhedssituationen i Adenbugten er derfor højt på dagsordnen i EU, hvorfor Unionen har besluttet at sende 100 officerer til Øst-afrika, hvor de skal træne somaliske officerer. Formålet med EU-missionen er at gøre den somaliske hær mere slagkraftig og effektiv over for piraterne og deres bagmænd.
Vi bliver nødt til at skabe større stabilitet i Somalia, hvis vi skal komme pirateriet til livs. EU's indsats vil ikke med det første kunne udrydde pirateriet fuldstændigt, men den vil vanskeliggøre tilværelsen for piraterne og sammen med den igangværende NATO-operation i området vil den være et væsentligt bidrag til øget sikkerhed i Adenbugten.
Danmark er en af verdens førende søfartsnationer, og søfarten er et af Danmarks vigtigste erhverv, når det gælder indtjening. Den danske forsvarsundtagelse forhindrer imidlertid, at Danmark kan deltage i EU-missionen i Somalia. Det er stærkt problematisk, at vi ikke selv kan være med til at skabe sikkerhed for vores egne søfolk, men må overlade det til de andre lande i EU. Vi bør derfor afskaffe den danske undtagelse på forsvarsområdet hurtigst muligt - andet kan vi ganske enkelt ikke være bekendt over for vores partnere i EU og over for de danske søfolk.

Erik Boel er landsformand  for Europabevægelsen

