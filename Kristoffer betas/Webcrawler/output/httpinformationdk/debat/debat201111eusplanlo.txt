EU's plan løser ikke problemet



 EU-redningsplanen inddæmmer gældskrisen for nu. Men Grækenlands gæld vil i 2020 være nået op på italiensk niveau igen; 120 procent. Grækenlands problemer er med andre ord kun udskudt, ikke løst.
En alvorlig svaghed ved redningsplanen er, at de grundlæggende problemer bag gældskrisen ikke løses. Sydeuropas konkurrenceevne er gennem de seneste 10 år svækket med 20 procent. Derfor har der indenfor eurozonen udviklet sig en ubalance mellem svagere sydeuropæisk og stærkere nordeuropæisk konkurrenceevne.
Det hænger igen sammen med en indbygget konstruktionsfejl i eurosystemet: På den ene side berøver euroen de sydeuropæiske lande muligheden for over den nationale valutapolitik at kompensere for deres konkurrencemæssige svækkelse.
På den anden side sker det uden at kompensere de sydeuropæiske lande herfor ved at omfordele fra nord til syd for at hjælpe til større investeringer og højere produktivitet og herigennem højere konkurrenceevne.
Men eurosystemet fastholdes indædt og uændret. I stedet for at rette fejlen satser man på en såkaldt intern devaluering gennem omfattende reduktion af løn-, velstands- og velfærdsniveau i gældslandene, hvilket imidlertid vil være en meget langsommelig, vanskelig og usikker proces.
Udemokratisk Europa
Eurolandene har med redningsplanen indset, at en monetær union kræver koordinering af den økonomiske politik. Men den overnationale finanspolitik handler om at presse gældsramte lande til lavere velfærd og levestandard, altså koordination på laveste fællesnævners niveau. Det vil imidlertid forhindre væksten og dermed genskabe gældskrisen.
Og de nationale regeringer og demokratiers indflydelse skubbes i denne overnationale finanspolitik til side. Selvom EU i forvejen allerede lider af et stort demokratisk underskud.
EU — eller i hvert fald eurozonen — synes på vej til en egentlig føderation, men udemokratisk og hen over hovedet på befolkningerne, som en formynderstat. Hermed er kimen lagt til også kommende politiske kriser. Redningsplanen er således næppe enden på gælds— og eurokrisen. Den risikerer højst at være enden på begyndelsen af krisen.

