Lytter de radikale også til barnet



 
	Regeringens spurt fra løftet om en øremærket barsel til fædre førte til en debat, der var helt i tråd med sommerens ammedebat: Den førte ingen vegne. Derimod tyder weekendens landsmøde i Radikale Venstre på, at barselssagen endnu ikke er lukket. Heldigvis. Her er ideen til, hvordan vi kommer videre.

	Viklet ind i argumenter såsom tvang, frihed, ret, bestikkelse, krav og – særligt – ligestilling, har barselsdebatten efterhånden handlet om alt andet end det, den netop burde handle om: barnet. Det er ærgerligt, for netop her findes muligheden for at kunne tænke progressivt, når det kommer til en debat, vi efterhånden har haft i mange år, men som ikke har rykket sig en kende.

	Prøver vi forsøgsvis at sætte barnets behov i centrum, er det nemlig meget muligt, at den måde, vi tænker barsel på, ikke længere giver mening. I debatten har argumentet hvilet på ideen om, at barselsperioden enten tilhører moderen eller faderen. I stedet burde vi tænke barslen som tilhørende barnet og derfor mere fleksibelt.

	Baseret på en ganske uvidenskabelig erfaringsindsamling fra mine venner og bekendte med nyfødte babyer tyder noget på, at selv om det er en stor oplevelse at være på barsel, kan det til tider være både frustrerende og ensomt. At være på fuldtidsbarsel er altså ikke altid lykken, hvilket sandsynligvis kommer til at afspejle sig i den tid og – mangel på – energi, som den pågældende forælder bruger med barnet.

	Fleksibel og dynamisk barsel

	Hvad nu hvis vi tænkte barsel mere fleksibelt og dynamisk? Som en blok af tid, der i stedet for periodevist at tilhøre enten moderen eller faderen kunne være kontinuerligt delt?

	Her kunne det eksempelvis være muligt for moderen i en periode at være på barsel 25 timer om ugen, mens faderen tog 12 timer. I en senere periode kunne dette forhold så skifte. Det kræver nytænkning, men denne dynamik ville give faderen mulighed for at ’kræve sin ret’ med barnet – også i tiden, hvor moderen ammer. Og moderen kunne momentvis få fokus, energi og inspiration et andet sted fra. Og undgå at føle, at hun kobles af arbejdsmarkedet.

	Spørgsmålet til Radikale Venstre er: Lytter I – også til barnet?

	 

Kristian Birk, pædagog og Cevea-underviser

