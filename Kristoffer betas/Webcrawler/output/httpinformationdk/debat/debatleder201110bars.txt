Barselsklynk



 Danske mænd tager 8,6 procent af barselsorloven. Med det tal stående på lystavlen, er det selvfølgelig ren matematik, at mænd vil tage mere barsel i fremtiden, når den nye regering ændrer barselsreglerne og indfører op til tre måneders øremærket barsel.
To måneders øremærket barsel til mænd har i Sverige betydet, at svenske mænd står for en fjerdedel af barslen, mens islandske mænd har ret til tre måneder og tager en tredjedel af den samlede barsel.
Det, der til gengæld forekommer nogle lidt svært at fatte, er, at virksomheder med mange kvindelige ansatte jo hidtil har båret langt den største byrde. I Politiken advarer mandebrancher repræsenteret ved Dansk Erhverv, Dansk Industri og Håndværksrådet således om, at de nye barselsregler vil belaste mindre virksomheder med overvægt af mandlige ansatte. Hvordan frisørsaloner, bagerforretninger og andre kvindedominerede servicevirksomheder har klaret den indtil nu, går åbenbart ud over mandeerhvervenes forstand.
De klynkende arbejdsgivere glemmer, at der faktisk først i 2006 blev indført en barselsfond ved lov på det private arbejdsmarked, der skulle udligne barselsudgifterne for virksomheder. Det er altså ikke mange år siden, at kvindedominerede arbejdspladser og dermed den enkelte kvinde som den evigt 'dårlige' arbejdskraft bar udgifterne stort set alene. Ganske vist har vi i Danmark et stærkt kønsopdelt arbejdsmarked, hvor kvinder har søgt ansættelse i det offentlige på grund af fordelagtige familiepolitikker. Det er netop et kønsopdelt arbejdsmarked, uligelønnen og kvinden som ustabil arbejdskraft, der skal gøres op med via nye barselsregler. Den gode arbejdskraft er i dag den, der også deltager i familien. Det er også klart, at familier, hvor manden tjener mest, bliver udfordret af den nye lov.
Men forbedringer af barselsforholdene har også altid været et slag, der skulle kæmpes ved overenskomstforhandlingerne. Ellers var det danske arbejdsmarked ikke kommet så langt, som det trods alt er. Det gælder også bedre dækning under mænds barsel.

