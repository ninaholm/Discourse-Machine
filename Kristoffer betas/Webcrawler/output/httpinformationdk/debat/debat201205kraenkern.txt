Vi krænker ikke nogens privatliv på baggrund af sladder
I de allersværeste sager om udsatte børn og unge, hvor der er stor bekymring for børnene og forældrene ikke vil samarbejde, er det afgørende, at vi kan komme hurtigt ind i hjemmet. Men bekymringen skal være kraftig og konkret. Sladder er selvfølgelig ikke tilstrækkeligt


 Når jeg lukker øjnene, kan jeg stadig se billederne for mig fra det hjem i Brønderslev, hvor 10 børn levede under forfærdelige vilkår. Skrald, skidt og gamle madrester fyldte et hjem, hvor børnene blev tævet og seksuelt misbrugt.
Journalisterne Camilla Paaske Hjort (COH) og Sten Thorup Kristensen (STK) må have glemt børnene fra Brønderslev, siden de her i avisen den 14. maj kan råbe op om, at et nyt lovforslag, som jeg har fremsat i Folketinget, krænker børnefamiliers ret til privatliv. Lovforslaget går blandt andet ud på, at kommunen i helt særlige tilfælde kan få adgang til en families hjem evt. med politiets bistand og desuden kan benytte rådgivning og udredning fra Den Nationale Videns- og Specialrådgiverfunktion (VISO) uden forældrenes samtykke.
Vi taler altså om familier, hvor der er en kraftig bekymring fra kommunens side om, at børnene lider og udsættes for overgreb, og hvor forældrene ikke vil samarbejde. I Brønderslev og en række andre sager har forældrene aflyst planlagte møder med kommunerne eller undladt at åbne døren, når en sagsbehandler er kommet for se, hvordan det står til i hjemmet.
COH og STK vil have, at kommunen skal vente på, at forældrene inviterer sagsbehandleren indenfor, fordi mange »foretrækker at holde nogle ting om sit personlige liv for sig selv«.
Jeg kan kun med gru forestille mig, hvad der foregår i de familier, mens vi venter på at blive inviteret indenfor. Og derfor vil jeg med dette lovforslag sørge for, at vi ikke behøver vente i de tilfælde, hvor det skal gå hurtigere, end den tid det tager at indhente en retskendelse.
Strenge kriterier
Det er simpelthen noget sludder og tegn på dårlig research, når de to journalister skriver, at den nye lov vil øge kommunens beføjelser i de sager, hvor der »ikke er noget konkret at hænge en mistanke om et barns vantrivsel op på«, og »hvor sladder, fordomme og intolerance over for andre mennesker vejer ubehageligt tungt«.
Der er opstillet nogle meget strenge kriterier for, hvornår kommunen kan få adgang til en families hjem.
For det første være indledt en børnefaglig undersøgelse, som er sat i gang, fordi der er stor bekymring for børnene.
For det andet skal der være en begrundet mistanke om, at der sker ting i barnets hjem, som er til alvorlig skade for barnet.
For det tredje skal forældrene have nægtet at samarbejde og modarbejdet en vurdering af barnet eller den unges behov for støtte.
Hvis journalisterne COH og STK havde gidet at gøre deres research ordentligt, ville de have set, at kriterierne er uddybet grundigt i bemærkningerne til lovforslaget, og at adgangen til hjemmet altså under ingen omstændigheder kan ske, bare der er »en eller anden bekymring.«
Privatliv vs. vanrøgt
I forhold til muligheden for, at kommunerne kan få rådgivning fra VISO uden forældrenes samtykke, er her også stærke kriterier. VISO kan kun benyttes i de mest specialiserede og komplicerede enkeltsager. Det er altså kun i sager, hvor barnet har meget alvorlige problemer, at muligheden kan benyttes. Og selvfølgelig skal man altid først forsøge at indhente samtykke fra forældrene.
Vi skal nøje veje hensynet til retten til privatliv og muligheden for at beskytte børn, der udsættes for vanrøgt, op mod hinanden. Men her er jeg ikke i tvivl om, at det er omsorgen for de udsatte børn og unge, der børn veje tungest.
Jeg tror og håber, at det kun i et fåtal af sager, vil være nødvendigt at bruge den her bestemmelse. Men tidligere sager fortæller os desværre, at det kan være afgørende at komme ind i hjemmet i de sværeste sager, hvis vi skal hjælpe nogle af de allermest udsatte børn og unge i tide. Og derfor har jeg fremsat det her lovforslag, som i øvrigt er inden for rammerne af både grundloven og persondataloven.
Men jeg har også sat en lang række af andre initiativer i gang, som skal få kommunerne til at gribe hurtigere ind og blive bedre til at håndtere sager om udsatte børn og unge. I samme lovforslag indgår en forpligtelse for fraflytterkommunen til at oversende nødvendigt sagsmateriale til tilflytterkommunen i forbindelse med en underretning i sager, hvor udsatte familier flytter mellem kommuner. Derudover er der nedsat en permanent task force, der skal hjælpe kommunerne med bedre sagsbehandling i børnesager.
Jeg har også sat et nyt udviklingsprojekt i gang, som skal styrke kvaliteten af de børnefaglige undersøgelser, så vi får indført en mere systematisk opfølgning på, om indsatsen for barnet er den rigtige.
Jeg håber, at CPH og STK vil tage deres journalistiske virke alvorligt en anden gang og bruge lidt kræfter på at undersøge det felt, de udtaler sig om.
 
Karen Hækkerup er social- og integrationsminister (S)

