Læserbreve



 Mennesket, ikke robotten er farlig
Thorkil Naur, Odense
Nu er de her næsten – de intelligente maskiner. I hvert fald, hvis man skal tro Rasmus Bo Sørensen i artiklen »Drømmen om kunstig intelligens er kommet nærmere«, i Information den 21. november. En artikel, der handler om det amerikanske tv-program Jeopardy, der har brugt en robot som deltager. Men det er ikke uden mistro og frygt.
I artiklen nævnes der henkastet, at robotten Watson forstår. Det er stadig gådefuldt, hvad det vil sige, at mennesker forstår, så hvad betyder det, at robotten forstår?
Det gør indtryk, når fysikeren Stephen Hawking finder anledning til at udtrykke dystre advarsler om brugen af kunstig intelligens. Her vil jeg citere Peter Naur, min far og modtager af ACM’s A.M. Turing Award, en anerkendt teknologi- og datalogipris, der i 1954 i en tilsvarende anledning skrev: »Han er bange for, at faren lurer, ikke hos de maskiner, som muligvis kan tænke, men hos de mennesker, som ikke kan«.
Pas på velfærds- udlicitering
Chris Bjerknaes og Simon Sørensen, DF Ungdom
Konkurrenceudsættelse er et flittigt brugt ord i den borgerlige lejr. Men hvor pænt det end bliver pakket ind, kan man ikke skjule, at udlicitering af især kernevelfærd er forbundet med en stor risiko.
Når hver en møtrik i velfærdsmaskinen bliver kigget efter, kan den måske køre længere på literen. Men justeringerne sker ofte kun med ét formål for øje: nemlig at sende nogle af de offentlige kerneopgaver over i de privates hænder.
I Køge Kommune findes der et typisk eksempel på, at det kan gå grueligt galt, når man udliciterer til private. I år gik den private aktør La’bel Rengøring og Pleje ApS konkurs. Det resulterede i, at 38 borgere i Solrød og yderligere 178 borgere i Køge Kommune stod uden pleje. Det samme er sket i andre af landets kommuner, hvor blandt andet skoler er gået konkurs, og børn har stået uden undervisning.
Vi vil sagtens kunne støtte op om en udlicitering af offentlige kommunale opgaver, for vi er ikke direkte imod at finjustere den offentlige sektor. Men det skal ske på en ordentlig og fair måde, og det må aldrig gå ud over kernevelfærden.
Når man har med velfærdsopgaver at gøre, har man med mennesker at gøre. Mennesker, hvis liv og hverdag påvirkes af disse beslutninger og fiaskoer. For os er det vigtigt, at man sætter mennesket og dets virkelighed i første række. Så må drømmene, ideologierne og udliciteringen vente. Vi må aldrig glemme det vigtigste, nemlig at borgerne er i centrum. Derfor må kernevelfærden aldrig udliciteres.
Studerende stiller også krav
Camilla Wang og Randi Brinchmann Wiencke, dekaner ved Professionshøjkolen Metropol
Politikere og eksperter skælder ofte ud på de studerende og kalder dem dovne og forkælede. Men det passer ikke helt.
De studerende tager ikke deres uddannelse og bidrag til samfundet alvorligt, de skal være bedre til at vælge, de skal være mere ambitiøse, og de skal skynde sig, så de kan buldre ud i job, der bidrager til samfundets vækst og værdi.
Sådan lyder kravene fra samfundet. Men er de studerende virkelig så dovne og uengagerede? Ikke på professionshøjskolen Metropol.
På Metropol stiller de studerende krav. Og der skal være konsekvenser, når lærerne ikke lever op til de krav. Som institution skal vi vise dem, at vi er et værdigt investeringsobjekt for deres tid. Vi skal lægge os i selen – ligesom de skal.
De studerende motiveres af undervisere, der vil dem, og af medstuderende, der vil deres uddannelse. De studerende vil have undervisere, der brænder for deres stof, og som skaber mening i uddannelsen ved at kunne forklare stoffets relevans, og hvordan det kan anvendes i praksis. De ønsker ikke flere undervisningstimer, men mere faglig afprøvning og faglig feedback på deres indsats.
Er der nogen, der demotiveres af dovenskab, så er det de studerende. Forstår uddannelserne at trykke på de rigtige motivationsknapper, belønnes de med studerende, der investerer deres tid og bringer masser af værdi tilbage til samfundet.
S ignorerer klimaråd
Erik Jespersen, Frederiksberg C
Den 21. november i Information kunne man i artiklen »Drivhusgasser strømmer stadig ud af biler, tog og fly« læse, at tænketanken Concito påpeger at transportsektoren er klimapolitikkens største udfordring, men at den stort set bliver ignoreret.
Det påpeges blandt andet, at der er kommet flere biler på vejene, fordi de små biler er blevet så billige. Men ud fra de udtalelser Socialdemokraternes klimaordfører Jens Joel fremfører, kan man forstå, at Socialdemokraterne som sædvanligt ikke vil gøre noget ved problemet med de mange biler. Jens Joel er åbenbart ikke bekymret.
Men tænketankens forslag om trængselsafgifter, stop for udvidelser af motorvejsnettet og bedre støtte til elbilerne ville være skridt i den rigtige retning.

