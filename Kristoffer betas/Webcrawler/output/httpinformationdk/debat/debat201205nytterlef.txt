Det nytter ikke at lefle for populister
Partier fra yderfløjene fik stor fremgang ved valgene i Frankrig og Grækenland. Og de bliver kun stærkere af, at de etablerede partier forsøger at kapre stemmer ved at tale dem efter munden – men at lefle for populister har aldrig været opskriften på langsigtet politisk succes


Det er blevet en vedtagen sandhed, at populistiske partier vinder frem i hele Europa, både dem til venstre (Jean-Luc Mélenchon) og dem til højre (Marine Le Pen). Men selv om politiske analyser uafladeligt gør brug af ’p-ordet’, vil de fleste iagttagere nok have svært ved at udpege, hvor legitim demokratisk politik hører op og ondartet populisme tager over.Derfor bliver anklagen for populisme da også pr. refleks afvist af populisterne selv som sidste udvej for en miskrediteret elite, der ikke synes om resultatet af en folkeafstemning eller et valg. Nogle gange påtager de sig trodsigt det samme prædikat, som skulle diskvalificere dem: Både Marine Le Pen og Ungarns premierminister, Viktor Orbán, medgiver gerne, at de er populister – hvis altså populisme betyder at forsvare folket – i Le Pens optik: det oversete, svigtede folk.Men klicheer spærrer for forståelsen af, hvad populisme er for et fænomen. Fremfor alt kan populisme ikke defineres ud fra et ønske om at ville tale i folkets navn, for dét tilstræber alle politikere. Fortærsket er det også at sige, at populister tilbyder forsimplede pseudoløsninger, mens rigtige demokrater håndterer kompleksitet: Alle politikere ønsker at tale et sprog, ’almindelige mennesker’ kan forstå.Populisme kan hverken reduceres til et særligt sæt af politiske mål – lavere skatter, mindre indvandring – eller til en unik vælgerprofil: arbejdere, der er desillusionerede over socialdemokratismens ’tredje vej’; den lavere middelklasse, som frygter globaliseringen eller Europas pjalteproletariat. Ved Le Pens sidste store massemøde i Paris var det tydeligt, at så langtfra alle hendes tilhængere er marginaliserede typer.I Østeuropa tiltrækker bevægelser som Ungarns Jobbik-parti tilhængere, der både er bedre uddannede og bedre stillede end nationsgennemsnittet. Og den angiveligt så angstprovokerende globalisering er pr. definition til stede overalt – det er populismen ikke.Kamp mod parasitterPopulismens særkende er, at den opstiller billedet af et rent og homogent folk som modsætning til en korrupt eller i det mindste ufølsom elite, der konspirerer med kræfter, der ikke er ses som en retmæssig del af det nationale politiske liv. Disser kræfter kan være samfundets top og dets bund: I den populistiske fantasi arbejder eliterne altid i tæt forståelse med ’den globale finanskapitalisme’, men ofrer også for megen opmærksomhed (og penge) på fattige, der ikke rigtig hører til os og dog lever af os. F.eks. muslimer og østeuropæere i Holland ifølge Geert Wilders; romaer ifølge Jobbik i Ungarn; indvandrere, der trænger ind via Tyrkiet, ifølge det græske parti Gyldne Daggry og ikke mindst den ’afroamerikanske underklasse’ i USA, der alt for længe har nasset på de velfærdscheck, som øst- og vestkystdemokrater overøser dem med.I det amerikanske populistiske højres øjne er Obama indbegrebet af denne uhellige alliance. De kan ikke benægte, at han vandt i valget 2008, men fastholder, at han ikke rigtig hører hjemme i USA. Derfor er den såkaldte birthers-bevægelse, der hævder, at Obama blev født uden for USA og således ifølge forfatningen ikke kan være præsident, fortsat absurd populær.Både eliten og mindretallene består af parasitter: De betaler for få skatter, og i Europa er Bruxelles altid på deres side. Ikke alle, der er kritiske over for EU, er populister, men alle populister er kritiske over for EU.Uden demokratisk potentialeNogle på venstrefløjen tror, at de har øjnet et stort demokratisk potentiale i populismen: Den kan korrigere nærsynetheden hos en lukket politisk klasse og udtrykke et dybfølt behov for mere folkelig deltagelse. Men dette er forkert. Populister er ikke imod repræsentation, de mener blot, at de for tiden herskende eliter ikke repræsenterer folket. Sand repræsentation, hævder de, kan derimod sikres ved en stor leder – tænk blot på Hugo Chávez’ påstand »jeg er en lille smule af jer alle«.Karismatisk lederskab er dog ikke afgørende for populisme: Le Pen er en habil politiker, men hun er ikke en de Gaulle, ligesom Umberto Bossi ikke er nogen Mussolini. Kun én ting er nødvendig for populisme: begrebet om folket som et moralsk rent og udelt hele, der er udsat for en permanent trussel fra eliter og minoriteter. Det er den forenkling, alle populister dyrker og med potentielt fatale konsekvenser: Pluralisme og alt, hvad der følger af pluralisme – ideerne om en legitim opposition, om gensidigt kontrollerende magtinstanser, om fornuftige kompromisser – er vederstyggelige for populister. De tror ikke, de er de 99 procent – de tror, de er de 100 procent.At lefle for populister nytter ikke i det lange løb: Sarkozy trak godt nok stemmer fra Front National i 2007, men prisen blev, at han gav legitimitet til Le Pens perspektiv. Og det perspektiv vil i sidste ende altid fremstå mere troværdigt, når det legemliggøres af en Le Pen. Populisterne kan heller ikke sættes på porten ved med en Thatcher’sk (og nu også Merkel’sk) erklæring om, at »der findes intet alternativ«. Pudsigt nok kan teknokratiet ligne et spejlbillede populismen: Kun én politik er mulig her, folket taler med kun én stemme her, så der er faktisk ikke noget at snakke om.Derfor styrker teknokrati og populisme hinanden: De liberale eliter bliver mere mistroiske over for demokratiet, desto mere de uliberale populister trodser dem. I stedet burde alle politikere erkende, at der altid findes alternativer, og begrunde deres valg så godt de kan. De skal stå fast på, at politik handler om problemer og institutioner – og ikke om ren identitet, som populisterne vil bilde os ind.Jan-Werner Müller underviser og forsker i politisk videnskab på Princeton Universitet. I 2011 udgav han bogen ’Contesting Democracy Political Ideas in Twentieth-Century Europe’© The Guardian og Information. Oversat af Niels Ivar Larsen
