Amagermanden hinsides skyld
Retssagen mod Amagermanden er  i fuld gang i Københavns Byret, men er skyldsspørgsmålet relevant, når ny neurovidenskabelig forskning viser, at mennesket ikke har fri vilje?


 Det er et uhyrligt anklageskrift, som anklagemyndigheden har udfærdiget i den verserende sag mod den 46-årige mand, der i de fleste medier er blevet omtalt som Amagermanden. Han står anklaget for to drab, otte voldtægter samt en række mindre forhold, der spænder fra røveri over brandstiftelse til grov vold. Forbrydelserne fandt sted i perioden 1987-2010, og Amagermanden har siddet varetægtsfængslet siden den 12. november sidste år.
Den begivenhed, som for alvor fik sagen til at rulle, var, at politiet under efterforskningen af en grov voldtægt af en 17-årig pige i kolonihaveforeningen Stjernelunden på Amager fandt et kondom indeholdende sæd, der matchede Amagermandens dna. I sagen om voldtægten af en 24-kvinde på Amagerkollegiet har anklagemyndigheden allerede fremlagt en række tekniske beviser af samme tungtvejende karakter.
Ingen fri vilje
Men selv om vi antager, at Amagermanden har begået alle de forbrydelser, han er anklaget for, ville det ikke desto mindre være forkert at give ham skylden herfor.
Denne påstand virker sandsynligvis kontraintuitiv og provokatorisk på mange, men ny neurovidenskabelig forskning viser, at det er en vildfarelse at tro, at mennesket er i besiddelse af fri vilje. Hvis det er sandt, giver det ikke mening at give nogen skylden for noget, de har gjort.
Det betyder dog ikke, at Amagermanden skal have lov til at gå fri, men det betyder, at fængselsdomme skal opfattes som en form for skadedyrsbekæmpelse og ikke som et udtryk for, at retfærdighedsgudinden materialiserer sig i al sin glans.
En af de højst profilerede forskere inden for neurovidenskaben er en mand ved navn David Eagleman, som er aktuel med bogen Incognito. I bogen fremfører han stærke argumenter for, at hjernen kører sit helt eget show uden for vores bevidste kontrol. Han siger, at bare fordi vi føler, vi har fri vilje, betyder det ikke, at vi faktisk har det.
Kage eller ej?
Eagleman giver i bogen en række eksempler på de adfærdsmæssige konsekvenser af hjerneskader. Han omtaler blandt andet en massemorder, som havde en svulst i hjernen, som svækkede hans impulskontrol, og han påpeger, at folk med demens ofte krænker deres omgivelser seksuelt.
Det er imidlertid ikke kun hjerneskadede mennesker, som styres af deres hjernekemi. Der er os alle sammen.
Tanker, følelser og handlinger er afhængige af neurobiologiske processer i hjernen, og det er vigtigt at forstå, at hjernen består af forskellige fraktioner, som kæmper om at kontrollere vores adfærd. En del af os vil måske gerne have et stykke kage, mens en anden del af os gerne vil være sunde. Dette uskyldige eksempel dækker dog over nogle langt alvorligere konflikter. Tænk for eksempel på den konflikt, en pædofil må føle mellem lysten til at forgribe sig på et barn og lysten til være god ved det.
Eller tag sagen mod Amagermanden. Ifølge et af punkterne i anklageskriftet brød han den 19. oktober 1995 ind i en villa og voldtog to 14-årige piger, en 15-årig pige og en 23-årig pige gennem en hel nat. Der skal nok være en del mænd, som kunne have lyst til at gøre det samme, men hvad fik ham til at gøre det (hvis han gjorde det)?
Eagleman ville sige, at det var det biologiske mønster i hans hjerne, som fik ham til det. En impuls til at voldtage overskrev alle andre programmer i hans hjerne. Selv om en del af ham sandsynligvis gerne ville handle anderledes, kunne han ikke.
»Det er ikke os, som styrer det skib, som er vores adfærd,« skriver han i Incognito.
Parasitter
Eagleman er helt med på, at frygten for straf nedbringer mængden af kriminalitet, og han mener, at det ville være en gevinst for samfundet, hvis man i fængslerne tilbød de indsatte kognitiv terapi, der styrkede deres evne til impulsstyring. Men Eagleman kaster et stort, flot tæppe hen over en grim implikation, for hvis hans teori er sand, sidder der en masse mennesker i fængsel for ting, de ikke er skyld i. Disse mennesker skal naturligvis ikke have lov til at rende rundt ude i friheden, hvor de kan forrette en masse skade, men den eneste gyldige grund, vi har til at skaffe os af med dem, er ønsket om at skabe et sikkert samfund. De kriminelle er nogle parasitter. Deres hjerner udstikker handlingsdirektiver, som er i modstrid med de gældende love. Derfor skal de straffes.
Hvis Amagermanden ender med at få livstid, vil mange sandsynligvis sende en tak til retfærdighedsgudinden, men en sådan tak vil være malplaceret. Ifølge neuropsykologiens nye paradigme er han hinsides skyld.
Nikolaj Theil er cand.mag.

