Relancer DR som seriøst medie



Den nye øverste chef i Danmarks Radio er i programmæssig forstand ikke belastet af de store forventninger. Som tredje generaldirektør i træk går Maria Rørbye Rønn til jobbet uden en producerende medarbejders forudsætninger. Hun er en »dødssyg DJØF'er« som bestyrelsesformanden forsorent melder ud. Dødssyg DJØF gange to: generaldirektør og bestyrelsesformand. Dette behøver, trods ringe erfaringer med to på hinanden følgende amatører udi kerneydelserne i de sidste femten år, ikke på forhånd at være en ulempe for den gamle mishandlede og reducerede mediekæmpe. Kun tiden kan vise, om cand.jur. Maria Rørbye Rønn er den rette til at lempe DR gennem følgerne af snart ti års politiske attentater på en virksomhed, der i forvejen har gjort ikke så lidt for at skade sig selv. Men man har lov at håbe.Tiltrædelseserklæringen på DR's hjemmeside ryster næppe nogen. Det er måske også for meget forlangt. Den nye generaldirektør har jo den samlede bestyrelse bag sig og vækker altså ikke modvilje i en forsamling, hvor dette ellers ikke er uoverkommeligt.Når Maria Rørbye Rønn således taler om, at DR skal have en skarpere profil og mere fokus på kvalitet. Jamen så er det da ja, hvad skal man sige?Den virkelighed, DR står over for, bestemmes i højere grad end nogensinde før af public service-kontrakten, som Rørbye Rønn selv har forhandlet. Den politiske detailstyring af DR har ikke siden Statsradiofoniens dage været strammere og mere formålsrettet i borgerlig national forstand. Kvalitets- og profileringsambitionen skal med andre ord ses i det lys. Når man eksempelvis før talte om dansk kultur, dekreterer kontrakten nu kristen dansk kultur. Så er tonen ligesom slået an.Men Maria Rørbye Rønn kan godt gå hen og blive en glædelig overraskelse med både fornøden råstyrke og smidighed. Den tidligere juridiske direktør har i hvert fald et godt administrativt omdømme, og man skal ikke kimse af fremtidens uprøvede muligheder.I sin direktion har Rønn et par markante garanter for, at anklagen mod DR for venstresnoede tilbøjeligheder bliver endnu mere hul i hovedet end før. Røde lejesvende vil næppe nogen kalde indholdssidens hhv. nyheds- og kulturdirektør, endsige den nye general.Programpolitikken i højre side af midten ligger i disse forenede hænder utvivlsomt fast.Hvor man måske kan bevæge generaldirektør Rørbye Rønn til fra dag ét at gøre sin indflydelse gældende, er med hensyn til DRs fremtræden og virksomhedskultur. Rønn har med andre ord chancen for nu at relancere DR som en seriøs medievirksomhed. Hun kan og bør så hurtigt som muligt indlede et opgør med forgængerens tanketomme markedsføringsdille, der har degenereret institutionens radio- og tv-kanaler til enerverende reklameovergreb mod kunderne.Man yder sin licens til DR blandt andet for at slippe for annoncer. Dem leverer DR til gengæld døgnet rundt i et utal af højrøstede, jublende reklame-spots for egen programvirksomhed. Tankevækkende radio og velkommen indenfor, hvor seere og lyttere af producenterne får at vide, hvor vidunderligt det er, det de selv laver. Her kunne en nøgtern generaldirektør tage denne institutionelle selvfremstilling op til revision og overveje, om ikke man netop ad den vej umuliggør den vedblivende selv- og efterkritik, der er afgørende for enhver journalistisk og kunstnerisk virksomhed.Såfremt DR som hævdet tager udsendelserne op til efterkritisk vurdering og selvsagt finder nogle mindre heldige, er det jo falsk markedsføring, når DR selv udbasunerer hvert et pip fra skærm og mikrofon som en nations fødsel. Et sådant nødvendigt selvopgør om form og indhold er vigtigt for en medievirksomheds kultur og dermed for programvirksomheden og fremtidens fagligt baserede kvalitetsudvikling.Har en ny ledelse mod til en sådan revision, må DR's fremstillingsform nødvendigvis blive den næste store reformbestræbelse. Den retorik, der følger af reklamens nedladende infantilisering af omgivelserne, har netop den selvforherligelsens og selvbenovelsens karakter, der i en ond parodi på et sprog udelukker dialektisk modsigelse. Som i reklamer for sød sodavand boblende af superlativer må modtageren spekulere på, om DR opfatter kunderne som debile mindreårige.Den nye generaldirektør bør skrive sig bag øret, at alt, der kommer ud af DR, alt, er sprogligt betinget. Det er afgørende for DR, hvordan tingene præsenteres og med hvilken mentalitet.Ønsker Rønn at markere en ny tid i sidste øjeblik efter katastroferne, er en professionalisering af den retoriske dimension vejen. Hvis Rønn omvendt tror, at hun kan komme uden om en sådan reform, som samtidig indebærer udviklingen af en længe tilsidesat programkritik, kan hun godt glemme de højstemte ord om kvalitet og profil.Så bliver det hele bare mere af det samme. Og det er ikke godt nok. Heller ikke for en dødssyg DJØF'er.
