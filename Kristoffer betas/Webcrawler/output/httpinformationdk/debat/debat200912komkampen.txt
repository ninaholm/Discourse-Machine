Kom ind i kampen, Cepos og Cevea
Hverken venstrefløj eller højrefløj, Cevea eller Cepos, beskæftiger sig med de fundamentale spørgsmål for vor tid


 I flere måneder har debatten raset om de to tænketanke Cepos og Cevea, ikke mindst i Informations spalter. Vinklen har især været, at det er synd for Cevea, at de ikke har lige så mange penge som  Cepos.
Debatten har helt negligeret det interessante forhold, at hverken Cepos eller Cevea har haft nogen nævneværdig indflydelse på dansk politik. Cepos har haft en imponerende evne til at markedsføre sine mere eller mindre troværdige notater til medierne. Cevea har på kort tid formået at lancere en række spændende kurser for unge, der i forvejen sympatiserer med centrum-venstre. Men ingen af de to tænketanke har for alvor haft indflydelse på udviklingen af partier eller politik i Danmark. Danmarks liberale parti - og alle andre partier på nær Liberal Alliance - har fra 2001 vendt sig imod alt det, som Cepos arbejder for: Mindre offentlig sektor, mere privatisering, mere udlicitering, mere decentralisering, store skattenedsættelser, mindre overvågning, beskæring af dagpenge etc. Kun i sundhedsvæsenet har regeringen favoriseret privathospitalerne, med det kan Cepos næppe tage æren for.
Tilsvarende er det begrænset, hvad Cevea har nået at sætte af politiske fingeraftryk i sit første år. Tænketanken læner sig op af en politisk tradition, som alle partier er 90 pct. enige i på hver deres måde. Så er det svært at skabe revolutioner.
Den alvorlige klimadebat
Jeg medgiver, at det er skarpt sat op, men den venstre-højre kamp, der udspiller sig både på Christiansborg,  mellem de to tænketanke og i medierne, forekommer  mere og mere anakronistisk og ude af trit med de virkelige udfordringer, der møder os i det 21. århundrede. Her tænker jeg først og fremmest på det basale forhold, at mennesket for længst har ramt naturens grænser, og at vores art i dette århundrede - ligesom alle andre arter  - kommer til at indrette os på at leve med naturen i stedet for imod den. Eller forsvinde. Alvoren er tydelig i klimadebatten, men kunne også eksemplificeres ved den dramatiske nedgang i biodiversitet, den forestående mangel på råstoffer fra olie til kobber og på den voldsomme befolkningsudvikling kombineret med en stadig større forbrugsfest i vores del af verden. Med en simpel fremskrivning vil mængden af mennesker stige fra de nuværende 6,4 milliarder til over ni milliarder i 2050. Dermed vil antallet af mennesker på bare 100 år mellem 1950 og 2050 være vokset med 6,5 milliarder mennesker - eller med næsten tre gange så mange mennesker, som der overhovedet var i 1950.
Den eksponentielt stigende kurve er afgørende at forstå, fordi vi tit bliver mødt med argumentet om, at mennesket indtil nu altid har kunnet tilpasse sig. Men denne type argumentation glemmer, at når jordens befolkningstal steg med 10 pct. i 1850, steg det i absolutte tal med 120 millioner mennesker. I dag betyder 10 pct. stigning næsten 650 millioner flere mennesker. Præcis det samme gør sig gældende for vores forbrug af fødevarer, olie, kul mineraler, vand etc.
Kapitalisme 3.0
Som repræsentant for en grøn tænketank får man tit skudt i skoene, at man repræsenterer en enkeltsag  - og ikke et samfundshele. Denne argumentation overser, at relationen mellem menneske og naturgrundlag får indvirkning på alle dele af vores liv i de kommende år. Ikke mindst på de sociale forhold, der traditionelt ligger venstrefløjen på sinde, og den personlige frihed, der ligger de liberale på sinde. Det gælder globalt i forholdet mellem rige og fattige lande, hvor u-landene igen ser ud til at trække det korteste strå. Det gælder herhjemme, hvor de stigende fødevarepriser, energipriser og råvarepriser alt andet lige vil gå mest ud over de socialt mindst bemidlede. På samme måde har alle de forebyggende tiltag, vi bør foretage, også en række sociale implikationer for samfundet og for den enkelte. Hvordan konstruerer vi f.eks. et nyt skattesystem, der i langt højere grad beskatter ressourcerne uden at øge uligheden?
Dét arbejdes der hverken med i Cevea eller Cepos, fordi man stadig mener, at den basale kamp i samfundet står mellem to gamle ideologier fra industrisamfundet. For at citere en af de skarpeste nye tænkere inden for innovation og grøn samfundsudvikling, Otto Scharmer fra Massachusetts universitet:
»Vi ser straks, hvad problemet er med den eksisterende økonomiske diskurs i USA (og de fleste andre lande). Den fokuserer på det forkerte emne: Den fokuserer på det 20. århundredes debat mellem kapitalisme 1.0  (normalt fremført af en frimarkedsideologi fra konservativ side) og kapitalisme 2.0 (normalt fremført af en statscentreret ideologi fra den progressive side). Men det var sidste århundredes debat. Efter Berlinmurens kollaps (og statsfundamentalismen), og i dette århundrede efter Wall Streets nedsmeltning (og markedsfundamentalismen), står vi over for et anderledes problem: Hvordan rykker vi fra den ideologiske enten-eller-debat til en pragmatisk både-og-integration som del af en opgradering til kapitalisme 3.0 som skal give os mulighed for at håndtere dette århundredes nye udfordringer bedre, hurtigere og med færre katastrofale sideeffekter?«
Ligesom, ligesom, ligesom
Den samme tankegang er Tim Jackson fra den britiske Kommission for bæredygtig udvikling inde på i sin bog Prosperity without growth, der er et sønderlemmende opgør med den form for økonomisk vækst, der har drevet hele det politiske spektrum i de sidste halvtreds år. Ligesom den bemærkelsesværdige rapport fra den franske præsident Sarkozys kommission, der påpeger, at vores nuværende BNP hverken afspejler trækket på naturens ressourcer eller de  sociale uligheder. Ligesom den britiske sociolog Anthony Giddens, der påpeger, at den globale opvarmning adskiller sig fra alle andre problemer, som menneskeheden nogensinde har stået over for - og derfor også kræver nye politiske tanker og politiske handlingsmønstre. Ligesom, ligesom, ligesom. Den nye miljøbevægelse er en intellektuel tsunami, der omfatter de bedste tænkere, de fremmeste dele af erhvervslivet, nye græsrødder mv. Alt er under forandring under denne dagsorden, alt er til debat. Og det virkelig opløftende er, at hvis vi bruger denne nye revolution rigtigt, kan vi samtidig få et bæredygtigt og realistisk svar på flere af de basale problemer, vi ikke fik løst i det 20. århundrede. Kun fantasien sætter grænser, og det er her vi har behov for tænketanke i det nye århundrede.
Én grøn tænketank er slet ikke nok. Kom ind i kampen, Cepos og Cevea!

Martin Lidegaard er formand for den grønne tænketank Concito

