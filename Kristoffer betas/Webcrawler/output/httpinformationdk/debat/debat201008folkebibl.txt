Folkebibliotekerne skal lære af succes

På bibliotekerne kunne man læne sig tilbage og nyde den succes, man oplever nu, men bibliotekerne skal i stedet lære noget af den. Ingen har nemlig givet en forklaring på, hvorfor bibliotekerne netop nu topper og er blevet en stor succes hos borgerne, mener Pernille Drost.


 Det er lykkedes bibliotekerne at blive en virkelig succeshistorie. Da sommerens varmeste måned begyndte, kom også de nye tal fra Styrelsen for Bibliotek og Medier, og de viste en markant fremgang i antallet af besøgende på folkebibliotekerne.
Tallene taler deres tydelige sprog: mere end 36 millioner besøg i 2009 på folkebibliotekerne blev det til. Det betyder også, at bibliotekerne er et af de mest benyttede offentlige kulturtilbud i Danmark, kun overgået af tv og radio.  Ud over de mange besøg på bibliotekerne, er bibliotekernes nettilbud blevet populære. De elektroniske materialer bliver brugt mere end før - de er vokset med over 100 procent fra 2008 til 2009.
Danskerne har eksempelvis downloaded gratis musik via bibliotekerne mere end 5,7 millioner gange. Det er en stigning på 128 procent i forhold til 2008. Det tal er med til at indikere, at danskerne for alvor har taget biblioteket på nettet til sig. Brugen af bibliotekerne er ikke kun rettet mod én slags materiale eller én type af brugere.
Dystre profetier
Der er simpelthen flere danskere end tidligere, der vælger at gå på biblioteket. Og de kommer der ikke kun for at låne materialer, men også for at bruge det som både et værested og  et kulturelt mødested. Funktioner som bibliotekerne selv har arbejdet  for at få mere i spil, og  det er så lykkedes nu. Nu kunne man så læne sig tilbage og nyde succesen, men bibliotekerne skal i stedet lære noget af den. Ingen har været ude og forklare, hvorfor bibliotekerne netop nu topper og er blevet en stor succes hos borgerne.
Siden 1990'erne har man talt om, at bibliotekerne ville blive overflødige, og at alt ville kunne findes gratis og nemt på nettet. Og biblioteket som mødested var der heller ikke mange,  der troede på dengang. Alligevel er det lykkedes dem at vende de dystre profetier.
Men hvordan har bibliotekerne formået ikke blot at holde deres position, men også udbygge den og sørge for flere kunder i butikken? Det skal de til at finde ud af, og de kan netop bruge de opløftende tal til at få igangsat evidensbaserede analyser og undersøgelser, der kan afdække, hvad det præcist er, der har været med til at gøre bibliotekerne så populære.
Internt skal de bruge tallene til at blive skarpere på, hvad det er de har gjort så godt. Så de kan lave mere af det, udvikle på de tiltag, der batter, og få udarbejdet en strategi for fremtidens biblioteksvæsen, der også knytter sig til borgernes  behov og deres måde at bruge bibliotekets tilbud på.
På den måde kan bibliotekerne blive ved med at være en succeshistorie, også selv om de konstant bliver dømt ude af fremtidsforskere og andre meningsdannere.

