Al-Qaedas skjulte sejr i Libyen
Mange steder er militsgrupper Libyens sande herrer – det viste wekeendens massakre på demonstranter mod militsvældet i Misrata. Den slags er symptomatisk for udviklingen i et land, der er på vej til at blive en ny terrorbase på dørtærsklen til Europa


 
	Og hvad med dagen efter Gaddafi,« spurgte Henry Kissinger, da Ali Zeidan, i dag Libyens premierminister, dengang revolutionsleder, for to år siden forsøgte at hverve denne kyniske kender af Mellemøsten for sin revolutionære sag.

	»Har I forberedt, hvad der så skal ske?« fortsatte Kissinger.

	»Nej,« svarede Zeidan, »libyerne vil vinde deres frihed – eller dø under forsøget. Hvad kan dagen efter bringe, som er værre end Gaddafi eller døden?«

	Samtalen fik jeg refereret af Zeidan selv for et års tid siden. Han var tydeligt pavestolt af sit svar.

	For lidt over en måned siden blev Zeidan bortført af militssoldater, der stormede hans hotelsuite, mens han sov. Mon ikke Zeidan, da han halvnøgen blev ført gennem lobbyen, fortrød sin affejning af Kissingers advarsel?

	Siden diktatorens fald har Libyen viklet sig dybere og dybere ind i politiske uenigheder og blodige stridigheder, der har gjort landet til et frirum for krigsherrer og terrorister. Som om det ikke var grotesk nok, at landets premierminister kunne blive bortført i undertøj; han turde end ikke udpege sine gerningsmænd, da de kort efter løslod ham igen. Zeidan nøjedes med at sige, at bortførelsen var planlagt af en fraktion i Nationalkongressen, Libyens parlament.

	I sin tale til befolkningen forklarede han, at aktionen var gengældelse for amerikanernes pågribelse af Al Qaeda-terroristen Abu Anas al-Liby få dage inden. Al-Liby levede upåagtet i Tripoli, skønt myndighederne her udmærket vidste, han var eftersøgt for terrorangrebene i 1998 i Kenya og Tanzania.

	Med andre ord: I det postrevolutionære, demokratiske Libyen findes altså folkevalgte parlamentarikere, som er stærke nok til ikke alene at bortføre premierministeren i solidaritet med al-Qaeda, men også til at skræmme ham fra at udpege dem. For Zeidan, der er gammel menneskerettighedsaktivist, var der blot tale om »libyske politikeres måde at løse deres problemer indbyrdes«. Han tilføjede, at »udlandet har ikke noget at frygte.«

	Velkendte gerningsmænd

	Under Gaddafi måtte verden vænne sig til det groteske som en naturlig del af libysk politik. Hans modstandere, blandt dem Zeidan, forsikrede dengang Vesten om, at kunne Gaddafi blot ryddes af vejen, ville hans groteske og blodige regime snart kunne erstattes af pragmatisme og demokrati.

	To år efter Gaddafis død kan vi konstatere, at både det groteske og det blodige fortsætter. Fredag og lørdag blev mindst 43 mennesker dræbt i Misrata under en protest mod militsvældet, da militser åbnede ild mod menneskemængden, og søndag bortførte en gruppe bevæbnede mænd vicechefen for Libyens efterretningstjeneste.

	Når Zeidan affejede sin bortførelse som en simpel politisk fejde, er det udtryk for, at Libyens politiske elite har truffet et grundlæggende valg: Man spiller med skjulte kort, både over for sin befolkning og over for resten af verden i forhold til landets sikkerhedssituation. Regeringens magtesløshed må holdes skjult, og militsernes fare bagatelliseres for enhver pris.

	Det ser man klarest i Benghazi. Efter mordet på USA’s ambassadør den 11. september 2012 har byen oplevet næsten daglige likvideringer af sikkerhedsfolk og politiske aktivister, indtil nu over 100 attentater. Og ingen bliver anholdt eller anklaget, selv om det er bekendt, hvem gerningsmændene er, og hvor de bor. Det kunne man konstatere efter likvideringen af landets øverste militærpolitichef i sidste uge, da en vred folkemængde i protest stormede det hus, hvor lederen af terrorgruppen Ansar al-Sahria bor.

	Frygten hersker

	Regeringens manglende indgreb, skyldes en ting: frygt. Den frygter både de al-Qaeda-allierede militser i øst og de islamistiske stammemilitser i vest, der er loyale over for Det Muslimske Broderskab.

	Over for militsvældets illegitime overmagt har regeringen ført en forfejlet politik: Man har samarbejdet med dem i et forsøg på at vinde tid ud fra troen på, at det er muligt at vinde deres loyalitet ved hjælp af ’dialog’ eller i det mindste købe dem med penge og nøgleposter i statsapparatet. Så de militssoldater, der stormede Zeidans suite, og dem, der kan finde på at blokere for olieinstallationerne, ja endog terrorgrupper som Ansar al-Sharia bliver aflønnet af regeringen. Og selv om regeringen dagligt konfronteres med konsekvenserne af sin fejlslagne strategi over for de militante islamister, nægter den at tage konsekvensen og fortsætter med at udskyde den uundgåelige konfrontation.

	Skal det lykkes at bringe Libyen tilbage på den demokratiske konsoliderings spor, må landets regering se i øjnene, at det hidtil har ført en politik, der kun tjener til at styrke de ekstremistiske grupper. For hver dag regeringen udsætter opgøret med de islamistiske militser, vokser disses kvælertag på nationen. Regeringens satsning på, at man med tiden kan ’købe sig’ ud af problemet – hvilket også var Gaddafis strategi – har givet terror- og militsgrupper ideelle betingelser for at kunne forskanse sig og forvandle Libyen til en ny terrorbase, lige på dørtærskelen til Europa. Det virkelig groteske er, at denne store sejr for al-Qaeda fremstår som et resultat af en vestlig intervention og vestligt støttede libyske politikere, der foretrækker at lyve sig ud af problemerne. Er Vestens medansvar for Libyens deroute mod terrorbase grunden til, at den foruroligende udvikling fylder så lidt i den vestlige offentlighed?

	 

Hanna Ziadeh er mellemøstekspert og menneskeretsaktivist

