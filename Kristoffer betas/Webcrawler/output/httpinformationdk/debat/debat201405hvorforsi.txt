Hvorfor siger vi ikke tak til østarbejderen?
De ansvarlige politikere burde gøre det klart for danskerne, at Danmark ikke kan undvære østarbejderne. Vi risikerer, at europapolitikken bliver overladt til en koalition af nationalromantikere og senkommunister
Erhvervslivet i Danmark har brug for de udenlandske arbejdere, der de seneste år er kommet til landet for at passe det arbejde, de fleste danskere ikke vil røre med en lillefinger


 
	Narvik, Monte Cassino og Arnhem. De tre byer i henholdsvis Norge, Italien og Holland ligger nok uden for de fleste danske turisters ruter i Europa.

	Men hvis man alligevel skulle være der, så kan man i nærheden af disse byer finde en militærkirkegård fyldt med polske navne. Det var tre af de vigtigste slagmarker under Anden Verdenskrig, og selv om polakkerne allerede i 1939 blev nedkæmpet af Nazityskland var der selvfølgelig enheder fra den polske eksilhær til stede senere.

	De faldne polske soldater blev stedt til hvile under kampråbet: »For jeres frihed og for vores« – »za nasza i wasza wolnesc«. De polske soldater kæmpede ikke blot for deres eget lands selvstændighed og frihed, men for at alle nationer i Europa skulle nyde godt af »retfærdighed og frihed under Guds øje,« som en polsk general udtrykte det under Napoleonskrigene.

	Nå, men nu har vi 2014. Og selv om Danmarks indsats under Anden Verdenskrig ikke ligefrem var noget at råbe hurra for, så har den danske offentlighed åbenbart besluttet sig for, at tilrejsende arbejdstagere fra Polen og andre lande i Central- og Østeuropa udgør en voldsom trussel mod hele det danske samfunds eksistens.

	Ifølge en meningsmåling udført for Ugebrevet A4 nægter to ud tre danskere at anerkende, at arbejdstagere fra andre EU-lande har ret til sociale ydelser – dagpenge, pensionsindbetalinger, børnepenge og så videre – når de arbejder i Danmark.

	Nu er meningsmålinger én ting. Hvis man stiller spørgsmålet rigtigt, kan man for det meste få folk til at give det svar, der passer ind i overskriften, sådan som nogle af os ældre journalister udmærket ved.

	Men efter at jeg for første gang i mere end 20 år har opholdt mig i længere tid i Danmark her i de seneste måneder, er det lidt skræmmende at opleve, hvor lav tolerancetærskelen er hos danskerne, og hvor svært det er at komme igennem med saglige argumenter.

	Intet galt med ’vores’ ukrainer

	Oppe i den normalt fredsommelige nordjyske landsby, hvor jeg kommer fra, går de indfødte og vrisser nede i Brugsen over, at polakker og andre skal have børnepenge.

	Sjovt nok bor og arbejder der mindst et halvt hundrede østarbejdere i landsbyen, der huser godt 1.000 sjæle. De fleste af dem ukrainere, men der er også polakker og rumænere og vist nok også en enkelt hviderusser iblandt de tilrejsende. De arbejder næsten alle i landbruget; især i pelsdyravlen, og de bor i de mere eller mindre faldefærdige huse, som er usælgelige.

	I landsbyen er man sådan set enige om, at der sandelig ikke er noget galt med ’vores’ ukrainere og polakker, der betragtes som arbejdsomme, og som ikke skaber de store problemer. Heller ikke nede i Brugsen, når de med et ofte fortvivlet blik kigger ned på udbuddet i køledisken.

	Altså må det være alle de andre østeuropæere – dem uden for landsbyen – der er noget galt med.

	Og sådan synes danskernes holdning åbenbart generelt at være til de arbejdstagere fra Central- og Østeuropa, som i de seneste år er kommet til Danmark for at passe det arbejde, som de fleste danskere – og i hvert fald slet ikke de unge – vil røre med en lillefinger: at muge ud i grisestaldene, pelse mink, klare det mere hårde knoklearbejde i byggeriet, at rede senge og gøre rent på hoteller landet over og at arbejde som au-pair-piger i overklassehjemmene i København og Aarhus.

	Alle anerkender østarbejdernes flid og sparsommelighed, og at de ikke ligefrem skaber de samme problemer og udfordringer for det danske samfund, som en del andre indvandrere har gjort – alene af den grund, at de jo som en del af den europæiske kulturkreds, har lettere ved at integrere sig. Men de skal åbenbart ikke nyde godt af de samme rettigheder, som deres danske kolleger.

	I den ophidsede debat om den såkaldte velfærdsturisme har mere besindige kræfter da også påpeget, at det ikke lige frem er østarbejderne, der suger bunden ud af hverken statskassen eller de kommunale kasser. 0,6 procent af det samlede beløb, som udbetales i børnepenge og ungdomsydelser i Danmark, går til østarbejdernes familier. En analyse lavet af Dansk Arbejdsgiverforening på baggrund af de officielle tal viser, at hver østarbejder i gennemsnit får 34.000 kroner om året i sociale ydelser på linje med, hvad borgere bosat i Danmark fra lande som Tyskland, Storbritannien og Sverige får (33.800 kroner i gennemsnit).

	Hver dansker trækker derimod velfærdsydelser for 46.400 kroner om året.

	Så konklusionen i Danmark burde være den samme, som man er kommet frem til i Storbritannien, hvor man har modtaget langt flere østarbejdere. Nemlig at de bidrager positivt til udviklingen af den britiske økonomi, mens de samtidig modtager velfærdsydelser i væsentlig mindre grad end briterne selv, sådan som tænketanken Centre for European Reform, CER, har opgjort.

	Sandheden er jo den banale og indlysende, som hverken de politiske partier eller erhvervslivet i Danmark, tør nævne: At store dele af erhvervslivet – i hvert fald landbruget og hotel- og restaurationsbranchen – ville være ilde stedt uden arbejdskraften fra østlandene og kan blive tvunget til at dreje nøglen rundt.

	Og danskerne kan lige så godt vænne sig til det. For næste sektor bliver hospitals- og sundhedsvæsnet, hvor Danmark i de kommende år kommer til at ’importere’ læger i stor stil, fordi de unge åbenbart ikke har mod på at gennemføre et lægestudium.

	Danmark som kræmmernation

	Der er også andre økonomiske forhold at tage stilling til, når regnskabet med østarbejderne eller for den sags skyld de unge central- og østeuropæere, der studerer i Danmark, gøres op. Nogle af dem vender tilbage til deres hjemlande. Andre bliver i Danmark. Men der bliver knyttet nogle økonomiske og menneskelige bånd, som Danmark kan nyde godt af senere.

	Inden for få år løber de nemme år for dansk økonomi ud i takt med, at olien og naturgassen fra Nordsøen slipper op. At Danmark som det eneste EU-land siden 1980’erne har været mere end selvforsynende med energi, har været en blød dyne for økonomien, som skiftende statsministre besynderligt nok aldrig har nævnt i deres nytårstaler, når de skulle rose Danmarks økonomiske politik.

	Danmark skal tilbage i rollen som den lille kræmmernation, der skal leve af sine varer på messer i München, Milano og Manchester. Og såmænd også i Warszawa og Kijev. Polen er blevet et af Danmarks vigtigste eksportmarkeder, og når Ukraine endelig får viklet sig ud det russiske favntag, står landet med dets 45 millioner indbyggere og store landbrugs- og industriressourcer til at gentage Polens imponerende økonomiske vækst de seneste år. Og så er det godt at have de menneskelige kontakter.

	Da det gik ganske trægt med at få gang i EU-optagelsesforhandlingerne med østlandene i begyndelsen af 1990’erne, advarede den tidligere polske præsident Lech Walesa om, at der ikke måtte gå et »sølvtæppe« ned gennem Europa mellem rige og fattige lande. Danske regeringer kæmpede – uanset partifarve – hårdt for, at østudvidelsen kom på plads. Ikke blot af rent idealistiske årsager, men fordi østudvidelsen skabte et økonomisk potentiale for Danmark.

	Man kunne ønske, at de nuværende politikere på Christiansborg og i Europa-Parlamentet ville forsøge at forklare deres vælgere det samme i dag.

Ole Bang Nielsen er journalist og har arbejdet i Bruxelles siden 1990

