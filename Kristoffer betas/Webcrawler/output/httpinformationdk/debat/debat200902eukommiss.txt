EU-Kommissionen skal oppe sig med energimærket

Ændrer EU-Kommissionen energimærket, skal vi have et energimærke, der motiverer til innovation og teknologiudvikling.


 MEP Margrete Auken er i Information 19/2 bekymret for, at EU-Kommissionen vil ændre det energimærke, som vejleder forbrugerne til at købe det mest energirigtige apparat. Margrete Auken frygter, at ændringen er et led i et større komplot mod energimærket. Dansk Energi er enig med Auken i, at energimærket er kommet for at blive. Men det betyder ikke, at mærkningen af hårde hvidevarer mv. ikke kan blive bedre. Det kan den.
Energimærket skal være klart og gennemskueligt, så forbrugerne til enhver tid ved, hvilket produkt, der er det mest energieffektive på markedet. Men faktum er jo, at der i dag er flere energimærker, og revisioner og ændringer i mærkningen sker i dag alt for langsomt. 
Top-energieffektive produkter kan f.eks. ikke springe op i en bedre energiklasse, og derfor er f.eks. sparepærer og diodepærer placeret i samme energiklasse, selv om diodepærer er langt mere energibesparende end sparepærer.
Hvis man vil undgå, at der dukker nye og konkurrerende energimærker op - også til EU's kommende mærke - så skal vi have et energimærke, der motiverer til innovation og teknologiudvikling. 
Vi har brug for et system, der tvinger til innovation og fornyelse. Simpelthen for sikre, at det kun er de energieffektive produkter, der har adgang til mærkning med skalaen. 
Så derfor er kommissionens forslag heller ikke tilstrækkeligt.
Innovativ ordning
Det er helt afgørende, at der etableres en dynamisk og innovativ mærkningsordning, der sikrer, at forbrugerne til stadighed ved præcist, hvilket produkt, der er bedst. Et system, så den virksomhed, der fremstiller nye og endnu mere energieffektive produkter end andre, bliver tilgodeset. Det er godt for forbrugerne, og det er godt for de virksomheder, der investerer i innovation.
Det er centralt, at man på forhånd fastlægger og løfter niveauet i de enkelte skaler i mærket og 'skærer bunden af'. Det bør ikke ske ved en efterfølgende revision, der i sagen natur altid vil være forsinket i forhold til udviklingen. Et sådant koncept kunne alternativt tilrettelægges med en supplerende numerisk skala - lukket og på forhånd udtømmende defineret. Det betyder samtidig, at vi er nødt til at vænne os til et ændret mærke. Så EUkommissionen skal gå et skridt videre og derved skabe en fremsynet mærkningsordning, der giver mulighed for at belønne de innovative virksomheder og hjælpe forbrugeren til at opnå det mindst mulige energiforbrug i de energiforbrugende produkter, de køber, og dermed medlemslandene til at nedbringe deres energiforbrug.

