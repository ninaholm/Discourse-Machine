Vilhelmsens valg



 Hun taler til vælgere, der aldrig vil stemme på hende. Hun taler om emner, der aldrig kommer til at optage dem, som stemmer på hende. Så det korte spørgsmål er: Hvad laver SF’s formand i Erhvervs- og Vækstministeriet?
Selv siger Annette Vilhelmsen i dagens avis om sine første måneder som formand, at hun er blevet »optaget af reguleringen af den finansielle sektor«. Jo tak, det er muligt, men hvornår er bankdrift blevet en bærende konstruktion i SF’s partiprogram?
Virkeligheden er jo, at Annette Vilhelmsen taler politik til de blå Børsen-læsere, hvor de endnu tilbageblevne SF-vælgere snarere passer deres studier eller arbejdet som offentligt ansat.
Vilhelmsens aparte position stilles til skue i det interne strategiarbejde, der udpeger tre centrale politiske områder for partiet: Velfærd, grøn omstilling og fordelingspolitik.
De tre områder har uden tvivl klangbund blandt SF’s vælgere, men de falder ikke naturligt sammen med broderparten af de ministerier, partiet i dag har nøglerne til.
Hvad nytte gør eksempelvis den tidligere formand, Villy Søvndal, i Udenrigsministeriet? Den forkastede formandskandidat Astrid Krag har mulighederne for at føre SF-politik fra Sundhedsministeriet, men hun virker mest af alt som en politiker, der har mistet lysten til politik. Holger K. Nielsen forsøger at finde SF-mærkesager i Skatteministeriet med sit opgør med multinationale selskaber, men nogen naturlig placering for partiets chefforhandler er der ikke tale om.
For Annette Vilhelmsen må det derfor handle om at få bragt overensstemmelse mellem partiets mærkesager og de ministerier, partiets politik føres fra. Det kan ske med en ministerrokade, hvor Annette Vilhelmsen bør afgive udenrigsministerposten mod selv at få et tungt – og gerne nyt – velfærdsministerium.
Om det kommer til at ske, har Annette Vilhelmsen imidlertid ikke den store indflydelse på. Og det er det reelle problem i et regeringssamarbejde, som Annette Vilhelmsen i sine første måneder ikke har formået at gøre SF til en naturlig del af.
 
 
 

