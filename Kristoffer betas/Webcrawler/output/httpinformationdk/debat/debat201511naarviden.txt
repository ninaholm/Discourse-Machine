Når viden diskvalificerer
Hvad kan vi bruge forskere til? Åbenbart ingenting, hvis man skal tro undervisningsministeren, der i stedet sætter sin lid til såkaldte hverdagseksperter


 Indimellem oplever man som forsker, at den empiriske virkelighed overrasker i forhold til de forventninger, man har til et givet forskningsfelt. Disse forventninger stammer typisk fra læsning af andre empiriske studier og – for mit eget vedkommende – fra egen forskning.
Konkret arbejder jeg pt. med et projekt, der ser på den lidt truede ekspertrolle i Danmark og internationalt. Den velfærdsprofessionelles ekspertise har nemlig vist sig at være under pres, fordi borgeren i en række vestlige samfund – herunder Danmark – i større og større omfang bliver positioneret som ’eksperten’. Derfor er mødet mellem velfærdsstatens professionelle og borgeren udfordret, da eksperter ikke altid er enige med borgeren om deres syn på en given sag – ikke mindst fordi borgerens ekspertise stammer fra egen personlig erfaring, og den velfærdsprofessionelles fagekspertise stammer fra deres uddannelses- og arbejdserfaring, der skal forvaltes i en politisk kontekst.
Denne kamp om ekspertrollen skrives der meget om i den internationale forskningslitteratur. Det følgende eksempel drejer sig om en lidt anden, forskudt kamp om ekspertrollen, nemlig kampen mellem en fagpersons ekspertviden og en forskers ekspertviden.
Når jeg skriver, at den empiriske virkelighed overrasker, skyldes det, at vi i sidste uge på TV 2 NEWS kunne møde vores undervisningsminister, Ellen Trane Nørby (V), der fortalte, at hun havde nedsat en ekspertgruppe af ’hverdagseksperter’ til at se nærmere på inklusionsområdet i folkeskolen. Denne ekspertgruppe, der inkluderer fagfolk som skolelærere, skoleledere og elever, skal – forstår man – ikke være belastet af den meget teoretiske viden, som forskere har.
Når man imidlertid ser på de områder, som ’hverdagseksperterne’ forventes at kunne udtale sig kvalificeret om, så ligner det mere en klassisk forskningsbaseret opgave.
Åndenød
På ministeriets hjemmeside forstår man, at ’hverdagseksperterne’ blandt andet skal »afdække udfordringer i indsatsen samt give et billede af indsatser på kommune- og skoleniveau ... Identificere hovedproblemer og gode eksempler i forhold til den konkrete implementering ... Komme med anbefalinger til den praktiske implementering, der umiddelbart kan anvendes af de forskellige aktører«.
Herefter følger en udspecificering af opgaven, der for de fleste må give åndenød, medmindre man har stor forskningsmæssig erfaring inden for dette felt. Man forventer, at ’hverdagseksperterne’ f.eks. har overblik over den viden, »som professionshøjskoler, handicaporganisationer, specialskoler, PPR og skolen selv er i besiddelse af«. Ligesom ’hverdagseksperterne’ forventes at kunne forholde sig til hele organiseringen af indsatsen osv. osv. Det er med andre ord ikke en lille opgave, der tildeles denne særlige gruppe eksperter.
Empirisk forankret
Hovedargumentet for, at Rådet udelukkende skal trække på ’hverdagseksperter’ (der i parentes bemærket vel snarere må beskrives som politiske aktører), er, at netop de ved, hvad der sker i praksis.
Nu er det imidlertid sådan, at forskning i de allerfleste velfærdsområder, herunder uddannelsesområdet i særdeleshed, oftest er empirisk forankret. Når forskere således undersøger inklusion i folkeskolen, vil de typisk:

Indsamle data om inklusion f.eks. ved at interviewe en lang række elever, lærere, skoleledere og forældre, udvalgt efter specifikke kriterier.
Observere et antal skoleklasser, igen udvalgt efter specifikke kriterier.
Udføre større spørgeskemaundersøgelser og andre typer af kvantitative undersøgelser.

Alt dette datamateriale vil de systematisk bearbejde, og efterfølgende vil de præsentere analyseresultaterne i en rapport/videnskabelig artikel, som alle kan forholde sig til. Forskellen på ’hverdagseksperter’ – det vil sige f.eks. skoleledere, lærere og elever – og ’forskningseksperter’ – det vil sige empiriske forskere, der interviewer mange skoleledere, lærere og elever etc. – er altså helt indlysende omfanget af deres ’erfaringer’. Hvor den første gruppe jo primært må forstå deres hverdag ud fra egne erfaringer og viden, vil den anden gruppe forsøge at forstå folkeskolens virkelighed ud fra mange (fag)personers erfaringer og viden.
Holder sig ajour
Hertil kommer en anden meget væsentlig forskel. Fordi forskere løbende ajourfører sig med den seneste viden om i dette tilfælde inklusionsdiskussionerne i den nationale og internationale skolelitteratur, er antagelsen, at denne viden kvalificerer de analyser, som de måtte lave. Denne opfattelse kræver selvfølgelig, at man er enig om, at omfattende viden på et felt ikke i sig selv er decideret diskvalificerende for ens evne til at forstå et felt.
Når der ikke er givet plads til en eneste forsker i undervisningsministerens ekspertgruppe, da de i stedet henvises til nogle pladser i referencegruppen til ekspertgruppen, er den oplagte konklusion vel, at man fra ministeriets side opfatter forskningsviden som diskvalificerende.
Et presserende spørgsmål er derfor: Hvorfor behøver man overhovedet empiriske forskere, når ’hverdagseksperter’ antages at forstå den hverdag, der ønskes undersøgt, meget bedre?
Nanna Mik-Meyer er sociolog og professor ved SFI

