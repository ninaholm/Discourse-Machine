Selv idioter må tale i dette land



 
	Forrige uge var undertegnede genstand for en række kommentarer i denne fine avis’ spalter. Direktør for Institut for Menneskerettigheder (IMR) Jonas Christoffersen (JC) udtalte bl.a., at jeg »har bevæget [mig] ind på områder, hvor [jeg] ikke har fagligheden. Hvis man skal være en tænketank, kan man ikke bare være ... et epicenter for sine politiske holdninger. Man skal mere end bare at skabe debat.«

	Eftersom JC ikke konkretiserer sin kritik, er det svært at tage den alvorligt. Særligt eftersom CEPOS’ arbejde med det politiske liv har sat adskillige konkrete aftryk på politikudvikling og lovgivning.

	IMRs forskningschef, Thomas Gammeltoft Hansen (TGH), mener ikke, at rettighedsinflation er noget problem eller eksisterende fænomen. Men tager man alene bindende menneskerettighedskonventioner fra FN og Europarådet, får man et samlet antal på 64 (inklusiv protokoller) med totalt 1377 bestemmelser, som en stat, der har ratificeret alle disse konventioner, skal overholde.

	Adskillige konventioner og protokoller er blevet vedtaget inden for de seneste 10 år. Dertil skal lægges hundredvis af normsættende resolutioner, som IMR selv bruger i sit arbejde med eksempelvis udvikling. Som forskningschef kunne man måske forvente, at TGH var vidende om denne udvikling.

	Løgn og latin

	Endelig kunne man 6. juli læse, at Carsten Jensen (CJ) tager mig til indtægt for en holdning om, »at der ikke er grænser for, hvad der må gøres ved mennesker, når blot de er demokratiets fjender,« at jeg bakker om op tortur og kun mener, at menneskerettigheder gælder udvalgte folk. Jeg er blevet en del af »modbydeligheden«.

	CJ kommer ikke med et eneste citat, der støtter hans alvorlige anklage, der da også er en gemen løgn, eftersom jeg stedse har været kritisk over for terrorlovgivning og stået for uddelingen af frihedspriser til dissidenter fra Cuba, Kina og Bahrain.

	Faktisk er min opbakning til menneskerettigheder så stærk, at jeg glædes over at leve i et land, hvor hensynet til ytringsfriheden er så stærkt, at selv idioter kan komme til orde uden at blive stillet til ansvar for deres løgne.

Jacob Mchangama, chefjurist CEPOS

