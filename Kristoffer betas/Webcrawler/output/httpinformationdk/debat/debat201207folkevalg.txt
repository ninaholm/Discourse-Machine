De folkevalgte, ikke Facebook, truer vores privatliv
Privatlivets fred er under pres. Ikke fra unge selviscenesætteres bramfrie optræden på Facebook og reality-tv, men fra pæne politikere og smagseliten, som forsøger at gøre egne private præferencer til politik
Unge udstiller deres druk og seksuelle udskejelser i reality shows eller på Facebook, og folk forarges. Men i virkeligheden er det ikke de unges selviscenesættelse, der truer privatsfæren. Truslen kommer snarere fra smagselitens tendens til at gøre deres egne private smagsdomme til politiske anliggender.


 Mange oprøres over, at unge mennesker ikke respekterer eller forstår grænserne mellem det private og det offentlige. De udstiller deres druk, seksuelle udskejelser og mangel på almen viden og dannelse i reality shows eller på Facebook; de invaderer brokvartererne med fest i gaden; de spiller for høj musik på deres iPod osv.
Men spørgsmålet er, om forargelsen rettes det rigtige sted hen. Er der ikke langt vigtigere ting på spil, når bekymringen drejer sig om sammenbruddet af skellet mellem offentligt og privat? Det vil jeg mene.
I virkeligheden er det ikke de unges selviscenesættelse, der truer privatsfæren. Truslen kommer snarere fra velmenende politikere og smagselitens tendens til at gøre deres egne private smagsdomme til politiske anliggender. I sidste ende kan det underminere både demokratiet og vores individuelle frihedsrettigheder.
Adskillelsen mellem det private og det offentlige er en idé under intens beskydning. Konservative og kommunitarister beskylder den for at være en liberal konstruktion, der benægter, at borgeren har et levet liv og en tradition, der underbygger essentielle værdier. Socialister og andre venstrekollektivister mener, at adskillelsen blot er et småborgerligt forsøg på at knægte kollektivets retmæssige forrang for det enkelte individ. Feminister mener, at adskillelsen vender det hele på hovedet, for det private er som bekendt politisk.
Imidlertid er det katastrofalt, at adskillelsen ikke respekteres. Ja, faktisk burde den udbygges og konsolideres, for vi har på alt for mange måder gået på kompromis med den. For at indse det bliver vi nødt til at forstå, hvad adskillelsen går ud på.
For det første må vi forstå adskillelsen som noget distinkt politisk. Den angår ikke – eller i hvert fald ikke i første omgang – hvad personer føler hører sig til i det offentlige rum; om det er i orden at lægge billeder af ens sexliv ud på nettet, eller om man bør udleve stjernedrømme i reality-tv.
Det er interessante spørgsmål, men de er allerhøjst sekundære i forhold til det egentlige snit mellem det private og det offentlige.
I stedet drejer det sig om, hvad der overhovedet er op til staten – dvs. hvad det politiske og det kollektive kan tage beslutninger om. Det drejer sig med andre ord om det mest grundlæggende spørgsmål i den politiske tænkning: Formen og grænserne for den magt, som stat og samfund legitimt kan udøve i forhold til individet.
For det andet må vi forstå, at adskillelsen ikke er empirisk. Den handler ikke om, hvor privaten rent faktisk begynder, og det fælles fortov slutter, men om hvilke begrundelser vi anser for at være relevante for legitim udøvelse af den kollektive maskines mange magtformer.
Smag er en privat sag
Et par eksempler kan være på sin plads: Antag, at jeg som privatperson er favorabelt indstillet over for sennepssild. Heraf følger ikke, at jeg mener, det er en politisk opgave at forsyne mig eller andre sennepssildsentusiaster med varen; ej heller at det politiske skal bruges til at fremme sennepssildens sag. Det ville være at tage min tilfældige præference og gøre den til et politisk anliggende; en krænkelse af adskillelsen mellem det private og det offentlige. Min præference kan ikke ophøjes til en almengyldig lov. Ønsket om sennepssild er ikke et fælles anliggende. Min præference bør være politisk impotent.
Det samme gælder vores præferencer generelt, og især de præferencer vi måtte have på andres vegne. Antag, at jeg har en præference for kernefrisk sportsudøvelse. Heraf følger ikke, at staten har en forpligtelse til at stille løbe-stier til min rådighed og slet ikke, at staten skal tvinge eller lokke andre til at dele sportslivets fristelser.
Det er imidlertid blevet en kontroversiel pointe. Den aktuelle politiske og sociale dagsorden er patologisk optaget af sundhed. Vi ejer ikke længere vores egne kroppe, men skal underkaste os fællesskabets krav om helse, motion og forsagelse. Den somatiske overklasses præferencer for triatlon og neonordisk økofoder flyder fra det private til det politiske i form af krav til alle om at have de samme præferencer.
Og her er vi fremme ved en opløsning af grænsen mellem det private og det offentlige, som er langt værre end private nøgen-billeder på Facebook. For hvilken ret har de privilegerede til at tvinge et helt særligt og snævert begreb om det gode liv ned i halsen (helt bogstaveligt) på de uprivilegerede?
Respekt for uenigheden
Det vigtige skel mellem vores private præferencer (og overbevisninger og holdninger) og så det, der legitimt kan gøres til grund for politiske beslutninger, er essentielt moderne, og frembragt af en moderne bevidsthed. Først og fremmest adresserer skellet det faktum, at vi ikke er – og aldrig bliver – grundlæggende enige om en lang række værdimæssige forhold. Det beklages af nogle; nationalkonservative klynker over fraværet af et værdifællesskab; venstrekollektivister over manglende ’solidaritet’ osv. Men en moderne bevidsthed er sig bevidst, at pluralisme og (endog temmelig vidtgående) uenighed er noget, vi bør værne om og fejre: Enighed og fællesskabets fodslag kan kun etableres på baggrund af massiv undertrykkelse og knægtelse af individet. Der er ikke – og der bliver aldrig – en naturlig organisk union mellem enkeltindivider og et politisk fællesskab uden grotesk tvang.
Det politiske bør under pluralistiske vilkår være begrænset. Adskillelsen mellem det private og det politiske er et af de centrale tankemønstre der sikrer det.
Demokratisk fetichisme
Som alle store og generelle politisk-moralske ideer er de finere detaljer og mere præcise fortolkninger af denne tanke til diskussion. Her er plads til mange uenigheder. Blot for at tage et eksempel: Hvor langt må eller bør det offentlige skride ind, når familier eller kulturer ikke i tilstrækkelig grad sikrer alle medlemmers lige muligheder for vigtige immaterielle goder som status eller selvrespekt? Men for så vidt man anerkender mangfoldighed, og samtidig ønsker at undgå tyranni og undertrykkelse, må udgangspunktet for diskussionen være en accept af adskillelsen selv.
Som sagt er adskillelsen mellem det offentlige og det private under pres fra snart sagt ethvert hjørne af det politiske og værdimæssige spektrum. Der er dog et træk, der deles på tværs af de fleste af kritikkerne af adskillelsen, nemlig en forestilling om, at mere demokrati pr. definition er bedre.
Men det er en fejlslutning at sige, at mere demokrati er bedre. Det vil ikke være en forbedring, hvis vores sexual- og kærlighedsliv, vores vennekreds, vores familieliv eller vores uddannelses- og karrierebeslutninger gøres til genstand for demokratiske beslutninger.
Hermed ikke sagt, at den struktur (økonomisk, legal og så videre), som disse sfærer bestemt er delvis afhængig af, ikke skal være demokratisk underbygget. Men der er en væsens- og ikke blot en gradsforskel mellem en robust forankring i en respekt for adskillelsen mellem det private og det politiske, og så utopiske drømme om en førmoderne, organisk enhed af homme og citoyen. Til dem, der drømmer om det sidste: Husk, at friheden begynder, hvor det politiske slutter.
 
Morten Ebbe Juul Nielsen er lektor på Center for Studier af Lighed og Multikulturalisme ved Filosofi og Fødevareøkonomisk Institut på Københavns Universitet

