Det er ikke let at sige farvel til papir og tryksværte
Lommesmerterne hos hovedparten af papiraviserne er så voldsomme, at nogle af dem overvejer at droppe papirudgaven og forsøge at leve videre på nettet alene. Men spørgsmålet er, om ikke den løsning er for dyr


 På nettet kan man for tiden se en trailer for en dokumentarfilm, som instruktøren Mikala Krogh har lavet om Ekstra Bladet. Holdet bag filmen, Ekstra Bladet – uden for citat, der får premiere til oktober, har været fluen på væggen på det, der engang var en hårdtslående, stor og betydningsfuld papiravis. I traileren ser og hører vi et kort klip med chefredaktør Poul Madsen, der udviser et for ham usædvanligt øjeblik af træthed og ydmyghed. Han fortæller, at man på Ekstra Bladet hele tiden regner på, hvornår man skal lukke papiravisen. Underforstået, hvornår kan det simpelthen ikke længere betale sig at lave en gammeldags avis?
Man kan vælge to fortolkninger af det korte klip: Enten går det så skidt med indtjeningen på Ekstra Bladet, at overvejelserne om en lukning er helt seriøse, eller også vil en enhver normal forretning selvfølgelig altid følge udviklingen tæt – for nu at bruge revisorsprog – og overveje, om virksomheden er en såkaldt going concern. I Ekstra Bladets tilfælde overvejer man altså, om man skal spare dyrt papir og distribution og gå over til at blive en ren netavis.
Mandag kom oplags- og læsertallene for første halvår 2014. Her deler Ekstra Bladet skæbne med stort set samtlige papiraviser. Ikke blot er ærkerivalen BT igen større end Ekstra Bladet (47.050 mod 45.348), og forspringet er øget, men det værste er, at begge tabloidaviser bløder både læsere og købere. For et år siden havde de hver især et oplag på over 50.000. Jeg skal ikke her øge mismodet hos betalingsavisernes trofaste papirlæsere med lange deprimerende talrækker, men blot konstatere, at den nye generation af avisbrugere går på nettet eller læser gratisavisen Metroxpres, der har øget oplag og ikke mindst læsertal markant. Den er nu landets mest læste hverdagsavis og har på et år fået 91.000 flere læsere. Set i forhold til, at det samlede læsertal for landsdækkende hverdagsaviser er faldet med næsten en kvart million på et år, er det et vink med en vognstang til resten af pressen om, at det tilsyneladende ikke er indholdets kvalitet, der tæller, når brugerne vælger avis. Det er derimod pris og tilgængelighed. Og måske nærhed: Fynske Medier (Fyens Stiftstidende og Fyns Amts Avis) holder skansen med en pil opad med næsten uændrede læser- og oplagstal.
Og så kunne man forleden læse, at Dansk Oplagskontrol nu er ved at dreje nøglen om. De bladhuse, der driver virksomheden, har besluttet at lukke og slukke. Det kan jeg godt forstå. Der er ingen grund til at betale for konstant dårlige nyheder. Og papiroplagstal er i øvrigt kun symbolsk betydningsfulde. Man kan kun uddrage dele af bladøkonomien af dem. Læsertallene – og alders- og indtægtsstatistikken for læserne – er afgørende for annonceprisen. Men her er der heller ikke så megen trøst at hente i et annoncemarked, der i voldsomt stigende grad smider pengene i netannoncer, hvoraf et par milliarder eller mere betales momsfrit i Irland til Google og Facebook. Alene Google unddrager sig hermed – lovligt – en moms på en halv milliard: Mere end den samlede direkte statsstøtte til private medier i Danmark.
Oplagskontrollen har været et offentligt tilgængeligt indblik i de såkaldt demokratiske vagthundes sundhedstilstand. Vi har stadig læsertallene, og vi kan se statistikkerne over det stigende brug af webaviser, men det er svært, for ikke at sige umuligt, at aflæse økonomien i det stigende antal klik. Eller det stigende antal betalte netabonnementer.
Her i jubilæumsåret for Dybbøl-katastrofen i 1864 er det en banal sandhed for danske dagblade, at hvad udad tabes, skal indad vindes. Ekstra Bladet har stor fremgang på nettet – og andre aviser annoncerer stolt, at det går godt med at erstatte de tabte papirpenge med netpenge. Men netabonnementerne er billigere, og der skal ske en voldsom stigning i annoncemængden for at kompensere for de langt mere profitable tabte papirannoncer. Så der er stadig mange penge at hente på papiraviserne. Så mange, at jeg ikke tror på, at f.eks. Ekstra Bladet er lige ved at lukke sin papirudgave.
En lukning vil i øvrigt ikke blot betyde et tab af millioner af annoncekroner, Ekstra Bladet vil også miste et tocifret millionbeløb i statsstøtte. Det har bladet næppe råd til.
Lasse Jensen er vært på P1-programmet ’Mennesker og Medier’.
Klummen er udtryk for klummistens egne holdninger

