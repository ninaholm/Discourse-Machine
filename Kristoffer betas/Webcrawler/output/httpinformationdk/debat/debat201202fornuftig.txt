Det er fornuftigt at lukke momshul



 Lone Kühlmann gør sig 25. februar lystig på regeringens bekostning, fordi den nu langt om længe vil lukke et hul i momslovgivningen. Hullet består ganske enkelt i, at blade og magasiner trykt uden for EU siden 2004 har kunnet indføres til Danmark momsfrit.
Momshullet har konkret betydet, at produktionen af store dansksprogede magasiner er flyttet til lande uden for EU, først og fremmest Norge og Schweiz. For derefter at blive sendt tilbage til de danske abonnenter uden moms.
For den grafiske industri har det betydet en voldsom konkurrenceforvridning. Danske trykkerier er for så vidt konkurrencedygtige, men hvis udgiverne kan sælge momsfrit fra tredjelande, ja, så kniber det.
At skatteministeren nu vil lukke momshullet bliver i Lone Kühlmanns udlægning til en molbohistorie.
Oven i købet en molbolov, som Kühlmann helt seriøst mener, at den amerikanske ambassade skal tage sig af, og præsidenten drøfte med vores egen statsminister.
Det eneste molboagtige i den historie er vel, at politikerne i alt for mange år helt bevidst har lukket øjnene for de mange millioner kroner, statskassen er gået glip af.
De grafiske virksomheder i Danmark mister hvert
år en halv milliard kroner i omsætning og siden lovens ikrafttræden hundredvis af arbejdspladser.
Med indirekte tab og afledte effekter i andre brancher vurderes det samlede tab af omsætning siden 2005 i danske virksomheder til mindst 1.650 millioner kroner. Blot for at sætte Kühlmanns molbohistorie ind i et lidt større perspektiv.
Der tænkes
Daværende skatteminister Kristian Jensen gav fra Folketingets talerstol ved vedtagelse af loven i december 2004 tilsagn om, at regeringen ville arbejde for ændring af reglerne i EU-regi for at hindre konkurrenceforvridningen.
Her gik sagen imidlertid i stå indtil efteråret 2010, da Kommissionen gav hjemmel til den nuværende lovændring, der såmænd er forberedt af den tidligere regering.
»Sig mig, kan de overhovedet ikke tænke derinde,« spørger Lone Kühlmann retorisk og beklager sig over, at hun nu i fremtiden må læse New York Review of Books på nettet.
Jo, tænke kan politikerne derinde på Christiansborg. Heldigvis. Og Skatteminister Thor Möger Pedersen (SF) skal have stor ros for, at han også tænker på danske arbejdspladser og længere end blot til Kühlmanns næsetip.

