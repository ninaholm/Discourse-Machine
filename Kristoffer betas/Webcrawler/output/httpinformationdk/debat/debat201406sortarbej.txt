Sort arbejde er ikke retfærdigt



 »Sort arbejde er næstekærlighed«, skriver filosoffen Arno Victor Nielsen i en veloplagt kronik i Information den 17. juni – men han kunne ikke tage mere fejl. Sort arbejde er ’noget for noget’ – det er en lukket fest for dem, som enten kan yde eller betale. Det er ikke sort arbejde at hjælpe sin nabo uden modydelse – næstekærlighed går netop efter princippet ’noget for ingenting’.
Arno Victor Nielsen anerkender modstræbende, at staten taber provenu på grund af sort arbejde, men anfører, at det kun er ret og rimeligt, fordi aktiviteten derved bringer en smule bedre balance mellem beskatningen af den lille mand og beskatningen af »de dyre drenge«. Her tager Arno Victor Nielsen fejl igen. Sort arbejde skaber ikke mere – men mindre – retfærdighed. Det fører vilkårlighed og forskelsbehandling med sig mellem dem, som har muligheder i den sorte økonomi, og dem, som ikke har. Disse muligheder er meget forskellige mellem folk i alle samfundslag, men forskellen er størst mellem folk med små indkomster. Ydermere er det dem med de højeste indkomster, som køber mest sort. Og det er faktisk køberne – og ikke sælgerne – som høster den største gevinst ved skatteunddragelsen. Køberens gevinst er typisk to til tre gange højere end sælgerens.
Sort arbejde er altså ikke nogen systemløsning, der bringer mere retfærdighed. Har man den politiske opfattelse, at mennesker med små indkomster bliver forfordelt af skattelovgivningen, så er løsningen en anden lovgivning. Alternativet til love og regulering er ikke frihed og retfærdighed, men at de stærkeste tager for sig.
Falsk anklage
Arno Victor Nielsen skriver i øvrigt, at Rockwool-koncernen ikke betaler skat trods et overskud på tæt ved en milliard kroner. Rockwool Fonden har kontaktet Rockwool-koncernen og fået oplyst, at dette naturligvis ikke er korrekt. Rockwool-koncernen havde ganske rigtigt et overskud i 2013 på 1,225 milliarder kroner. Heraf betalte man 362 millioner kroner i skat, hvilket svarer til en skatteprocent på 29,5.
Arno Victor Nielsen nævner også, at det er uigennemskueligt hvem »Rockwool Fonden ligger i med«, hvilket vi sådan set tager som et kompliment – selv om det måske ikke helt er ment sådan. Men fonden har om ikke andet sine egne penge og er ikke i lommen på nogen.
Torben Tranæs, forskningschef i Rockwool Fonden

