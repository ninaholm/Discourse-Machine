Hvis fisk kunne skrige
Hvorfor er fisk oversete ofre på vores tallerken? Vi må lære at fange fisk på human vis eller finde alternative fødevarer
Der findes retningslinjer for slagtning af langt de fleste dyr, men ikke for fisk.


 Da jeg var barn, plejede min far at tage mig med på gåture, ofte langs en flod eller ved havet. Vi passerede folk, der fiskede og så dem nogle gange hive snøren i land, mens fisken kæmpede for livet. En gang så jeg en mand, der tog en lille fisk op af en spand og spiddede på en krog for at bruge den som madding, mens den stadig sprællede. En anden gang, da vi gik tur ved et vandløb, så jeg en mand, der sad og så på sin snøre og tilsyneladende følte sig godt tilpas i verden, mens de fisk, som han allerede havde fanget, sprællede hjælpeløst og gispende i luften. Min far sagde til mig, at han ikke kunne forstå, hvordan nogen kunne nyde at tilbringe eftermiddagen med at hive fisk i land og lade dem dø langsomt.
Disse barndomsminder væltede op, da jeg forleden læste Worse things happen at sea: the welfare of wild-caught fish  en banebrydende rapport, som i sidste måned blev udgivet på fishcount.org.uk. I det meste af verden, er det vedtaget, at hvis dyr skal aflives for at blive til fødevarer, bør de aflives uden at lide. Regler for slagtning kræver generelt, at dyr straks skal gøres bevidstløse, inden de aflives, eller også bør døden indtræffe øjeblikkeligt eller i tilfælde af rituel slagtning så hurtigt, som den religiøse doktrin tillader. Det gælder bare ikke for fisk. Der er ingen krav om humane slagtemetoder for fisk, som bliver fanget og dræbt på havet. Og de færreste steder findes der regler for drab af opdrættede fisk.
Kvælning
Fisk, som bliver fanget i net af de store fiskerkuttere, dumpes om bord på skibet og får lov til at dø af kvælning. Det er almindelig kommerciel praksis at spidde levende agn på kroge. Ved langlinefiskeri bruger man   tusindvis af kroge på en enkelt line, der kan være 50-100 kilometer lang. Når fiskene bider på lokkemaden, sidder de ofte fast på krogen i mange timer, før linen bliver halet i land.
På samme måde foregår erhvervsfiskeri med garn, der er vægge af fintmaskede net, som fiskene sidder fast i, ofte i gællerne. De kan blive kvalt i nettet, fordi de ikke kan trække vejret, hvis deres gæller bliver snøret til. Hvis ikke de dør på den måde, er de fanget i mange timer, før nettene trækkes i land.
Den årlige fangst
Den mest opsigtsvækkende kendsgerning i rapporten er dog det store antal af fisk, som mennesker slår ihjel. Ved at bruge det rapporterede antal tons af de forskellige arter af fisk, som årligt bliver fanget, og dividere dette tal med den anslåede gennemsnitsvægt for hver art, har rapportens forfatter Alison Mood lavet det måske første systematiske skøn over den globale, årlige fangst nogensinde. Hun regner sig frem til, at det er i størrelsesordenen 1000 milliarder fisk om året, men fangsten kan reelt være oppe på hele 2.7oo milliarder fisk årligt.
For at sætte det tal lidt i perspektiv anslår FNs levnedsmiddel- og landbrugsorganisation (FAO), at 60 milliarder dyr hvert år bliver slået ihjel til konsum, hvilket svarer til omkring ni dyr for hvert menneske på planeten. Hvis vi tager Moods laveste skøn på en billion fisk, svarer det til 150 fisk om året for hvert menneske. Dette tal omfatter ikke de milliarder af fisk, som bliver fanget ulovligt, eller fisk, der fanges ved uheld og bliver sat ud igen. Det medtager heller ikke de fisk, som bliver spiddet på en krog som lokkemad.
Mange af de fangede fisk forbruges indirekte. De bliver kværnet og lavet til fabriksfoder til opdræt kyllinger eller andre fisk. En typisk lakseproducent bruger mellem tre og fire kilo kværnet fisk for hver kilo laks, der produceres.
Det vil være betryggende at tro, at drab i så stort et omfang ikke gør noget, fordi fiskene ikke føler smerte. Men fiskenes nervesystem ligner fugle og pattedyrs nervesystem så meget, at de efter alt at dømme føler smerte.
Fisk kan lære at undgå ubehagelige oplevelser som f.eks. elektrisk stød. Og smertestillende medicin mindsker de synlige symptomer på smerte hos fisk.
Når fisk oplever noget, der ville forårsage andre dyr fysisk smerte, opfører de sig på en måde, der tyder på, at de føler smerte. Den ændrede adfærd kan vare i flere timer ... det er en myte, at fisk har en kort hukommelse.
Victoria Braithwaite, som er professor i fiskeri og biologi på Pennsylvania State University, har sandsynligvis brugt mere tid på at undersøge dette spørgsmål end nogen anden forsker. Hendes seneste bog Do Fish Feel Pain? viser, at fisk ikke kun er i stand til at føle smerte, men også er meget klogere, end de fleste mennesker tror. Sidste år konkluderede et forskerpanel i EU-regi, at alt tyder på, at fisk kan føle smerte.
Hvorfor er fisk oversete ofre på vores tallerken? Er det, fordi de er koldblodige og dækket af skæl? Er det, fordi de ikke kan give udtryk for deres smerte? Uanset hvad forklaringen er, er der flere og flere beviser på, at kommercielt fiskeri påfører fiskene en ufattelig mængde af smerte og lidelse. Vi må lære at fange og dræbe vilde fisk på human vis  eller, hvis det ikke er muligt, finde mindre grusomme og mere bæredygtige alternativer til at spise fisk.
Peter Singer er professor i bioetik ved Princeton University. Hans bøger omfatter bl.a. Praktisk etik og senest Det liv du kan redde © Project Syndicate og Information 2010
Oversat af Mads Frese

