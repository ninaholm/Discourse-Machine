Dyre kondomer
LEDER


 Medicin er dyrt. Nyudviklet medicin er endnu dyrere. Det ved vi. Men den berettigede bekymring for hastigt stigende medicinudgifter må ikke stå i vejen for andre erkendelser og nye opdagelser. For eksempel den opmuntrende, at der nu findes en videnskabeligt testet og effektiv forebyggende medicin, der kan supplerer andre forebyggelsesmetoder i kampen mod hiv.
Medicinen hedder Truvada eller PrEP og kan reducere risikoen for at blive hivsmittet med op til 100 procent. Som beskrevet her i avisen er den nye medicin endnu ikke tilgængelig i Danmark eller Europa, mens amerikanerne har kunnet reducere spredningen af hiv siden 2012, hvor præparatet blev godkendt af de amerikanske myndigheder.
Siden de første forskningsresultater om PrEP blev offentliggjort, er mere end 200.000 amerikanere (50.000 om året) blevet smittet. I Danmark er der mellem 200 og 300 nye tilfælde af hivsmitte årligt. Endnu findes der ingen undersøgelser af, om det er lykkedes at nedbringe antallet af nysmittede i USA. Tallet har ligesom i Danmark været stabilt i årevis, men hivforskere forventer, at det med sikkerhed vil falde, hvis der findes fornuftige måder at målrette medicin til højrisikogruppen, hvilket i Danmark vil sige mænd, der har sex med mænd.
AIDS-fondet, der på linje med verdenssundheds-organisationen WHO anbefaler, at PrEP bliver tilgængeligt, anslår, at prisen på en årlig behandling er cirka 60.000 kroner. Så ja, det nye kondom er dyrt. Men det ændrer ikke ved, at PrEP er en indlysende mulighed i kampen mod hiv. Prisen vil formentlig falde, når patentet udløber om nogle år. Men hvem skal betale indtil da og bagefter? Eksperter påpeger, at PrEP er en samfundsøkonomisk gevinst. En livslang behandling af hiv-smittede er dyr for både samfundskassen og patienten.
Medicinudgifternes belastning af sundheds-budgetterne er ikke en diskussion, der går væk. Og endnu er der ikke fundet en løsning. Når den skal diskuteres, er det imidlertid vigtigt at modgå snigende moralsk fordømmelse, som i dette tilfælde kunne være spørgsmålet om, hvorfor samfundet skal betale for, at homoseksuelle kan have (mere) sikker sex. Det er samme moralske undertone, der spores i debatten om økonomisk støtte til fertilitetsbehandling, hvor singlekvinder beskyldes for egoisme. Svære sundhedsprioriteringer skal ikke tages på baggrund af forskelsbehandling af mennesker.

