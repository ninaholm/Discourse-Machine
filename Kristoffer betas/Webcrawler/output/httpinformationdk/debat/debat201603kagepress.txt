Kagepressere og nejsigere
Ifølge Metroxpress har hver fjerde dansker følt sig presset til at spise kage på arbejdet, men måske er det ikke så fjollet, som det lyder. Det handler dybest set om forholdet mellem individ og fællesskab. Om kagepressere og nejsigere


 Kagepres. Det er et ord, som ikke var specielt udbredt i det danske sprog, før Metroxpress i sidste uge kunne fortælle, at hver fjerde dansker føler sig tvunget til at spise kage på jobbet.
»Det er en udfordring for mange, at det skal være så svært at sige nej til kage. Man er nødt til at tage det alvorligt,« sagde socialpsykolog Torben Bechmann Jensen i artiklen.
Nyheden fik en blandet modtagelse. Nogle var forargede over selve kagepresset, andre var mere forargede over offermentaliteten og skrev ting som First world problem på Twitter. Andre igen lavede sjov: »Er der ikke snart nogen, der gider komme og presse mig til at spise noget kage?«
Jeg er helt med på komikken, når det kommer til det konkrete stykke kage – og ordet ’kagepres’, selvfølgelig. Men kagepres som fænomen, vil jeg påstå, er ret interessant. For det handler om noget så elementært og vigtigt som fællesskab.
I 2012 skrev jeg en artikelserie om alkohol: »Hvis jeg tilbyder dig en øl, og du siger nej, så signalerer du, at du ikke vil være en del af fællesskabet. Du trækker dig ud,« sagde filosoffen Lars Henrik- Schmidt dengang.
Øl er efterhånden sjældne på arbejdspladsen, så det er naturligt, at kagen har taget over som det afgørende fællesskabssymbol. Når din kollega har bagt en kage, så er det ud fra et håb om, at det skal være hyggeligt at spise den. Sammen. Et nej tak til kagen er et nej tak til det fællesskab, som opstår omkring kagen. Og nejsigeren kan få hele fællesskabet til at vakle, for så er der andre, som tænker: ’Måske burde jeg heller ikke spise kage.’
Det er her, kagepresset bliver eksplicit: »Årh, du kan da nok klare et stykke kage,« siger vi og håber, at nejsigeren bukker under med et »Ok, så et lille stykke da,« hvilket fællesskabet akkurat kan acceptere.
Min pointe er, at kagepres findes, og at kagepressere ikke altid er sympatiske. Ligesom man helst skal være gravid eller alkoholiker – optimalt set begge dele – før det er ok at sige nej til en øl, skal man helst være nødde- eller glutenallergiker for at kunne sige nej til kagen. Glutenallergi er endda lige på grænsen og kan snildt resultere i himmelvendte øjne.
For et par somre siden mente en af mine venner, at han var blevet lidt for tyk, så han spiste stort set kun broccoli i en måned. Ingen kulhydrater, intet alkohol. Det gav et fandens besvær med fællesskaberne: »Tag nu en øl, for fanden. Spis nu en grillpølse.«
Jeg var en af de værste til at presse på, og det er nok på tide, at jeg siger det, som det er: Jeg er en kagepresser. I hvert fald har jeg tendensen, selv om jeg er helt klar over, at det ikke er sympatisk. Og selv om jeg ved, at det kun er et svagt fællesskab, som ikke kan håndtere en nejsiger.
Jeg burde nok slappe mere af, hvilket blev bekræftet, da jeg snakkede med min ven i forbindelse med denne klumme. For fandeme om ikke det viser sig, at han nød det. Han nød at vise, at han havde styrken til at sige fra over for det usunde – og over for presset fra fællesskabet. Hvis vi andre bare havde sagt »nå«, var han måske slet ikke fortsat måneden ud.
Så vi kagepressere skal blive bedre til at acceptere nejet. Og det gode ved både kager og fællesskaber er, at det er dejlige ting. Så på et tidspunkt vil nejsigeren – ligesom ham min ven – formentlig tage et stykke.
Men som nyudsprunget kagepresser bliver jeg også nødt til at komme med en lille opfordring til de efterhånden mange nejsigere derude: Måske kan man godt klare at spise et lille stykke kage af hensyn til fællesskabet, uden at det behøver at blive betragtet som et overgreb. Se det som en investering i noget vigtigt.
Det er sandsynligvis et umoderne synspunkt i disse Liberal Alliance-tider, men fællesskaber opstår ikke af sig selv. De opstår ved, at nogen byder ind med noget, som de andre accepterer. Hvis alle til alle tider gør præcis, som de har lyst til, så forsvinder de.
Kristian Villesen er journalist. Klummen er udtryk for skribentens egen holdning

