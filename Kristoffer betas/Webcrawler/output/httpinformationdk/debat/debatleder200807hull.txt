Hul i loven? Nej! Fiflen med retten



EU's regler for familiesammenføring er mere imødekommende end den danske udlændingelov. Så meget er åbenbaret ved de seneste ugers avisafsløringer.En sviptur til Malmø eller en anden EU-lokalitet er ruten til at føre en ikke-EU-ægtefælle ind i Danmark - uanset 24-årsregel og tilknytningskrav. Det handler nemlig om menneskers fri bevægelighed inden for EU, har EF-domstolen fastslået i en række domme inden for de senere år.Danske statsborgeres retsstilling som følge af disse domme har danske ministre og myndigheder ikke været meget for at oplyse om.Om Malmø-genvejen sagde en ansat i Udlændingeservice til en journalist fra Berlingske:"I princippet må jeg slet ikke vejlede dig om, at du har mulighed for at gøre det."Adspurgt hvorfor, svarede sagsbehandleren:"Jamen, fordi det er et hul i loven. Jeg kan ikke hjælpe dig med det. Vi går efter de regler, der udstikkes på Christiansborg."HUL I LOVEN? Den samme hul-forestilling er Dansk Folkeparti rullet videre med i ophidsede krav om, at integrationsminister Birthe Rønn Hornbech (V) "sikrer, at hullet lukkes". Kravet er senest skærpet til, at statsministeren afbryder sin ferie i Frankrig og kommer hjem og lukker hullet.Men se, det ejendommelige ved sagen er, at der slet ikke er noget hul. Det fastslog forvaltnings- og EU-eksperter i en imponerende grad af enighed i weekendens Information. De undrer sig alle over hul-snakken.Folke- og EU-retsprofessor ved Københavns Universitet, dr. jur. Hjalte Rasmussen gør det med ordvalget:"Det er fortvivlende at være vidne til, at der bliver sovset sådan rundt i det her fra alle fronter. For i virkeligheden er det så klart som iskrystaller. Der kan overhovedet ikke være tvivl om, at EU-retten går forud i denne her sag."Han bliver suppleret af forvaltningsretsprofessor ved Aalborg Universitet, Claus Haagen Jensen, der fastslår: "EU-retten har direkte virkning i Danmark. Så hvis de i Integrationsministeriet har en EU-regel, der siger ét og en dansk regel, der siger noget andet, så er det bare ærgerligt. Så skal man anvende EU-retten."NÆSTEN KOMISK bliver det, når den tredje ekspert, Håndværksrådets kontorchef Peter Vesterdorf, forklarer, at Danmarks eneste udvej er at søge at ændre EU-reglerne - og tilføjer, at det kan vi slet ikke, fordi Danmark på grund af sit retsforbehold slet ikke deltager i den type forhandlinger i EU.Skakmat.Eller hvad? Dansk Folkeparti har paraderet med et forslag om, at Danmark får de andre EU-lande med på et særligt protokollat om, at Danmark kan sætte sine egne regler for bevægeligheden på det indre marked. At alle de andre 26 skulle hoppe med på den, er svært at forestille sig. I hvert fald ikke uden at hvert og ét af dem kommer i tanker om nogle fælles regler, de også helst er fri for. Det ville lede mod et EU så meget a la carte, at køkkenet kokser.DEN UBELEJLIGE juridiske virkelighed har de danske myndigheder søgt at holde på afstand ved at nægte danske statsborgere oplysning om de rettigheder til familiesammenføring, som EU-reglerne giver dem. I weekenden kunne Berlingske opsigtsvækkende afsløre, at Birthe Rønn Hornbech personligt har deltaget i vildledningen. I et brev til en dansk statsborger, der udtrykkeligt spurgte til sine EU-rettigheder til at få partneren ind i Danmark, undlod ministeren at kommentere denne ret, men nøjedes med at svare afvisende på to andre muligheder, som borgeren rejste.Den aktive ministervildledning bliver endnu mere belastende i lyset af nogle udtalelser, som Rønn Hornbech fremkom med i lørdagens udgave af Politiken.Heri vedgår Rønn Hornbech, at hun fuldt ud har været klar over, at udlændingemyndighederne kun tøvende og delvist har rettet ind efter EF-domstolens afgørelser. Herom siger hun: "Derfor meldte jeg ud den første dag, jeg var minister, at jeg ikke er til det der."Herefter sætter hun aben på sine to Venstre-forgængere i embedet, Haarder og Hvilshøj: "Det har været en klar vilje i min ministertid til, at de domme, der har betydning for Danmark, skal følges."Hun vedgår samtidig, at Dansk Folkeparti er hindringen: "Men jeg har jo også en forpligtelse over for Folketinget og udlændingeloven."At det er EU-reglerne, der går forud, er Rønn ikke i tvivl om: "Det er et eksistensvilkår. Og man kan ikke fifle med EU-retten."Men fiflen er jo lige præcis det, hun selv er endt med at gøre. Ved at vildlede borgerne om deres juridiske ret til det familiesamliv, de ønsker.At netop Birthe Rønn Hornbech som minister havnede i den situation, er en personlig tragedie. For hele regeringen er det en skandale.
