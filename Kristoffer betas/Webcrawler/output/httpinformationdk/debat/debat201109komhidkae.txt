Kom hid, I kære radikale
Brian Mikkelsen (K) er i kristenkærligt giverlune. Han tilbyder, at blå blok gennemfører Radikale Venstres politik – ganske uden modydelser
I sin nederlagsstund gør den konservative Brian Mikkelsen sig til en glad giver. Mikkelsen vil forære de radikale at gennemføre den radikale politik


 Disse er tider, hvor Den Hellige Skrifts ord må rinde i hu. Det står skrevet, at den Herre Krist slog fast: »Det er saligere at give end at modtage.« Dertil lagde hans apostel Paulus: »Gud elsker en glad giver.«
Og jovist, Konservative viser sig i sin nederlagsstund som et sandt gudsfrygtigt parti. Nu finder dets fungerende økonomi- og erhvervsminister, Brian Mikkelsen, timen inde til næstekærligt at give. Mikkelsen vil ganske enkelt forære Radikale Venstre, at blå blok gennemfører Radikale Venstres politik.
I Morgenavisen Jyllands-Posten erklærer Brian Mikkelsen:
»Vi har fundet 10 punkter, hvor vi kan sige til de radikale: 'I kan få jeres politik opfyldt ved at gå sammen med os.' Og det er jo alt fra tilbagetrækningsreform til at sætte selskabsskatten ned  10 punkter, som vi kan tilbyde Radikale Venstre, at de kan få gennemført sammen med os og få flertal for.«
Jamen, er det ikke smukt? Lige så smukt som Venstre-gruppeformand Kristian Jensens tilbud forleden dag om at gøre Marianne Jelved til Folketingets formand. »Både hendes personlighed og hendes integritet er der meget stor respekt om,« lovpriste Kristian Jensen.
Utaknemmelige R
Ærligt talt, det kan forekomme en kende utaknemmeligt, at Marianne Jelved næsede Kristian Jensen af. Og at de radikale i går nægtede at kommentere Brian Mikkelsens offervillige tilbud.
Det var ovennævnte Venstre-gruppeformand, Kristian Jensen, til gengæld villig til. At næstekærlighed også er hans ubetingede politiske linje, lod han fremgå af at udtale sig således til Jyllands-Posten, rettet til som en appel til de radikales partileder:
»Lad nu være med, Margrethe, at skibe dig ind i et eller andet, som går imod din egen politik, når du ved, der er flertal i Folketinget for at holde fast i tingene.«
Jamen, er det ikke rørende? Beklageligt er det blot, at partierne i blå blok har været hele ti år om at indse, hvor meget de holder af de radikale. Faktisk kan man sige, at partierne i blå blok i ti år har haft flertallet til at gennemføre den radikale politik  også selv om de radikale ikke selv ville være med. Hvis VKO-partierne havde stemt de radikale ned med radikal politik, havde det da været blokpolitik af en hjertevarmende anderledes art end den sædvanlige.
Måske har partierne i blå blok angret, hvor stygge de har været ved de radikale. Men så skulle de da modtages så meget desto hjerteligere.
Som Jesus opmuntrende forklarede til en skummel forsamling af toldere og syndere:
»Jeg siger jer: Sådan bliver der større glæde i himlen over én synder, der omvender sig, end over 99 retfærdige, der ikke har brug for en omvendelse.«
VKO skal fremover forstås som: Vend Kristenkærligt Om.

