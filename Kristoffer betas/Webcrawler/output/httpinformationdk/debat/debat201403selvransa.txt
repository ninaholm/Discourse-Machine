Selvransagelse er en svær disciplin for psykiatrien
Ny forskning sætter fokus på konsekvenserne af langtidsbehandling med stærk antipsykotisk medicin. Desværre viser historien, at psykiatriens evne til selvreflektion og omstilling er begrænset
Psykiatriske patienter oplever ofte tilstande af følelsesmæssig tomhed, mangel på initiativ og glæde, tab af interesser og social tilbagetrækning

KRONIK – Psykiatrien har haft nogle rigtige møgsager gennem det seneste år. Blandt andet overforbruget af stærk medicin med døden til følge og en skrækpsykiater, som gennem årtier har udskrevet eksorbitante mængder medicin, mens fagfæller og Sundhedsstyrelsen har vendt det blinde øje til. Manglen på selvkritik er særlig bemærkelsesværdig, fordi psykiatrien historisk set har haft flere troværdighedskriser.Blandt de mest spektakulære fejl står det såkaldte hvide snit – en meget voldsom form for hjernekirurgi, der ofte efterlod patienten i en mere eller mindre vegetativ tilstand. De første indgreb blev udført i 1935, men ’behandlingen’ toppede først i USA omkring 1950. Opfinderen af det hvide snit blev endda belønnet med Nobelprisen i medicin i 1949, til trods for at der var en jævnt stigende kritik af den voldsomme lemlæstelse, som indgrebet medførte. I Danmark blev der udført omkring 4.500 hvide snit, hvilket er væsentligt flere pr. indbygger end i f.eks. USA. De blev udført systematisk og med offentlig støtte, og der var ingen åben kritik eller diskussion i faglige kredse. Debatten kom først i 1970’erne, og først i 1982 blev en reel evaluering af følgerne af de mange overgreb sat i gang af Folketingets Ombudsmand.Gemte bivirkningerHeldigvis kom der alternativer til det hvide snit. I 1950’erne dukkede de første typer af antipsykotisk medicin op. Men også her var der en tendens til at glorificere løsningen og ignorere problemerne.Med introduktionen af den første generation af antipsykotisk medicin fulgte nemlig også en ny række bivirkninger. Et eksempel er såkaldttardiv dyskinesi(TD), tydelige, ofte kroniske motoriske forstyrrelser, som følger med især (men ikke kun) tidlige udgaver af stærk psykofarmaka.Selv om man kunne have håbet, at psykiatrien havde lært af fadæsen med det hvide snit, var der fortsat tale om en stærk modstand mod at erkende, at TD var en bivirkning ved antipsykotisk medicin. En artikel iJournal of Health and Social Behavior fra 1986refererer således en analyse, der viser, at amerikanske psykiatere fortsat holdt informationer om mulige bivirkninger tilbage, og at processen med at acceptere TD som bivirkning havde været langsom og præget af modstand.Og i 1986 var der vel at mærke gået 28 år, siden de første beviser på sammenhængen mellem TD og antipsykotisk medicin blev påvist.Med sådanne historier i bagagen er der grund til at være ydmyg og lydhør over for kritik. Og faktisk står psykiatrien i en situation, der kalder på netop disse kvaliteter. Her tænkes ikke på den megen snak om antidepressiva, men på den langt stærkere medicintype, som kaldes antipsykotisk medicin.Kvæler livslystenNår en sindslidelse som skizofreni diagnosticeres, er der især to grupper af symptomer, man kigger på. Den ene gruppe er de såkaldt positive symptomer. Ikke positive i den forstand, at de er gode, men fordi de henviser til oplevelser, der ligger ud over det normale. Det kan være at høre stemmer, se syner, have oplevelser af at blive styret af andre eller af, at andre kan høre ens tanker. Det er tit meget ubehageligt – især hvis stemmerne f.eks. er kritiserende eller kommanderende. Men selv om disse såkaldt positive symptomer er de mest åbenlyse, er de faktisk ikke de mest centrale i forhold til sandsynligheden for, at patienten bliver rask.Det er derimod de såkaldt negative symptomer. Negative symptomer henviser til det, som patienter ofte oplever at have mistet. Det beskrives som tilstande af følelsesmæssig tomhed, mangel på initiativ og forventningsglæde, tab af interesser og social tilbagetrækning.De negative symptomer er mindre iøjnefaldende end de positive symptomer, men betyder meget for prognosen. Der er en vis logik i, at en fortsat nysgerrighed og lyst til at give sig i kast med omgivelserne er meget hjælpsomt, når det handler om at blive selvhjulpen, lære nye ting og forstå sig selv bedre.Den typiske målsætning for medicinsk behandling er at mindske de positive symptomer. Desværre hjælper medicinen ikke på mangelsymptomerne. For at få et godt og aktivt liv er det simpelthen ikke nok at få styr på de positive symptomer. Det er lysten til at kaste sig ud i livet, få venner, begynde på en uddannelse, forelske sig og arbejde, der er brug for at finde frem. Og det kan antipsykotisk medicin ikke hjælpe med. I nogle tilfælde tværtimod.Gavnlig nedtrapningI 2013 nåede hollandske forskere frem til en opsigtsvækkende konklusion. Forskerne fulgte patienter med skizofreni igennem syv år, og det viste sig, at de patienter, som fik mulighed for enten at trappe ned til en meget lav dosis eller trappe helt ud af medicin, på sigt fik det bedst. Efter en periode på syv år, var der dobbelt så mange i nedtrapningsgruppen, som levede op til undersøgelsens krav til at være i bedring, end der var i standarddosisgruppen.Et forskningsresultat er selvfølgelig ikke nok til, at alt skal laves om. Selv om resultaterne er udgivet i det velrenommerede tidsskrift JAMA Psychiatry skal andre gerne kunne nå frem til lignende resultater, før vi helt kan tro på det. Men det er ikke desto mindre tankevækkende læsning.Tanker vakte det i hvert fald hos direktøren for National Institute of Mental Health (NIMH). NIMH er verdens største aktør inden for forskning i psykiske lidelser. NIMH er et af de 27 institutter under det amerikanske sundhedsvæsen og betyder nogenlunde det samme for forskningen i sindslidelser, som NASA gør for den globale rumfart.Direktøren for NIMH, Thomas Insel, skrev i august 2013 på sin blog, at der var grund til at dvæle ved disse resultater. Han pegede på, at selv om antipsykotisk medicin kan virke gavnligt i den akutte fase, er der behov for at være varsom i forhold til det langsigtede perspektiv. For nogle patienter kan medicin være en hindring på vejen til at komme sig på lang sigt, mener han.Psykoterapeutisk alternativMen er medicin ikke hjørnestenen i behandlingen af skizofreni? Det er det i hvert fald i den nuværende praksis, men der begynder at tegne sig et alternativ. En spritny artikel i det meget velansete medicinske tidsskrift The Lancet ser på en gruppe patienter, som af egen drift har valgt ikke at tage antipsykotisk medicin, og som i stedet er blevet tilbudt psykoterapi.Artiklens konklusion er, at det er forsvarligt at tilbyde psykoterapi til patienter, der ikke ønsker medicinsk behandling, og at effekten nogenlunde svarer til den, medicin har. I indledningen til artiklen forklarer de således, at deres udgangspunkt er en gryende erkendelse af, at fordelene ved antipsykotisk medicinering er blevet overdrevet, mens bivirkningerne er blevet underdrevet.For psykiatrien er det en stor faglig udfordring. For hvem har bedst hjælp af lav dosis eller udtrapning, hvem har behov for fast medicin, og hvordan finder vi ressourcerne til at følge folk tæt nok til, at balancen kan findes?Og hvordan etablerer vi den rette vifte af tilbud, så langt flere har mulighed for at få social og psykologisk funderet behandling?Men den største udfordring handler måske om psykiatriens evne til selvindsigt og villighed til selvransagelse. Det er ikke en skam at blive klogere. Faktisk er det en skam ikke at blive det.Jonathan Led Larsen er psykolog og journalist
