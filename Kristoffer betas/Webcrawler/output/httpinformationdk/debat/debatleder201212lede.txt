Ledere og lærere



Der har været talt megetom lærerne i forbindelse med regeringens nye folkeskolereform. Og meget lidt om direktøren for det hele, i denne sammenhæng skolelederen. Og det er der primært én grund til. Skolelederen er nemlig langtfra den, der står i spidsen for det hele. I den danske folkeskole står lærernes metodefrihed centralt i organiseringen af skolen. Og med den også lærerens arbejdstidsaftale, som betyder, at lærernes tid er defineret, så det er meget svært at flytte rundt på den for en leder, der har behov for fleksibilitet i opgaveløsningen i løbet af et skoleår. Det samme gør sig gældende på gymnasierne, hvor detaljerede regler afgør tiden til forberedelse pr. undervisningstime. Af samme grund vil regeringen nu videreføre det opgør med arbejdstidsregler, som den har indledt på folkeskolerne, til også at omfatte gymnasierne.Lykkes det, og erstattes folkeskolelærernes arbejdstidsaftale med et blankt stykke papir, hvor kun de ydre rammer for arbejdstiden er defineret, skal skolelederne i fremtiden i langt højere grad påtage sig rollen som direktøren for det hele.Og det vil der være behov for.Skal folkeskolen have det løft, som er regeringens ambition, er det centralt, at skolelederne ikke bliver glemt. F.eks. viser den netop offentliggjorte rapport om danske 4. klasseelevers resultater i læsning, matematik og natur/teknik, at danske skoleledere har bekymrende lidt fokus på, hvordan lærerne præsterer, og eleverne klarer sig fagligt, sammenlignet med de lande, der opnår bedre resultater end os. At Danmark ligger på en flot delt femteplads, bør ikke skærme for det faktum, at der skal en betydelig ledelseskraft til at udfylde det blanke stykke papir, som Kommunernes Landsforening ønsker sig som erstatning for den nuværende arbejdstidsaftale. Med det følger ansvaret for elevernes faglige udvikling samt en stor administrativ byrde. Det er måske grunden til, at Skolelederneforeningen ikke er udelt begejstrede for regeringens skolereform. Debatten bør ikke kun handle om lærerne, men også om hvordan lederne bliver klædt på til den nye udfordring.
