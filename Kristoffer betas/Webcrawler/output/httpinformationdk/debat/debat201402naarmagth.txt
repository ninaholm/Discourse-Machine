Når magthaverne udstøder nødskrig
Og teknikeren kræver etik, mens politikeren nøjes med teknik – er noget galt. Og godt


 
	Som sendt fra himlen i både fysisk og religiøs forstand dumper et ritzau-/AFP-telegram i går – mandag 10. februar 2014 kl. 08.25 – ned på Information.dk med nødskriget efter en »ambitiøs og omfattende global aftale« ved COP 21 allerede nu, skønt dette globale topmøde af verdens mægtigste dog først finder sted i Paris i december 2015. Skriget kræver reduktion af menneskehedens drivhusgasudledning udtrykkeligt »gennem konkret handling«. I modsætning til de sædvanlige ord uden handling, som hidtil har karakteriseret mange forudgående års COP’er med nr. 15 i København 2009 som den hidtil mest ambitiøse, ordflommede og indholdstomme af alle.

	»Tværnationale udfordringer kan ikke blive løst af ét land alene. Flere lande må gå forrest og dele byrden og omkostningerne ved lederskab,« lyder det heroisk og nøgternt. Om at turde gå foran med at påtage sig byrder og omkostninger. I modsætning til de sædvanlige forsikringer om den økonomisk vækst (DØV), der skulle følge af alverdens nye vindmøller.

	Det var ikke et opråb fra netværket »Omstilling Nu« eller Uffe Elbæks nye partidannelse Alternativet.

	Det var – og er – den franske præsident, François Hollande, og den amerikanske præsident, Barack Obama. Som i en fælles artikel i Washington Post og Le Monde opsendte nødskriget. Mandagen inden François Hollande drager til USA på statsbesøg.

	»Med rod i et venskab, der strækker sig tilbage i mere end to århundreder, tilbyder vores partnerskab en model for internationalt samarbejde,« trygler magthaverne.

	Hvorefter blændes over på mandagens udgave af Information. Der blandt læserindlæggene bringer Michael K. Carlsens: »Jeg læser i avisen den 6. februar, at erhvervs- og vækstminister Henrik Sass Larsen (S) mener, at man skal adskille moral – altså kampen mod skattesnyd – og business – altså salget af DONG. Gad vide, hvornår Danmark får et tilbud fra mafiaen, som Sass Larsen ikke kan sige nej til?« Mens kronikredaktøren på sin side bringer forhenværende udenrigsministerielle departementschef, ambassadør, cand.polit. Jørgen Ørstrøm Møllers erklæring om, at »det ikke kan tages for givet, at den privatøkonomiske drift med fokus på markedsøkonomisk profit, som Goldman Sachs stræber efter, vil kunne rumme de samfundsmæssige hensyn, som Danmark tillægger vægt. Det er relevant, eftersom der i Danmark er stort flertal for en energipolitisk linje, der sigter på at fremme vedvarende energi og miljøbeskyttelse. Goldman Sachs indtræden på scenen indebærer håndgribelige risici for, at Danmarks manøvrerum på det energipolitiske område indsnævres«.

	Magtesløse magthavere

	Altså: Politikeren afviser, at økonomi har med etik at gøre. Det overlades til teknikeren. Den tekniker, der i modsætning til politikeren foruroliges af naturvidenskabens advarsler mod de følger, vores nuværende efterstræbelse af markedsøkonomisk profit kan og formentlig vil få.

	Hvilket kunne være årsag til, at den åbenbart også foruroligede den franske og ditto amerikanske magthaver. Begge føler sig så magtesløse. Når det drejer sig om hensynet til vedvarende energi og miljøbeskyttelse. Fordi hensynet igen og igen overskygges af Henrik Sass Larsens med mange, mange fleres fokus på den økonomiske vækst, DØV. Der skulle være så dejlig fri for etiske og moralske (endsige økologiske) implikationer. Forbrug af naturens materielle goder er altid godt, og mere forbrug er altid bedre. Da naturen ingen grænser sætter, hvad enten man tager sit udgangspunkt hos de borgerliges Adam Smith, socialisternes Karl Marx eller socialdemokraternes John Maynard Keynes.

	Hvilket igen forklarer, hvorfor vores nybagte klima- og energiminister, Rasmus Helveg Petersen (R), forleden på én gang kom så galt – naturvidenskabeligt – og så godt – markedsøkonomisk profitabelt – af sted. Da han her i bladet skulle besvare spørgsmålet, hvordan det hænger sammen, at regeringen med den ene hånd vil udfase brugen af fossile brændsler i Danmark, og med den anden nu giver tilladelse til at pumpe yderligere 1,4 milliarder tønder olie ud af Nordsøen?

	»Det vigtige er at begrænse efterspørgslen og reducere forbruget. Det skal vi gøre, og det skal alle andre lande også gøre. Men der vil som sagt være brug for olie og benzin i lang tid endnu, indtil vi har fundet de nye teknologier. Den olie og gas kan lige så godt være dansk,« svarede ministeren.

	Ikke noget med at turde gå foran ved at påtage sig byrder og omkostninger. Vi håber bare, vi har fundet de nye teknologier, inden alt det indtræffer, der foruroliger præsidenterne. Indtil da holder vi business og etik adskilt og scorer den markedsøkonomiske profit.

	Nu skal man jo ikke fornægte alle sine forudgående COP-skuffelser, bare fordi Hollande og Obama ønsker omsider at få mulighed for at erstatte ord med konkret handling. For foreløbig gør de det kun med – ord. Så COP 21 også meget vel kan ende som de forudgående, med andre ord.

	På den anden side må man heller ikke fornægte det opmuntrende ved, at de to magthavere dog så åbent – i modsætning til alverdens Henrik Sass Larsen’er – vedkender sig foruroligelsen ved naturvidenskabens advarsler og i virkeligheden også indrømmer deres egen hidtidige afmagt.

	Hvad man – forhåbentlig – kunne gætte på, at Rasmus Helveg Petersen også gør for eget vedkommende. Når bare Sass ikke hører det.

	 

