Enhedslistens EU-politik er ikke nationalistisk
I kølvandet på afstemningen om retsforbeholdet er vi blevet beskyldt for national selvtilstrækkelighed. Intet kunne være mere forkert. Enhedslisten ønsker blot et opgør med EU’s nyliberalisme
Flygtningespørgsmålet er et glimrende eksempel på, at Enhedslistens Europa-politik ikke er nationalt selvtilstrækkelig, skriver Pernille Skipper og Søren Søndergaard.


 KRONIK – Både Dansk Folkeparti og Enhedslisten anbefalede et nej til at afskaffe retsforbeholdet ved afstemning 3. december. Og både Dansk Folkeparti og Enhedslisten er tilsyneladende blevet styrket i meningsmålingerne, efter at et flertal af befolkningen endte med at stemme nej.
Det har fået mange til at spørge, hvad Enhedslistens visioner for Europa-politikken egentlig er? Står partiet i virkeligheden for en omgang nationalistisk selvfedme og nej til alt, der bliver den mindste smule forpligtende? For EU er jo, på godt og ondt, det mest forpligtende internationale samarbejde, vi har, i en verden med mange forskellige grænseoverskridende problemstillinger, lyder det. Er man imod EU, må man altså være nationalist – eller hvad?
Lad os kigge på, hvad Enhedslisten har meldt ud om nogle af tidens store europæiske spørgsmål for at se, hvad vi egentlig forestiller os med den europæiske politik, og om vores politik kan betegnes som bagstræberisk og nationalistisk.
Især spørgsmålet om flygtninge har fyldt en del i EU-debatten – til trods for at alt med flygtninge og udlændinge på forhånd var udelukket fra afstemningen af en aftale mellem ja-partierne fra SF til Venstre.
Netop flygtningespørgsmålet – det største uløste problem på EU’s dagsorden nu og i den overskuelige fremtid – er faktisk et glimrende eksempel på, at Enhedslistens Europa-politik ikke er nationalt selvtilstrækkelig. Og på at vores alternativ er både internationalistisk og solidarisk, selv om det ikke indebærer at overføre mere magt til EU.
Enhedslisten har nemlig foreslået, at Danmark skal meddele de andre lande, at vi vil tage vores del af de mange asylansøgere i EU baseret på en fordelingsnøgle, som tager hensyn til landenes størrelse, økonomiske formåen og antallet af tilkomne asylansøgere. Fordi det er det eneste retfærdige og holdbare princip, hvis det ikke alene skal være geografisk beliggenhed, der bestemmer fordelingen af de flygtninge, som er et fælles ansvar.
Solidarisk samarbejde
Problemet er den manglende vilje til at tage ansvar for at løse problemet i Danmark og mange andre EU-lande, og det er det, vi må rette skytset mod. Til gengæld skal vi være meget forsigtige med at lave et overnationalt kvotesystem, hvor flygtninge risikerer at blive tvunget hen til lande, de ikke vil til, og hvor de heller ikke er ønskede af politikere og befolkning. Et kvotesystem, der bliver trukket ned over hovedet på befolkningerne, kan udvikle sig til noget ret forfærdeligt. Danmark kan dog sagtens tage sin del uden at være en del af et overstatsligt samarbejde. Fordelingsnøglen er allerede udviklet af EU-Kommissionen. Men statsminister Lars Løkke Rasmussen tilbød kun at tage 1.000 flygtninge, hvilket han endda løb fra igen, selv om anvendelse af fordelingsnøglens principper ville have tildelt os mere end halvanden gange flere flygtninge, end han kortvarigt ville tage.
Til gengæld ville Løkke og regeringen gerne bidrage mere til den del af EU’s flygtningepolitik, der handler om at holde flygtninge ude af Europa og destruere menneskesmuglerbåde, og hvad der ellers foregår i regi af EU’s grænseagentur, Frontex. Det bliver tit glemt i debatten, at EU ved de ydre grænser opfører sig omtrent, som Dansk Folkeparti ønsker, det skal være ved den danske grænse, hvilket ikke er en kurs, Enhedslisten støtter, hverken i Danmark eller EU.
Vi står for internationalt og solidarisk samarbejde, og den retning kunne Danmark sagtens gå i uden at tilslutte sig EU’s flygtningesamarbejde. Det handler faktisk bare om, hvad der er politisk vilje til herhjemme.
EU skaber social dumping
En anden vigtig sag, som optager mange venstreorienterede, er problemet med social dumping. SF’s Margrete Auken kædede direkte social dumping sammen med spørgsmålet om retsforbeholdet på sine valgplakater.
Det er en meget mærkværdig kobling, siden afstemningen om retsforbeholdet kun i ringe grad ville have haft indflydelse på de store problemer, der er med social dumping i dag. Endda problemer, som langt hen ad vejen er skabt af EU og det indre markeds regler, og som EU-regler står i vejen for at gribe ind over for. Derfor er det også svært at se overførslen af mere magt til EU-systemet som en del af løsningen på social dumping, som SF gør det.
Er det så ensbetydende med, at Enhedslistens kamp mod social dumping er et rent nationalt anliggende for Danmark? Nej, selvfølgelig ikke. Vi har bragt mange forslag til at øge indsatsen mod social dumping med til finanslovsforhandlinger og været med til at udvikle og vedtage mange lavpraktiske foranstaltninger herhjemme såsom øget kontrol med cabotage-kørsel, ID-kort på byggepladser og styrket håndhævelse fra myndighedernes side.
Men et af vores vigtigste krav, som vi også har taget op og fået behandlet i Folketingssalen, handler ikke kun om Danmark. Det går derimod ud på at få lavet et tillæg til traktaten, som klart siger, at faglige og sociale rettigheder skal veje tungere end det indre markeds regler om f.eks. arbejdskraftens frie bevægelighed. Et sådant tillæg til traktaten, en såkaldt social protokol, ville ikke kun komme danske lønmodtagere til gode. Det ville gælde i hele EU og også gavne lønmodtagerne i de andre europæiske lande.
Lang tradition
En sådan kurs står i skarp modsætning til, hvad Lars Løkke Rasmussen vil, når han taler om at gøre op med velfærdsturisme – et problem, der er mere forestillet end oplevet, og som handler om at tage nogle sociale rettigheder fra andre EU-borgere. I Enhedslisten siger vi: lige rettigheder og lige pligter. Og det er bestemt ikke en løsning på problemet med social dumping at skabe en klasse af rettighedsløse EU-borgere i Danmark, der er villige til at faldbyde løn- og arbejdsvilkår for at få til dagen og vejen.
Vi har i Enhedslisten intet problem med internationalt samarbejde. Vores modstand mod EU er derimod meget konkret begrundet i, at der mangler demokrati i systemet; at det har tiltaget sig magt på områder, som befolkningerne aldrig er blevet spurgt om; samt at EU ikke er en størrelse, hvor et flertal bare kan stemme sig til en anden politik. Tværtimod er der indlejret en højreorienteret økonomisk politik i EU.
Det er vores hovedargumenter for ikke at afgive suverænitet på flere områder til EU. Men det udelukker ikke, at vi samtidig arbejder for at forbedre EU på de områder, hvor det allerede er en realitet, for det gør vi både i det daglige folketingsarbejde gennem Europa-udvalget, gennem europæiske partisamarbejder og mere langsigtet f.eks. ved at arbejde for en social protokol sammen med den europæiske fagbevægelse og andre gode kræfter i ind- og udland.
At være imod EU på grund af demokratisk underskud og modstand mod den højreorienterede politik, der er traktatfæstet, gør ikke nogen til nationalist. Det er tværtimod en fin venstreorienteret position med en lang tradition herhjemme, som i stigende grad også vinder frem blandt venstreorienterede ude omkring i Europa, hvor konsekvenserne af den EU-dikterede og asociale nedskæringspolitik har været hårde for den brede befolkning.
Pernille Skipper er retsordfører, og Søren Søndergaard er Europa-ordfører, Enhedslisten

