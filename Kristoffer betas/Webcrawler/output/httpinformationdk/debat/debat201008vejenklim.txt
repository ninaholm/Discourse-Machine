Vejen ud af klimadepressionen
Hvad gør man, hvis man som almindelig ansvarsfuld borger eller virksomhed stadig mener, at den globale opvarmning skal modvirkes og skaderne fra klimaforandringerne begrænses? Svaret er simpelt: Man gør noget. Svaret kunne være '10:10'. En kampagne født for mindre end et år siden i Storbritannien, men allerede udbredt til 40 lande verden over. I morgen kommer den til Danmark


 Siden det mildt sagt skuffende klimatopmøde i december sidste år er det, som om klimaet for hver dag glider længere og længere ned på den politiske dagsorden, samtidig med, at skovbrande, oversvømmelser, hedebølger og skybrud og alle de ting, vi ved, vil følge med klimaforandringerne, hærger rundt omkring i verden.
Indtil nu har adskillige lande her i 2010 oplevet de højeste temperaturer, der nogensinde er målt i de respektive lande: Rusland (44 grader), Niger (48), Sudan (49), Saudi Arabien og Irak (52 grader), mens Pakistan i maj oplevede en dag med over 54 grader i skyggen.
De seneste meldinger om udsigterne til endnu en udsættelse af en bindende global klimaaftale ved næste klimatopmøde i Mexico senere på året, gør ikke humøret bedre.
Så hvad gør man, hvis man som almindelig ansvarsfuld borger eller virksomhed stadig mener, at den globale opvarmning skal modvirkes og skaderne fra klimaforandringerne begrænses? 
Svaret er simpelt. Man gør noget, og det gode budskab for alle, der har svært ved at komme ud af tungsindet og handle, er: Det nytter, for du er så langt fra alene om det.
Svaret er 10:10. En kampagne født for mindre end et år siden i Storbritannien, men allerede nu udbredt til 40 lande verden over. Mere end 90.000 virksomheder, uddannelsessteder og enkeltpersoner har sluttet op om kampagnens enkle, men virksomme budskab: Jeg vil skære min udledning af CO2 ned med 10 procent, og jeg kan gøre det på et år. 10 procents reduktion med start i 2010. Deraf navnet på kampagnen 10:10. 
I morgen, søndag, opstår den danske afdeling af 10:10-kampagnen officielt som forening, og den 17. september lanceres 10:10 Danmark ved et storstilet arrangement på Rådhuspladsen.
Det var filmskaberen Franny Armstrong, som sidste år lancerede 10:10-bevægelsen i Storbritannien. Franny Armstrong er instruktøren bag den meget omtalte klima-fremtidsfilm The Age of Stupid.
Filmens handling foregår i år 2055, hvor en ældre arkivar sidder alene i en verden ødelagt af klimaforandringer og gennemser gamle videoklip fra vore dage og hovedrystende spørger sig selv, hvorfor vi ikke handlede, mens tid var.
Mange reagerede på filmen ved at give udtryk for, at de gerne ville bidrage til at bremse den globale opvarmning. Men hvad skulle de gøre? Hvad battede noget? Hvor skulle de begynde?
En artikel skrevet af klimajournalisten George Monbiot i The Guardian gav svaret. Monbiot argumenterede for, at en årlig reduktion på 10 procent af udslippet af drivhusgasser fra og med 2010 var, hvad vi i den industrialiserede verden skulle sætte os som mål som vores bidrag til at løse klimaudfordringen. Franny Armstrong tog handsken op og udviklede ideen om, at alle kan være med og bidrage positivt til at nå det mål – på arbejdspladser, i hjemmene, på hospitaler, fabrikker, forretninger, skoler, børnehaver, vuggestuer. Overalt, hvor mennesker lever og mødes og bruger energi.
Konkrete mål
Vi kender alle argumentet om, at lille mig, og hvad jeg gør, ikke betyder ret meget i den store sammenhæng. Men når mange gør lidt, bliver det faktisk til meget. For mange ligger der desuden en stor tilfredsstillelse i at lade den megen klimasnak afløse af konkret handling.
At skære 10 procent af sit eget eller en virksomheds CO2-udslip det næste år er desuden et langt mere konkret mål end de langsigtede ambitioner om at få nedbragt de industrialiserede landes CO2-udslip med 80 procent i år 2050 – et mål, som det måske er lidt for bekvemt at tale om for vor tids politikere, fordi de jo ikke selv sidder ved styrepinden til den tid, og derfor ikke behøver bekymre sig om, hvorvidt de dramatiske og meget langsigtede mål vil kunne nås eller ej.
10:10 Danmark gør det både nemt og sjovt at komme med på vognen. Det hele begynder med, at man tilmelder sig på hjemmesiden www.1010danmark.dk. Her vil man få gode råd og løbende kunne se, hvordan enkeltpersoner, virksomheder og byer finder nye, fantasifulde og innovative måder at spare atmosfæren for drivhusgasser på. Det er faktisk ikke så svært. Det handler i grunden mest om omtanke. Om at lave lidt om på gamle vaner og skifte dem ud med nye og bedre: Hver borger i dette land smider over 60 kilo mad direkte i skraldespanden hvert år – mad, som aldrig har været på tallerkenen. Få andre steder i verden spises der så meget kød som i Danmark. Hver tiende krone, vi betaler for at få strøm i kontakten, går til at holde liv i de små gule, grønne og røde prikker, der signalerer, at vi ikke har slukket ordentligt for fjernsyn, playstation, printer og de andre af vores elektriske apparater, som vi har stående på standby døgnet rundt. Op mod 200.000 danske huse er slet ikke hulmursisolerede. Langt over halvdelen af de ture, vi tager med bilen, er på under fem kilometer og kunne med stor fordel tages på cykel eller til fods. Op mod 1,3 millioner danskere slæber rundt på for mange kil
Vi importerer hvert år tonsvis af fransk og italiensk flaskevand, som i snit er transporteret 1.400 kilometer i lastbil, samtidig med at vi har fremragende postevand, der ikke er længere borte end den nærmeste vandhane. Hvert år ryger 460 millioner plasticposer igennem supermarkedernes kasseapparater.
Der er vist rigeligt plads til forbedringer hos de fleste – og selv med små omlægninger af vores vaner vil vi på én og samme tid kunne give klimaet en hjælpende hånd, få flere penge at gøre med, få mere motion og bedre spisevaner.
Bundlinjen og klimaet
I virksomhederne vil der især kunne hentes store gevinster på at optimere varme- og ventilationssystemer, bruge grøn it, skære ned på flyrejser, bruge telekonferencer og indføre automatik, der som en usynlig hånd slukker for lyset efter de ansatte.
I en krisetid, hvor hver krone tæller, giver det ekstra god mening for virksomhederne at udnytte ressourcerne bedst muligt. Allerede i dag er det sådan, at virksomheder med en klimastrategi tjener flere penge og oplever større kursstigninger end konkurrenterne – man tjener kort og kontant penge på at være miljøvenlig.
F.eks. bruges omkring 40 procent af elektriciteten på landets kontorarbejdspladser uden for arbejdstid. Det kan være lyset, der står tændt i personale-, møde- og kopirum, når ingen er til stede. Eller den glemte kaffemaskine, som sammen med pc’en, printeren og kopimaskinen står standby natten over.
Dansk Energi har vurderet, at hvis blot vi kan spare 20 procent af det unødvendige natlige elforbrug på danske arbejdspladser, vil det alene betyde en besparelse på op mod én milliard kroner og spare strøm svarende til 150.000 parcelhuses årlige forbrug. Til gavn for såvel bundlinje, miljø som klima.
I Storbritannien blev 10:10 sat i søen sidste år ved denne tid som optakt til COP15-klimatopmødet i København. Frankrig fik sin 10:10 i år med den verdenskendte fotograf (Jorden set fra himlen) og klimaforkæmper Yann Arthus-Bertrand i spidsen og har allerede opnået tilslutning fra skønhedsgiganten l’Oreal, den internationale hotelkæde Accor, det franske tennisforbund, fodboldklubben Saint-Etienne, undervisningsministeriet og borgmestrene fra Paris, Lille og Le Mans.
I Holland er politikere fra forskellige partier gået med i 10:10. Det samme er foreningen af hollandske motorejere med 3,5 millioner medlemmer.
Udnyt potentialet
Norge fik sin 10:10-afdeling allerede i oktober sidste år og har fået opbakning fra en række store energiselskaber og erhvervsvirksomheder, ligesom bystyret i Oslo har engageret sig i 10:10. Det samme har nogle af landets største fagforeninger med samlet 420.000 medlemmer. 
Også i Danmark tilbyder 10:10 at samle alle gode kræfter og puste fornyet energi i klimakampen. Jo flere der engagerer sig i 10:10, jo tydeligere et signal sendes der til politikerne om, at befolkningerne er trukket i arbejdstøjet, og at politikerne godt må beholde jakkesættene på og sætte sig til de forhandlinger, som skal lede frem mod en ambitiøs global klimaaftale.
Om få måneder samles verdens topledere på ny for at blive enige om, hvad der skal gøres for at komme klimaet til undsætning. Denne gang i Mexico. Derfor er det vigtigere end nogensinde, at folk overalt på Jorden viser, at de er klar til selv at engagere sig i klimaet ud fra devisen: Tænk globalt – handl lokalt – ellers går det galt. Hvis alle danskere, som hver især har et CO2-udslip på over 10 ton, formår at spare 10 procent, ja så taler vi altså om, at atmosfæren i bedste fald kan spares for 5,5 millioner ton drivhusgas – alene som følge af den indsats, borgerne vil kunne levere. Læg dertil bidraget fra virksomheder, kommuner, foreninger ...
Potentialet er der. Det er stort. Og hvor der er vilje, er der som bekendt vej.
Thomas Vinge er forfatter og klimajournalist, og Brid Conneely er projektleder på det britiske kulturinstitut, British Council

