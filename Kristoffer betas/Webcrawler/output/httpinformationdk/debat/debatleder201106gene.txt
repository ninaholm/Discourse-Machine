Generation (for) Rummelig
De har taget opturen på ryggen af højkonjunkturen og har aldrig kendt til andet end økonomisk fremgang, da krisen ramte, og den plads i solen, der var tiltænkt dem, blev til et liv i finanskrisens skygge


Generation Y, zapper-, Projekt- eller CV-generationen. De unge, der strømmer ud i gaderne i disse dage med studenterhuerne på sned, har masser af generationsetiketter. Den seneste er Generation Rummelig. Om den kan man læse i bladet Gymnasie-skolens tema Student 2011, at den er karakteriseret af ord som rummelighed, kammeratskab, netværk, videndeling og engagement.De børn, der blev født i starten af halvfemserne, er kollektivt indstillede, selv om de også forstår selviscenesættelsens kunst på nettet og i deres fysiske fremtoning. De går efter stjernerne, men kender ifølge gymnasierektorerne også nødvendigheden og værdien af at være holdspillere.»Men det er ikke hippieånden, der som et genfærd fra 1970'erne har indhyllet de unge i solidaritetens tåger. Det er derimod en praktisk kollektivitet til gavn for både individet og almenvellet,« hedder det.I kommunikationsbranchen har de for længst opdaget de unges ambitioner om kollektivt samfundssind.»Og den unge generation har faktisk et langt stærkere værktøj til at sætte en ny verdensorden igennem. Heldigvis et mere fredeligt værktøj. De har deres keyboard og deres Facebook-tribe i hele verden, og de ved, at det er dem, de kan stole på. Dem, der i fællesskab kan være med til at sikre, at der sker ændringer,« som kommunikationsfirmaet Responsive for eksempel proklamerer.Over for dennekarakteristik står opfattelser af de unge som lystbetonede curlingbørn af forbrugersamfundet, der tænker mere på cv'et end faglig fordybelse. For selv om de unge er lang mere målrettede i dag, er de vant til at skulle vælge og vælge efter lyst.For eksempel efterlyser Anders Bach Jensen, rektor på Hasseris Gymnasium i Aalborg, lidt mere af den omdiskuterede amerikanske tigermor og Yale-professor Amy Chuas håndfaste krav. Det kunne få de lidt for tilbagelænede unge til at indse, at alt ikke afhænger af lyst, og at livets lange bane også er kridtet op med pligt, siger Anders Bach Jensen til Gymnasieskolen.Men uanset hvilkensynsvinkel der lægges på de unge, og hvor svært det end kan være med meningsfyldte etiketter på en hel studentergeneration, er én ting fælles for dem alle.De har taget opturen på ryggen af højkonjunkturen og har aldrig kendt til andet end økonomisk fremgang, da krisen ramte, og den plads i solen, der var tiltænkt dem, blev til et liv i finanskrisens skygge. Generation Y, der hidtil havde kunne vælge og vrage, mens arbejdsgiverne skulle tilpasse sig dem ikke og omvendt, er pludselig i fare for at ende som den restgruppe, der aldrig rigtig kom med på vognen.Ungdomsarbejdsløsheden er ifølge tal fra denne måned på 12,7 procent (Kommunernes Landsforenings blad Momentum) og ganske vist lavere end mange af de kriseramte lande, hvor de unge demonstrerer i gaderne, for eksempel Spanien. Til gengæld er arbejdsløsheden blandt unge betydeligt højere end arbejdsløsheden for hele arbejdsstyrken, der er på 7,5 procent. I dag er der 59.000 arbejdsløse danskere under 25 år, hvilket er 84 pct. højere end for tre år siden, hvor der var masser af ufaglærte job at få.Danmark er derfor et af de lande, hvor ungdomsarbejdsløsheden er steget mest. Behovet for arbejdskraft vil stige inden for en kortere årrække, men med 70'erne og 80'ernes massearbejdsløshed i bitter erindring dengang efterlod krisen mange unge med en plads i køen af langvarige kontanthjælpsmodtagere handler det om, at denne gruppe unge også vil være i fare for at blive slået helt af banen.Det ved deunge godt. Til forskel fra 80'ernes Nå- og punkgeneration finder nutidens unge ikke en identitet i at være arbejdsløs og søger heller ikke muligheden for at skabe et stærkt sammenhold om en antikapitalistisk modkultur.Tværtimod. De strammer ballerne, for det har de lært. Og de bebrejder snarere sig selv end samfundsstrukturer, hvis de ikke får et job. Frustrationen bliver vendt indad. Det er ikke samfundet, der træffer de forkerte valg, men individet.Som ungdomsforskeren Noemi Katznelson har påpeget: »Den store forskel på denne recession og tidligere er, at denne krise lander i en ungdomskultur, hvor risikobevidstheden i forvejen er ret stor.«Præstationskulturen var allerede udtalt inden krisen startede, men den forstærkes af den. Det drejer sig om at lykkes og vise, at man lykkes, passer sine lektier, plejer sig ydre og har styr på tingene.De unge drikker heller ikke så meget længere, kunne Information berette for nylig, det er blevet utrendy at gå helt fra koncepterne.De unge har lyttet til politikerne, starter hurtigere på deres studier. Venter de et år, kan de studenter, der kommer efter dem, gange deres gennemsnit op med 1,08.Det pres vil kun stige. De giver sig 100 procent, men døjer med spiseforstyrrelser, er panodilmisbrugere, og antallet af unge, der bruger antidepressiv medicin, stiger.Måske er det på tide at gøre op med den tilpassede rummelighed.
