Læserbreve



 Kan Løkke  kun finde ud af straf?
Rune Møller Stahl, uddannelsespolitisk medarbejder i Enhedslisten
Det virker som om Lars Løkke kun har et skud i bøssen, når det handler om unge mennesker. Og det er straf. Han vil sænke den kriminelle lavalder, og nu vil han også straffe de unge, der falder fra deres uddannelse, ved at tage familiens børnepenge.
Det er desværre det modsatte af, hvad der er brug for. Vi har et uddannelsessystem som sorterer en stor gruppe af unge fra. Faktisk dropper hver anden elev på erhvervsuddannelserne fra i dag. Det der er brug for, er ikke at straffe dem, der bliver sorteret fra, men at give nogen ordentlige rammer, så vi forhindrer at de dropper ud. Her kunne man sætte ind med flere timer, et loft over klassekvotienter eller en reel praktikpladsgaranti.
Hvis ikke Lars Løkke havde stirret sig blind på at straf er det eneste der virker overfor unge, kunne han måske også lytte til de tusinder af elever og studerende, der i går demonstrerede, for investeringer i deres uddannelser.
Petitjournalistik
Allan Hilton Andersen, København V
Information har en USA-korrespondent, som skriver petitjournalistik om Glenn Beck (hvis mor døde, da han var 12), Oprah Winfrey (der voksede op i armod) og David Letterman (som - tihi  - boller med sine ansatte).
Berlingske Tidende, som er endnu ringere end Information, har til gengæld en Poul Høi, som undertiden skriver dybdeborende baggrundsartikler om amerikanske forhold.
Øje-for-øje journalistik
Frank Esmann,  forfatter og journalist
Som led i Geoffrey Cains bestræbelserne på at stemple mig som 'næppe antisemit' (kronikken 28. september) kritiserer Elin Landler (læserbrev 5. oktober), mig nu for »ikke at nævne« en række arabiske massakrer, overgreb og militære operationer mod jøderne i Palæstina, der fandt sted i månederne omkring Irgun-gruppens massakre mod indbyggerne i den palæstinensiske landsby Deir Yassin den 9. april 1948.
Cains og nu Landlers anke er, at jeg i en P1-udsendelse om Hotel American Colony i Jerusalem kortfattet fortalte om massakren i Deir Yassin, men ikke kom ind på tilsvarende arabiske overgreb. De insisterer tilsyneladende, og helt i overensstemmelse med voldsspiralens og hævnens logik, på en slags øje-for-øje-journalistik, hver gang et emne berører konflikten i Mellemøsten.
At det i dette tilfælde ville være blevet en hel anden udsendelse, og at American Colony spillede en specifik, begrænset, humanitær rolle i episoden, ser de stort på. Jeg »nævnte ikke« arabiske massakrer, derfor er jeg »næppe antisemit«.
Kritikken er urimelig og modbydelig. Jeg nævnte heller ikke Holocaust, massakren i flygtningslejrene Sabra og Shatila, den israelske hærs fremfærd i Gaza,  Hizbollas raketangreb mod Galilæi eller 117 andre massakrer og modmassakre, for de ville også have været irrelevante for historien om Anna Spafford og hendes hotel.
Cavlingprisen til Information for '6. oktober'
Joachim Nielsen, Vanløse
Cavlingprisen skal gives til »en journalist eller en gruppe af journalister i samarbejde, der i særlig grad har udvist initiativ og talent i det forløbne år« - og i den henseende bliver det meget svært at komme undenom Information 6. oktober 2009, der satte helt nye standarder for visionær og progressiv journalistik.
Benny Lihme misser pointen
Peter Skaarup, MF og Dansk Folkepartis næstformand og retsordfører
Benny Lihme spørger mig retorisk her i Information (læserbrev 29. september): Hvorfor sænke den kriminelle lavalder, når vi har gode muligheder i den sociale lovgivning for at reagere konsekvent og håndfast?
Svaret er, at vi i Dansk Folkeparti kan konstatere, at de sociale myndigheder ikke formår at holde de unge ude af kriminalitet i tilstrækkeligt omfang.
I skrivende stund kan man således læse i telegram fra Ritzaus Bureau at »drenge helt ned til 14 år, nu indgår i bandernes selvbestaltede vagtværn, der har til opgave at sikre hele boligkvarterer mod 'indtrængende fjender' gennem overvågning og visitationer af tilfældigt forbipasserende. Det vurderer  lederen af Københavns Politis særlige bandeenhed, Henrik Svindt«.
Det er mig magtpåliggende at understrege, at en nedsættelse af den kriminelle lavalder til 12 år vil give de sociale myndigheder og politi- og anklagemyndigheden endnu et redskab i skuffen, det burde ikke kunne skade. Omvendt betragter jeg Lihmes automatmodstand mod en sænkning af lavalderen, som endnu en bekræftelse på, at de sociale foranstaltninger ikke slår til, ikke mindst, når det gælder de barske indvandrergrupperinger, som de danske  sociale myndigheder ofte  synes helt ude af stand til at håndtere positivt.
Havde Københavns  Kommune sat ind mod de 12-13 årige drenge, der nu som 14-årige agerer vagter ved Blågårds Plads, så havde vi måske ikke behøvet at insistere på at sænke den kriminelle lavalder, men det gør Københavns Kommune helt åbenbart ikke og det samme er tilfældet i mange andre kommuner.
Usmagelig mudderkastning
Nils Vest, filminstruktør
I de seneste år har vi oplevet, at et spinkelt politik flertal til højre for midten har sat sig tungt på medierne. Nu er  turen måske også kommet til Information?
Lørdagsavisens artikel af Marchen Neel Gjertsen om borgmesterkandidat Bo Asmus Kjeldgaard (SF) må stå til laveste dumpekarakter for sin underlødighed. Ud  over to kritikere er der bare smædeord i hobetal, uden kilder.
Politik kan være en beskidt affære, men denne artikel er endnu mere beskidt. Jeg kunne godt ønske mig  en undskyldning fra den  ansvarshavende redaktør.
Anonymt  karaktermord
Jan Andreasen (S), Kasper Johansen (R) og Manu Sareen (R), alle medlemmer af borgerrepræsentationen
Som politikere på Københavns Rådhus må vi tage afstand fra den type journalistik, som bedrives i artiklen om SF's Bo Asmus Kjeldgaard i weekendens udgave af Information.
Vi er i valgkamp i København. Det betyder, at tonen er hård og alle kneb gælder, når det handler om at få vores politik ud til vælgerne. Eller næsten alle kneb. Vi sætter klart grænsen ved  karaktermord baseret på anonyme udtalelser. Det undrer os, at anonyme kilder fra de politiske partier slipper af sted med at trække Bo Asmus Kjeldgaard igennem sølet og i samme åndedrag siger, at udtalelserne ikke har noget at gøre med  kommunalvalgkampen.
Den eneste kilde, der står frem med navn, er oven i købet et fremtrædende medlem af Enhedslisten. Det kommer ikke frem i artiklen og det er på ingen måder fair. Det gavner ingen - hverken vælgere, politikere eller debatten i almindelighed, når en ellers seriøs og velskrevet avis som Information vælger at lægge navn og spalteplads til et karaktermord på en af vores kollegaer baseret på anonyme kilder. Det tjener intet formål.
Vi kan på mange måder genkende den kritik, der kommer frem om Bo Asmus Kjeldgaard i artiklen, men vi kan ikke genkende Information og håber på ingen måde, at det er på det plan, vi skal diskutere politik i fremtiden.
Karaktermord på kollega
Mogens Lønborg (K), sundheds- og omsorgsborgmester i København
Et groft forsøg på karaktermord blev begået, da Information i weekenden den  3.-4. oktober bragte et portræt af min borgmesterkollega Bo Asmus Kjeldgaard fra SF.
Unuanceret, uden dokumentation og med brug af stort set kun anonyme kilder formåede Information at fremstille min politiske kollega som et upopulært og usympatisk fjols.
Portrættet må betegnes som et partsindlæg, hvor Informations ellers høje standard for sober og nuanceret journalistik fejlede.
Jeg håber ikke, at artiklen er et varsel om niveauet på avisens dækning af de  politiske forhold i København.
Silkevejen
Christian Braad Thomsen, København
I sit svar på min kritik af DR's filmpolitik (26. september) kommer tv-direktør Lars Grarup (3.10) ikke ind på, hvorfor DR nægtede at vise Jytte Rex' Silkevejen i hele fem år. Og når DR nu endelig vælger at vise filmen, hvorfor annoncerer de den så fejlagtigt som en kortfilm, når den jo er en spillefilm, og hvorfor placerer de den omkring midnat, når danske spillefilm normalt vises i  prime time?
Svaret er enkelt: DR vil i sit ubændige kunsthad sørge for, at så få som muligt ser filmen, hvorpå de kan argumentere med, at fordi det nu har vist sig, at kun ganske få interesserer sig for film på dette kvalitetsniveau, skal de for fremtiden ikke produceres.
Grarup undlader også at fortælle, hvorfor DR på fjerde år har nægtet at vise Jytte Rex' børnefilm Pigen med fletningen.

