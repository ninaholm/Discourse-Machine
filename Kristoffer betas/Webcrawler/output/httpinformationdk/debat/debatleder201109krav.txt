Krav til exit fra Afghanistan



 »Dette varvirkelig ikke noget særligt, men det var en hård dag for ambassaden og mine medarbejdere.«

Sådan lød i går USA's Afghanistan-ambassadør, Ryan Crockers, opsummering af tirsdagens militsangreb i den afghanske hovedstad.
Man må håbe, at de efterladte til de minimum syv indbyggere i Kabul, der blev dræbt af angrebene, ikke taler godt nok engelsk til at opdage ambassadørens udmelding. Han kalder det raketdrevne granatangreb på USA's ambassade og NATOs hovedkvarter så småt, at det kun er en »chikane«. Andre kunne opleve ambassadørens skuldertræk som en hån. Som en Kabul-indbygger ved navn Malek Tose sagde til Guardians reporter: »Afghanere dør, men for Amerika er det ingenting, fordi de kæmper overalt i verden.«
Det var meningen, at Kabul skulle være den sikreste by i Afghanistan. Og der er en grund til, at NATO-chef Anders Fogh Rasmussen såvel som ambassadør Crocker i går mod alle odds forsøgte at sælge den 20 timer lange nedkæmpelse af militsangrebet som en stor sejr for de afghanske sikkerhedsstyrker. Det er jo nemlig deres overtagelse af sikkerheden, som hele den vestlige tilbagetrækning hviler på. Kabul-angrebet demonstrerer, at de ikke engang hånd i hånd med ISAF er i stand til at sikre hovedstaden.
Eftersom koalitionsmedlemmerne åbenlyst er stålsat besluttet på at komme ud af Afghanistan, bør man som minimum redegøre for, hvilke minimumsmål vi vil garantere de civile afghanere før exitten. Hvad er planen for at sikre, at netop sikkerhedsmyndigheder, skoler og øvrige vestligt installerede prestigeprojekter ikke fortsætter med at være dødsfælder? Hvad er planen for at sikre, at der findes byer, hvor civile afghanere kan forsøge at leve civile liv? Som det ses i det fortsat ekstremt voldelige Irak, vil Afghanistan være glemt i de vestlige offentligheder, så snart vores soldater er hjemme. Det er nu, der skal stilles krav.

