Banal kunst



 ’Det er samfundets skyld’. Sådan messede man i 1970’erne og 80’erne for at forklare verdens uretfærdighed. Med den undskyldning kunne man som god venstreorienteret bekvemt ligge lunt og trygt i kølvandet på sin protestsang og være ’åh så kritisk’ og samtidig selv så ren og uskyldig som lammet.
I dag ser man kunstnere male billeder af lemlæstede danske politikere med store skudsår og blod ned ad ansigtet ud fra det samme refræn, nu blot ændret til: ’Det er politikernes skyld’.
Det er politikernes skyld, at Danmark igen er blevet en krigsførende nation. Det er deres skyld, at krigen er blevet en del af den danske virkelighed. Således lyder budskabet hos en række danske kunstnere med Simone Aaberg Kærn i spidsen, der står bag udstillingen Krig, kunst og Danmark, der åbner lørdag på Holstebro Museum.
Men er det virkelig, hvad kunsten her i 2013 har at byde på – i forhold til krigen og Danmark? Definitionen på kunst er, at den skal forny vores blik, skabe overraskelser og ny forståelse af det velkendte. Hvorimod værkerne på den her udstilling mest er en reproduktion af banale postulater. Hvis man vil rykke ved grænserne for de etablerede sandheder, skal man ikke bare rette skytset mod politikerne og fremstille dem med krigens sår. Nej, så må man ind og have fat dér, hvor det gør ondt. Det er for nemt at sige, at det bare er politikernes skyld. Og hvis det endelig er, så er det ’værk’ allerede lavet med malingsangrebet på Anders Fogh Rasmussen for 10 år siden.
Derfor, krigskunstnere, vis os i stedet, at krigen er en del af os og vores fælles fortælling. Vis os, at vi alle i en vis forstand har blod på hænderne, og at ingen bare kan krybe i skjul i lette bekvemmelighedszoner. Man må forvente, at kunsten er mere intelligent eller noget andet end politik. Ellers er den overflødig. For disse værker er banal politik oversat til kunst. Som er lig dårlig kunst.

