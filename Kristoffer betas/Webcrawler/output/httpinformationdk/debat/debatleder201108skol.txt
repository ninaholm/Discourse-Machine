Skolesyn: Dannelse eller ranglister?
Det virkelig triste ved Troels Lund Poulsens rangliste er, at den ikke bliver udfordret af et alternativt pædagogisk syn på skolen


 Undervisningsminister Troels Lund Poulsen (V) vil føre valgkamp om skolen på spørgsmålet om for eller imod ranglister af landets grundskoler. Ministeriet har for første gang offentliggjort listen, der er korrigeret for elevernes sociale baggrund, og Troels Lund Poulsen kan nu gå til angreb på oppositionen med kravet om mere åbenhed som vigtigste våben. For hvis man vil skjule noget for forældrene, så er det nok fordi, der er noget, der ikke er helt, som det burde være. Der er intet galt i at forholde sig til, hvorfor nogle skoler har en bedre kvalitet end andre. Det kan tal give en indikation af, men så heller ikke mere.
Statistikeksperter ryster på hovedet af ranglisten, fordi de mener, metoden trækkes langt ud over, hvad den kan holde. Forældrene vil næppe heller bruge listen til at vælge skole efter, men den giver til gengæld Troels Lund Poulsen en mulighed for at undgå at tale om alt det, der er gået skævt under den siddende regering. For eksempel dårlige resultater i de internationale PISA-målinger og det faktum, at flere og flere kommuner skraber bunden med hensyn til at overholde minimumstimetallet i centrale fag.
Men hvor efterlader det regeringsalternativet S og SF? De bliver sat i en position, hvor de har rollen som de systembevarende, der afviser at give forældre indsigt i oplysninger, som skolerne og ministeriet ligger inde med.
De to partier har opgivet idéudviklingen af det venstreorienterede pædagogiske projekt. Der, hvor de kunne svare igen med mere fokus på dannelse og udfordring af forestillingen om eleven som konkurrencestatens små soldater, er der rungende tavshed.
Det virkelig triste ved Troels Lund Poulsens rangliste er, at den ikke bliver udfordret af et alternativt pædagogisk syn på skolen.

