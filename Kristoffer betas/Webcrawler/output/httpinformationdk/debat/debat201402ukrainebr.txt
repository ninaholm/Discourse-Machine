Ukraine har brug for et EU, der kan finde balancen
EU må behandle både demonstranterne og Rusland med respekt samt tale med oligarkerne – ellers kan Ukraine snart komme på ny katastrofekurs


 
	Begivenhederne i Ukraine giver mindelser om andre østeuropæiske revolutioner: Stormen på magtens citadeller ligner omstyrtelsen af ​​Slobodan Milosevic i Serbien i oktober 2000. Den vilkårlige terror fra regimesnigskytter fra tage og bygninger ligner en gentagelse af angrebet på rumænske demonstranter i Bukarest i julen 1989. Og oligarkerne og det hemmelige politi, som arbejder bag kulisserne, aktualiserer den berømte sentens fra Lampedusas roman Leoparden om Siciliens Risorgimento: »For at tingene kan blive ved med at være, som de er, må alt forandres.«

	Men modsat regionens tidligere revolutionære erfaringer (minus Georgien) er Ukraine et højtspændt felt for stormagtsrivalisering. EU og USA ligger her på samme linje: Begge ønsker at forankre Ukraine i Europa. Men der er vigtige taktiske forskelle. Det blev gjort klart af en lækket telefonsamtale mellem Victoria Nuland, USA’s viceudenrigsminister, og USA’s ambassadør i Kijev. »Fuck EU,« sagde Nuland – en følelse, man må tro, nyder udbredelse i Washingtons udenrigspolitiske miljøer.

	Rusland bør ikke overses

	Enhver vestlig Ukraine-politik må forholde sig realistisk til Rusland. Det tilsiger alene geografien. Som et højtstående medlem af en lokal oligarks inderkreds for nylig betroede mig i Odessa: »I et område som det østlige Ukraine er der ingen skarp grænse mellem Rusland og Ukraine. Den flyder ud. Især når det gælder forbindelser mellem efterretningstjenester og militær.«

LÆS: Ukraine og Rusland spiller med musklerne

	Hvis ikke Rusland gives en central rolle, kan situationen komme ud af kontrol, og det kan bane vej for væbnet russisk intervention. Især den overvejende russiskorienterede Krim-region, hvor Rusland stadig lejer sortehavsflådebasen, kan med sine russiske kulturelle og politiske orientering med lethed udløse en farlig voldsspiral, som igen kan tjene til at legitimere indsættelse af russiske tropper.

	Vi ved, at Putin er sensitiv over for signaler, der kan opleves som diplomatisk ringeagt. Og at han siden Sovjets sammenbrud har følt, at Rusland ikke får tilstrækkelig respekt i den internationale arena. Det er netop hans længsel efter den respekt, der forklarer Putins nostalgi med hensyn til sovjettiden og sovjetimperiet.

	Det kan også forklare, hvorfor Rusland lækkede Nulands telefonsamtale. Vesten formaner ofte Rusland om ikke at blande sig i det uafhængige Ukraines anliggender. Men i telefonen hører vi Nuland tilkendegive sin holdning til navngivne ukrainske oppositionspolitikere. Vitali Klitsjko bør udelukkes fra enhver ny regering, siger hun, hvorimod Arsenij Jatsenjuk bør få en central plads.

LÆS: Ukraines parlament godkender koalitionsregering

	Ruslands irritation over ’hykleriet’ forstærkes af Putins svigtende dømmekraft i forhold til ukrainsk politik. Udenrigspolitisk kunne han fejre succes i Syrien, da han sidste sommer fik udmanøvreret USA og afværget et militærangreb på Assads kemiske våben. Også vinter-OL i Sotji har været en triumf, i det mindste set fra Putins perspektiv. Men fadæsen i Ukraine truer med at overskygge succeserne. I årevis holdt han fast i præsident Janukovitj som Kremls håndgangne mand, uanset at Janukovitjs valgsvindel udløste Den Orange Revolution i 2004. Og uanset at Janukovitj bærer hovedansvaret for den seneste revolution på grund af sin kleptokratisk-korrupte politik.

	Ingen oplagt EU-løsning

	Hvis EU i den nuværende kritiske situation skal hjælpe Ukraine i stedet for at sende landet længere ned ad vejen til helvede, er der ingen vej uden om at afsøge mulighederne for samarbejde med Rusland.

	De ukrainske demonstranters fokus på EU-associeringsaftalen som politisk platform har mest metaforisk karakter. Da aftalen faldt, blev det simpelthen anledning til at konkretisere afskyen over den altgennemsyrende korruption i Ukraines politiske og økonomiske elite. Demonstranterne har givet været mindre opmærksomme på, at det vil kunne tage mange år, før EU’s integrationsprocesser bærer reelle økonomiske frugter.

LÆS: Ukrainerne på vej mod økonomisk hestekur

	Selv hvis associeringen kommer på sporet nu, vil det ske i en periode med hidtil uset uro i EU. Hvilken strategi vil EU mon anlægge for at håndtere Ukraines giftige kombination af faretruende bankerot og svindende valutareserver? Unionens øjensynlige universalløsning – nøjsomhed og stramninger – vil næppe bekomme Ukraines masser vel, hverken i den vestlige eller østlige del af landet.

	For EU er der også god grund til at engagere sig i det østlige Ukraine, især i minedriftsregionen Donbass. En faktor, der undertiden overses i Ukraines kludetæppe af kulturelle og politiske forskelle, er, at det østlige Ukraine er økonomisk mere produktivt end det vestlige Ukraine. Og har markant højere levestandard.

	Det fører os igen frem til en skikkelse, som ingen vover at se bort fra i forhandlingsprocessen om at styre Ukraine fri af eskalerende vold – Rinat Akhmetov, Ukraines rigeste mand og überoligark i Donetsk (han er ikke russer, men stammer fra det tatariske mindretal i Sydukraine).

LÆS: EU-Kommission drøfter økonomiske løsninger for Ukraine

	Akhmetov har været Janukovitjs væsentligste sponsor i årevis og har sandsynligvis været med til at overtale Kreml til at satse sine penge på Janukovitj. Men han har også gode kontakter i Washington og større europæiske hovedstæder, for han ved, at selv i det østlige Ukraine er det uklogt at lægge alle æg i samme kurv. Akhmetov bliver med sikkerhed en væsentlig samtalepartner i, hvad der er tegner til at blive et lidet misundelsesværdigt dilemma for EU-politikken.

	På kort sigt må det for EU’s udenrigspolitiske beslutningstagere dreje sig om at skubbe Ukraine væk fra et katastrofalt og voldeligt kollaps. På det lidt længere sigt vil det handle om at finde en kurs, der både kan imødekomme demonstranterne og signalere behørig respekt for Rusland. Udfordringer findes ikke meget vanskeligere end denne.

Misha Glenny er britisk journalist med speciale i Sydøsteuropa

© The Guardian og Information Oversat af Niels Ivar Larsen

