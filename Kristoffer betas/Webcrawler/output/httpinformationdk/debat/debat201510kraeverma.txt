Det kræver sin mand at blive kvinde
Og det kræver sin kvinde at blive mand. Men jeg er nærmest lykkelig for min beslutning og spidser derfor ører, når jeg hører de mange historier i medierne om, hvor slemt det er at være transkønnet


 Jeg står op hver morgen og er glad. Nærmest lykkelig, selv om det ikke forventes i min situation. Det har jeg gjort i snart seks år. Efter nogle års tilløb stod jeg frem som transkønnet. Lykkelig fra første dag. Hvorfor skulle jeg ikke være det? Det var jo mit inderste ønske om et godt liv, og nu var det der.
Jeg har altid været feminin, og efter år hvor jeg forsøgte at leve op til at være et rigtigt mandfolk, gav jeg op.
Så nu bevæger jeg mig frit rundt i virkelighedens verden, og med tiden har den lært at acceptere mig. Jeg har fået et nyt cpr-nummer, som jeg selv har kæmpet for i forreste kamplinje, da jeg indså, at man selv må gøre noget for et godt liv. Men sådan har det ikke altid været!
De første år var mit møde med det danske transmiljø, hvor der blev afholdt arrangementer og møder, lidt af en blandet oplevelse. Det var, og er, en lidt lukket verden, og det stod snart klart for mig, at hvis man skulle udfolde det gode liv, måtte man bryde ud og træde ind i den virkelige verden. Stå ansigt til ansigt med livets realitet: Du har skiftet køn!
Det var jo noget, jeg selv havde gjort, så jeg kunne ikke uden videre forlange, at alle andre kunne forstå og acceptere det. De kendte mig jo som en dreng og senere som en mand, der var en del af det sociale liv.
Så det var ikke helt så enkelt. Jeg skulle kæmpe for mit nye køn. Holde fast og insistere på, at det var mig. Det krævede mod at tage til en storfødselsdag i familien eller møde venner og bekendte på gaden. Eller blot gå ud blandt folk. I biografen, til koncert eller til borgermøde.
Jo, det kræver sin mand at blive kvinde – og sin kvinde at blive mand! Verden er tokønnet, og dette enten/eller, binære begreb, er svært at bryde. Så jeg har måttet leve med et flydende han/hun hen ad vejen, men tager det egentlig ikke så tungt.
Desperation og angst
I den første tilløbstid troede jeg, at alle de transkønnede, jeg mødte, var glade mennesker, der nød deres køn. Men sådan var det ikke. Slet ikke. Møder og arrangementer blev altid afholdt sådan, at der var adgang til lokalerne uden at blive set. Mange levede et ensomt liv foran skærmen, hvor de kunne sende deres redigerede billeder ud på nettet og være dronning for en tid. Sådan var virkeligheden bare ikke. Mange ville ikke fotograferes af angst for at blive genkendt, andre havde en lidt for stor trang til alkohol, og atter andre måtte betegnes som psykisk ustabile.
Sådan var det, og sådan er det vel stadig. Modet og angsten for at blive opdaget er to sider af samme sag, og det fylder meget. Man kan enten krybe i skjul eller hoppe direkte ud i det.
Jeg gjorde det sidste og har ikke fortrudt et sekund. Derfor spidser jeg altid ører, når jeg hører de mange historier om, hvor slemt det er at være transkønnet. Om desperation og angst. Om depressioner og nedture og ikke mindst om den paranoia, der er så udbredt blandt danske transkønnede, og som sluges råt af medierne: Vi er forfulgte og undertrykte – især af de danske myndigheder med Sexologisk Klinik i København i forreste række. Men jeg kender faktisk rigtig mange glade og tilfredse transkønnede. Også mange, som har haft en positiv oplevelse med deres behandling på Sexologisk Klinik.
Uddan flere
Men det er ikke godt nok, at klinikken i København skal danne udgangspunkt for al behandling af transkønnede.
I juni 2014 fik Danmark en meget fri lov om skift af det juridiske køn, som er til stor gavn. Samtidig strammede man reglerne for hormonbehandling af transkønnede, fordi en københavnsk gynækolog havde været på kant med gældende regler. Nu skal al udredning for at komme i hormonbehandling foretages af Sexologisk Klinik i København. Det har øget presset på den monopolagtige klinik. Jeg har som formand for Foreningen Af Transkønnede I Danmark holdt møder med andre sexologiske klinikker i Danmark. Det viste sig nemlig, at ingen af dem havde søgt om tilladelse til den speciallæge-funktion, som man besidder i København. Problemet var altså ikke, at der eksisterede et offentligt monopol, men snarere, at ingen andre havde søgt om opgaven.
Der er vist ændringer på vej med åbningen af andre steder i Danmark, men stadig sådan, at den udredning, behandlingen skal starte med, foregår i København. Og her er det egentlige problem. I dag rejser transkønnede på kryds og tværs igennem Danmark for at komme til en 40 minutters samtale i København. Det skønnes, at det koster regionerne omkring en halv million kroner om året alene i rejseudgifter, for ikke at tale om tabt arbejdsfortjeneste, tabt studietid m.m.
Man kan så spørge sig selv, om det virkelig er utænkeligt, at man uddanner eller efteruddanner folk i provinsen til at varetage den udredningsfunktion, som Sexologisk Klinik har monopol på? At have 60-70 transkønnede konstant rejsende til og fra København må immer væk være noget dyrere end at have tre-fire medarbejdere siddende i provinsen. Regeringen er jo alligevel i gang med at udflytte de offentlige institutioner til provinsen?
Den nuværende praksis fremmer illegal brug af hormoner, og det danske system med kun et enkelt behandlingssted matcher slet ikke transkønnedes tiltagende synlighed i det offentlige rum, ligesom der ofte kan være tvivl om diagnosegarantier, behandlingshorisonter, klageadgang etc.
Minoritet i minoriteten
Jeg har ikke haft overskud til at tage mig af ’de tekniske’ forandringer. Hormoner og kirurgi. Jeg har været for travlt optaget af det vigtigste for mig: det sociale kønsskifte, som alt i alt handler om at genopbygge et netværk i det nye køn, få venner og veninder. Der var jo sket en vis ravage i mit gamle netværk. Det har også fyldt meget at komme ud på arbejdsmarkedet igen, efter nogle år udenfor.
Jeg har højt til loftet her, hvor jeg bor i det vestjyske, og er fri for den gruppepåvirkning, der ofte sker i indspiste minoritetsmiljøer i storbyerne. Jeg kan ikke skyde skylden på nogen for det valg, jeg selv har taget, om at leve frit i mit oplevede køn. Efter bedste evne.
Og jeg ser dem! De mange transkønnede, der lever rundt om i landet. I provinsbyerne, i landsbyerne og på landet. Jeg kender mange af dem. De er som oftest glade og tilfredse, arbejder og indgår i lokalsamfundet, hvis de ellers opfører sig ordentligt og ikke er for outrerede. Men de er ikke interessante for de danske medier. Det er, som om glade transkønnede er en minoritet i minoriteten.
Men de danske sundhedsmyndigheder burde vågne op og få deres behandling af transkønnede på omgangshøjde med det, den forrige regering leverede med det juridiske kønsskifte.
I dag er situationen i Danmark den lidt absurde, at det er nemmere at skifte køn end at få et korrekt modsatkønnet navn eller at få en hormonbehandling.
Man kan ikke give og tage med samme hånd. Men man kan heller ikke give det offentlige skylden for alt. Man må selv gå ind i kampen for et bedre liv.
Måske et nærmest lykkeligt liv!
Irene Haffner er organist og formand for Foreningen Af Transkønnede I Danmark

