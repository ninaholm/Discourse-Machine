Efter attentat: LA kræver ytringsfrihed til folketingsdebat
Liberal Alliance vil have ændret blandt andet racismeparagraffen, så ytringsfriheden udvides. S afviser.


 Ytringsfriheden er under pres i Danmark.
Det mener i hvert fald Liberal Alliances politiske ordfører Simon Emil Ammitzbøll efter det formede attentat mod debattør, islamkritiker og formand for Trykkefrihedsselskabet Lars Hedegaard.
Derfor har Liberal Alliance rejst en forespørgselsdebat i Folektinget for at få svar på, hvad regeringen vil gøre fremadrettet for at sikre ytringsfriheden for borgere i Danmark.
Konkret går Liberal Alliance ind for en afskaffelse af blasfemi- og en begrænsning af racismeparagraffen.
- Alle er enige om, at vi skal værne om ytringsfriheden og det frie ord, men som lovgivningen er i dag, er der ikke fuld ytringsfrihed, blandt andet på grund af blasfemi- og racismeparagrafferne, siger Simon Emil Ammitzbøl.
Derfor kræver han at få konkrete forslag fra regeringen til, hvordan ytringsfriheden sikres.
- Vi er nødt til at få nogle konkrete forslag på bordet fra regeringen om, hvad den vil gøre for at sikre, at alle borgere fortsat kan ytre sig uden at skulle frygte for deres liv, siger ordføreren.
Men der bliver ikke pillet ved racismeparagrafferne, siger retsordfører for Socialdemokraterne, Ole Hækkerup. Derimod er blasfemiparagraffen allerede ved at blive set på af straffelovsrådet.
- Med hensyn til blasfemi vil vi gerne se, hvad straffelovsrådet kommer ud med, men racismeparagraffen mener vi ikke, at der skal røres ved. Jeg mener ikke, at man kan sige, at det er de danske love og paragraffer, der forhindrer en fri debat i Danmark.
- Det er en politimæssig opgave at sørge for at overvåge, opklare og stoppe dem, der forsøger at true de værdier, vores samfund bygger på. Og så snart de omsætter ord til handling at slå ned på det, siger han.
Ole Hækkerup er dog åben for en debat om emnet.
- Jeg synes, at det er fint at få en debat om ytringsfriheden. Det bedste forsvar for ytringsfriheden er jo at bruge den. Jeg synes hele tiden, at det er relevant at diskutere ytringsfrihed, så det er vi til enhver tid meget parate til, siger han.
