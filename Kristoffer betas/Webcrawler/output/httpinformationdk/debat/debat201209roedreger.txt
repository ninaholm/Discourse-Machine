Rød regering har amputeret velfærdssamfundet
Under forhandlingerne af skatteaftalen gav regeringen indtryk af, at reguleringen af overførselsindkomsterne skulle være midlertidige. Det står der imidlertid intet om i den netop vedtagne reform


 Da et flertal i Folketinget i sidste uge trykkede på de grønne knapper og vedtog skattereformen, markerede det et af de alvorligste angreb på den danske velfærdsmodel i mange år. Skatteaftalen indebærer nemlig et opgør med det grundlæggende princip om, at pensionister og arbejdsløses indkomst skal følge med den almindelige velstandsudvikling i samfundet.
I de seneste 25 år har et bredt flertal i Folketinget været enig om, at dagpenge, kontanthjælp og pensioner nogenlunde skulle følge lønudviklingen. Dog fratrukket 0,3 pct. til den såkaldte satspulje. Når lønningerne steg en, to eller tre procent, så fulgte overførslerne næsten samme procentvise stigning. Når lønningerne stagnerede, skete det samme for overførslerne.
Den historiske enighed var velbegrundet. Hvis overførslerne ikke følger lønudviklingen, vil den sociale tryghed og økonomiske lighed i samfundet udhules.
Derfor var det et chok for mange, at opgøret med den solidariske regulering skulle komme fra en socialdemokratisk ledet regering, og at regeringen tilmed fravalgte en skatteaftale med Enhedslisten, som fastholdt den normale regulering af overførslerne.
De konkrete økonomiske konsekvenser af aftalen er efterhånden velkendte: For en dagpengemodtager betyder aftalen over 6.660 kroner mindre om året efter skat, for en førtidspensionist 6.540 kroner. Og for en kontanthjælpsmodtager 4.220 kroner mindre.
Ingen tilbagerulning
Men konsekvensen af den endelige aftale er faktisk endnu mere vidtgående og alvorlige. Under forhandlingerne gav SRSF-regeringen indtryk af, at der kun var tale om en midlertidig lavere regulering i perioden fra 2016-2023. Herefter ville overførslerne igen skulle følge den almindelige lønudvikling.
Der er imidlertid ikke et ord i aftalen om, at overførslerne efter 2023 igen skal følge den almindelige velstandsudvikling. Aftalen indebærer alene, at det eksisterende forlig om reguleringen opsiges fra 2016, og at overførslerne reguleres lavere i de følgende fem år. Og højrefløjen har allerede gjort det klart, at de ikke har intentioner om, at overførslerne igen skal reguleres normalt efter 2023, mens de radikale indtil videre har uld i mund.
Det forhold er netop det mest katastrofale ved sommerens aftale. Efter 25 år, hvor en nogenlunde rimelig regulering af overførslerne har stået mejslet i granit, er sluserne nu åbnet. Der er næppe store chancer for, at overførslerne igen vil blive reguleret i takt med lønningerne. Tværtimod vil det være stærkt fristende for fremtidige regeringer at skrue på håndtaget igen. Hvorfor ikke regulere med 0,1; 0, 2 eller 0,5 procent lavere, når der næste gang skal finansieres nye skattelettelser?
Betyder liv på 2. klasse
Konsekvenserne for vores samfund er dramatiske. Mennesker på førtidspension som følge af nedslidning, sygdom eller handicap vil skulle leve på 2. klasse. Uden samme fremgang i levestandard som deres raske medborgere. Dermed vil de og deres børn i endnu højere grad end i dag blive hægtet af det sociale liv, som andre danskere har.
Men også raske danskere vil mærke konsekvenserne, når de rammes af arbejdsløshed. Indkomsttabet ved arbejdsløshed er allerede højt i dag. Men i fremtiden vil det bare vokse. Det har alvorlige konsekvenser for den enkelte, når selv korte perioder med arbejdsløshed kan medføre, at boligen må sælges eller fraflyttes, fordi der ikke er råd til terminerne. Fra en situation, hvor arbejdsløshed godt nok indebar en økonomisk udfordring, risikerer det i fremtiden at betyde økonomisk ruin.
Farvel til flexicurity
Konsekvenserne for samfundet er også alvorlige. Danmark har i mange år brystet sig af den unikke flexicurity-model, som kombinerer en høj tryghed ved arbejdsløshed med langt lempeligere regler for at fyre og hyre end i vores nabolande.
Men når dagpengene ikke længere sikrer et reelt forsørgelsesgrundlag, vil lønmodtagerne med god grund kræve større jobsikkerhed og længere opsigelsesvarsler. Ingen kender de økonomiske konsekvenser af forandringerne.
Regeringen har stadig et par års mulighed for at trække i bremsen og få annulleret den lavere regulering af overførslerne, før den træder i kraft i 2016.
Men selv hvis regeringen får ryddet op, er det desværre et faktum, at der med aftalen er åbnet for en sluse, som bliver meget svær at lukke igen. Og en fremtidig højrefløjsregering vil formentlig give los uden at blinke. Det er næsten ikke til at bære, at en socialdemokratisk ledet regering har ansvaret for at vingeskyde den solidariske velfærdsmodel.
 
Pelle Dragsted er politisk rådgiver i Enhedslistens folketingsgruppe

