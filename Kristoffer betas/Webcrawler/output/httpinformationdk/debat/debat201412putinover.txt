Putin har overspillet sin hånd
Ruslands præsident har mistet Ukraine, undervurderet Vestens beslutsomhed, kastet sit land ud i økonomisk krise og talt sig selv op på en nationalistisk hest, han får svært ved at komme ned fra igen



 Vil Vladimir Putin stadig smile, når han skåler for det nye år med et glas Krim-champagne? Vil han se tilbage med tilfredshed på et 2014, som han selv – mere end nogen anden – gjorde til et turbulent og dramatisk, ja forrykt, år for Rusland og Europa? Helt uberettiget ville et smil ikke være. Manden i Kreml har vist verden, hvad Rusland er i stand til. Han har ved kupmanøvrer uden direkte tab genindlemmet Krim i Moder Rusland og skal nu ikke længere bekymre sig for Sortehavsflådens fremtid. Halvøen, hvor Sovjetunionen i sin tid havde atomubåde udstationeret, er sikret som et strategisk aktiv for Putin. Herfra kan han beherske Sortehavet til Tyrkiets kyster.
I Østukraine har Putin vist, at han også kan dominere udviklingen i et naboland. Ukraine er militært for svagt til at vinde en sejr, og Vesten kan ikke gribe til direkte våbenmagt her. Det har Putin indset og draget fordel af. Ganske vist har han lige nu skruet en smule ned for krigen i Østukraine, men han kan uden videre skrue op igen efter behag.
Alt dette har han hjemme og i udlandet fulgt op med en propagandakampagne uden sidestykke. Hvor usandsynlige fantasierne om et fascistisk regime i Kiev eller moderlandets ret til Novorossija end må forekomme, så har begge temaer slået an hos langt de fleste russere. Og hvad Ruslands angivelige angst for at blive omringet angår, er dette motiv sågar blevet godtaget i brede dele af den europæiske opinion som retfærdiggørelse for Kreml-herskerens handlinger.
Sidst, men ikke mindst, har den russiske præsident med genindlemmelsen af Krim løst sit største indenrigspolitiske problem: Russernes begejstring for ham var begyndt at dale, uanset hvor meget de stadig foretrækker at tro på en karismatisk leder. Nu er han tilbage, så populær som i sin første storhedstid. Hans Krim-eventyr har udløst national eufori og ny Putin-mani. Hvor det i begyndelsen af 2014 var langt under halvdelen af russerne, der var tilfredse med deres præsident, er Putins popularitetstal i dag oppe på 70 procent eller mere.
Ukrainsk selvforståelse
Det andet glas champagne, som Putin kan forkæle sig selv med i det nye år, vil dog have en besk eftersmag. Ruslands økonomiske situation udvikler sig fra kritisk til katastrofal. Olieprisfaldet, som amerikanere og saudiere har drevet frem, har ramt Rusland hårdt, men også sanktioner lammer den russiske økonomi. Inflationen nærmer sig ti procent-mærket, og en recession er uafvendelig. Udsigterne for det kommende år er dystre.
Da folkeopstanden eskalerede på Maidan, og Janukovitj flygtede, reagerede Putin hurtigt – og med taktisk kløgt. Men strategisk har han fejlet. Han havde ikke forudset, at Vesten ville reagere så beslutsomt og enigt. Putin drev EU til omsider at træde i karakter som udenrigspolitisk spiller med koordinerede aktioner. Under Berlins ledelse har EU-landene set deres fælles enhedskurs som vigtigere end de enkelte staters individuelle relationer til Moskva. Dette er bemærkelsesværdigt, fordi det ikke på forhånd var indlysende.
Putin har også forregnet sig, hvad angår Ukraine. Han har undervurderet ukrainernes vilje til national enhed og evner til at yde militær modstand. Vel er Ukraine stadig både politisk og økonomisk trængt, og Moskva kan endnu gøre meget for at destabilisere det. Men ét har Putin med sikkerhed opnået: Når ukrainerne i dag mere end nogensinde forstår sig selv som en nation, skyldes det netop konfrontationen med Moskva. Hvad der igennem 25 års uafhængighed endnu kun var ufuldkomment, har han fuldbragt gennem få måneders aggression.
En nationsopbygning er sat i bevægelse, og uanset hvor vellykket denne proces vil blive på længere sigt, står så meget klart: Putin har mistet Ukraine for Rusland, efter alt at dømme for al overskuelig fremtid.
Tabet af Ukraine er navnlig fatalt for Putins planer om at danne en Eurasiask Union. For Ukraine har dette tog definitivt forladt perronen. Det gjorde Kiev klart ved sin opsigelse i sidste uge af sin alliancefri status. Landets orientering mod Vesten er fremover entydig. Den krig, som Putin iværksatte i den sydøstlige del af Ukraine, opskræmte selv de af Ukraines borgere, der føler sig sprogligt og kulturelt forbundne med Rusland. Vel har Putin ført sin ’hybridkrig’ under store fanfarer, men også uden en plan. Putin ville gøre det klart for Vesten: Ukraine er vores indflydelsessfære, og det må I acceptere! – men en politisk vision for ’folkerepublikkerne’ Donetsk og Luhansk har han ikke været i stand til at fostre.
Nationalistisk rus
Vil Putin nu forsøge at stoppe konfrontation med Vesten? Retorisk har han ikke gjort det nemt for sig selv at redde ansigt. Hans ord om Krim som Ruslands ’Tempelbjerg’ og sammenligninger af Ruslands nuværende situation med forsvarskrigen mod Hitler har gjort det svært, ja, måske umuligt for ham at komme ned fra den høje nationalistiske hest, han har besteget. Så meget desto mere fordi han har hensat sine landsmænd i nationalistisk rus. Af ham forventer de ikke et tilbagetog, men flere ’patriotiske’ bedrifter. Putin er således blevet sin egen fange. Endnu er stemningen i Rusland så patriotisk opgejlet, at russerne forventer, at de nuværende vanskeligheder lader sig overvinde. Putin holder de foreløbig ikke ansvarlig.
Det står dog fast, at Putin fatalt har fejlbedømt smertetærsklen i både Vesten og Ukraine. For ham er faren, at den elite af magtfulde oligarker, som han omgiver sig med, i sidste ende beslutter sig for at trække tæppet væk under ham for at normalisere forholdet til Vesten, beskytte deres økonomiske interesser og oversøiske investeringer og genoprette russisk politiks troværdighed. Uanset om 2015 vil bringe et sådant magtskifte, er konstateringen uafviselig: Putin har overspillet sin hånd.
Markus Wehner er tidligere Moskva-korrespondent for Frankfurter Allgemeine Zeitung
© FAZ og Information
Oversat af Niels Ivar Larsen

