Politisk vækkelse
Journalist og forfatter Ejvind Larsen fortæller om sin opvækst på Amager, om sin mor og sin familie. Han mindes besættelsen og undergangsstemningen i efterkrigstiden, der blev hans intellektuelle og politiske udgangspunkt
 Ejvind Larsen mindes den befriede og befriende jubel, Montgomerys indtog af Amager Landevej og Amagerbrogade og så videre øjeblikkelig udløste i det lille køkken på Jansvej. Arkivfoto fra befrielsen


 – Kapitel 1 –
Stedet her er nærmest, hvor jeg voksede op. I Vartov gik mine forældre i kirke hos pastor Balslev stort set hver søndag, og der var ikke mange onsdage, de – eller i hvert fald min far – ikke også var her til foredrag i Højskoleforeningen, hvis det da ikke var ovre i Grundtvigs Hus i Studiestræde. Og så gik min søster og jeg til folkedans om lørdagen. Det var også i Vartov!
Noget så folkeligt, festligt og fornøjeligt, men sådan var det ikke uden videre. I hvert fald ikke bare festligt og fornøjeligt. For ellers er stedet, hvor jeg voksede op, ude på Amager, ved enden af Amagerbrogade, Sundbyvester Plads, hvor datidens linje 2-sporvogn havde sin sløjfe, ned ad Wibrandtsvej mod Sundet, Øresund, anden sidevej på højre hånd, Jansvej, nr. 9, en lille villa i to etager med hver sin lejlighed fra slutningen af 1920’erne.
På det sted – med almennyttigt boligbyggeri Havebyen i gule mursten for arbejderklassen og ellers små villaer i alle farver og materialer og bungalower til den nye klasse af laveste middelklasse, der lige har fået snuden over proletarskorpen – voksede jeg op til hverdag fra og med 1936. Med ikke ét forsamlingshus i nærheden. Eller en DGI-idrætsforening, eller en andelsvirksomhed (bortset fra Brugsen oppe på Amagerbrogade), eller en friskole, eller en højskole, eller en foredragsforening. Ikke én af mine kammerater fra gaden eller skolen, Skolen ved Sundet, havde forældre, der gik i kirke hver søndag. De gik aldrig i kirke. Undtagen juleaften måske – og så selvfølgelig når et eller andet familiemedlem skulle døbes, konfirmeres, giftes eller begraves.
De så mistænksomt efter os søndag morgen ved nitiden, når vi gik ned til sporvognen med salmebogen i hånden. De skulle heller aldrig til foredrag om onsdagen om verdenskrigen eller arbejdsløsheden eller Sydslesvig, Det brændende Spørgsmål, eller Joakim Skovgaards nymalede fresco-malerier i Viborg Domkirke, eller Grundtvigs bidrag til Grundloven, eller Darwin og troen på Gud, eller modstandsbevægelsen, eller Vilhelm Andersens udlægning og lattermilde enmandsopførsel af Holbergs komedier, eller dampmaskinens opfindelse.
De gik aldrig til foredrag. De havde heller ikke en reol med bøger, knap en hylde. De holdt heller ikke to aviser på én gang, Berlingske Tidende, som min bedstefar oppe på førstesalen holdt, og Kristeligt Dagblad, som vi holdt. Den sidste var der mange, som slet ikke kendte, og slet ingen der overhovedet holdt. Og da senere også Information kom til, blev det, ja, næsten ensomt at være så folkelig.
 Ejvind Larsen mindes den befriede og befriende jubel, Montgomerys indtog af Amager Landevej og Amagerbrogade og så videre øjeblikkelig udløste i det lille køkken på Jansvej. Arkivfoto fra befrielsen
Erik Petersen
For Information kendte mange heller ikke. De sang heller ikke af Højskolesangbogen, når der var familie- og vennekomsammen. Med på Grunden ved Damhussøen, når det blev sommer, og spille kroket og se dilettantholdet spille Molbechs Ambrosius skulle de heller ikke. Læse B.S. Ingemanns romantiske middelalderromaner gjorde de aldrig. Selv læste jeg Erik Menveds Barndom 13 gange. Men i søndagsskole måtte jeg bestemt ikke gå, selv om man dér fik glansbilleder og hørte om den søde Jesus, og heller ikke være spejder med kammeraterne måtte jeg, for det var jo indremissionsk og frelst på en forkert måde. Og når jeg i det hele taget gik på Skolen ved Sundet, skønt alle mine kammerater på gaden gik i den stik modsatte retning på Højdevangens Skole, så skyldtes det, at mine forældre var så folkelige, at de sært nok også dér skulle skille sig ud og absolut have mig på den anden skole, for den havde en grundtvigsk skoleinspektør, Poul Hartlings far for resten, havde de fundet ud af. Mor rendte simpelthen socialdemokraterne på Rådhuset så vedholdende på døren, at de til sidst opgav og gav mig lov til som den eneste på gaden at blive forflyttet til Skolen ved Sundet, fordi den havde en grundtvigsk inspektør for 1.200 elever, som han dog ikke nåede at præge lige intenst for alles vedkommende. Men måske nogen af lærerne?
Fra aber og blomster
Hvornår jeg begyndte at spekulere over, hvorfor det at være folkelig er at være ensom og måske også lidt sær – i hvert fald på Jansvej med tilknytning til stedet her – står mig ikke klart, men det begyndte vist i ni-tiårsalderen. At jeg i hvert fald godt kunne ønske mig, at mine forældre ikke risikerede at bære salmebogen i venstre hånd, så min nærmeste gadekammerat Ejnars forældre, Sørensens, kunne se det fra deres vinduer på hjørnet af Jansvej og Wibrandtsvej søndag morgen. Eller at netop min mor som den eneste skulle troppe op og klage over, at vi 42 drenge i klassen var blevet udsat for kollektiv afstraffelse, fordi én havde begået en ulydighed, og ingen af os andre ville stikke ham.
Vi blev stillet op i række og geled foran katederforhøjningen og fik af læreren hver et gok i maven, så vi efter tur segnede om. Det klagede mor over til grundtvigianeren på inspektørkontoret, men hvorfor hun og kun hun nu også skulle gøre sig bemærket her …? Hvad der gudbedremig gentog sig, da den meget unge, spændstige geografi- og naturlærer gav os vores første indføring i evolutionsmiraklet, og jeg rakte fingeren op og fik ordet og lov at rejse mig for at give ham og Darwin tilslutning ved at citere fra Torry Gredsteds Paw i Urskoven: »Fra aber og blomster vi stammer ned/ min bedstemor var et jordbærbed«. Hvilket på stedet indbragte mig en syngende lussing, hvilket på mindre end et døgn indbragte Poul Hartlings far nok et besøg. Af min mor. Der ellers var meget afholdt af både naboer og min klasse- og dansklærer, hr. Jansen, og ved skolens fællessang hver mandag morgen, hvor mor var en af dem, der sang højest, men måske ikke altid helt så rent, som hun selv troede.
For mig var mobningerne i vores to drengeskolegårde mod svagere kammerater, når de blev holdt under vandhanen i alle de mange minutter, de overbebyrdede gårdvagter var optagede andetsteds, så modbydelige, at jeg gjorde mig umage for at få frataget frikvartererne og som ’straf’ være tvunget til at blive oppe i klassen for at tørre tavlen rent og rydde op. Dog, den nævnte Jansen og tegnelæreren holdt jeg meget af. Og skolehaverne. Og flere af skolekammeraterne. Som jeg så igen skulle skilles fra allerede efter femte klasse og den forfærdelige mellemskoleprøve for 11-12-årige, fordi mit noget så grundtvigske hjem insisterede på, at jeg for enhver pris og måske som ene mand skulle i Christianshavns Gymnasiums eksamensmellemskole, hvis jeg overhovedet kunne komme det. Var det virkelig folkelighed?
’De kom slet ikke ind’
Og så var der det med krigen og besættelsen og modstandsbevægelsen og Information. Hvad den sidste angår, havde den en af mine onkler som engageret læser, især af dens grundlægger og chefredaktør, Børge Outze, som derfor kraftigt blev anbefalet far – der dog fandt Information for hedensk og hellere ville have Kristeligt Dagblad, indtil onkel Håkon opdagede min glubende interesse for hans propaganda af Information, som han derefter begik det kup at forære sin svigerfar, min bedstefar oppe i førstesalen, et kvartalsabonnement på. Skønt bedstefar havde kylet Politiken hen ad gulvet hos en anden af sine svigersønner, gentegnede han abonnementet på Information kvartal efter kvartal efter kvartal, indtil jeg selv blev ansat på avisen.
Ikke fordi jeg tror, bedstefar en eneste gang åbnede den – han havde en anelse om, at det ville han nok ikke kunne tåle – men fordi jeg hver eftermiddag, når jeg kom hjem fra skole, måtte op til ham for at låne den. Og så fik han da en lille snak med barnebarnet. Som han jo kunne se blev mere og mere ivrig med den og den modstandsbevægelse, som den var rundet af, og det retsopgør eller mangel på samme der nu udspillede sig under straffelovstillægget med tilbagevirkende kraft.
Sådan var åbenbart det grundtvigske, de skulle gerne være engagerede, men forskellige, og i hver sin kirke gik de, men præsterne skulle alle være grundtvigske og helst uenige. Far fik ikke lov at blive synderligt aktiv i modstandsbevægelsen, fordi man skønnede hans helbred for svagt, men da kampen var omme, og Frit Danmark i 1945 udsendte sin Hvidbog, købte han og forærede mig den, da jeg i 1948 blev 12 år, med ordene: »Så kan du til sin tid, når du bliver voksen, selv konstatere hykleriet. Som alle de politikere og deres vælgerflertal nu opviser, når de i dag foregiver, at skønt de samarbejdede med tyskerne under Besættelsen, var de i virkeligheden på modstandsbevægelsens side. Den modstandsbevægelse, der netop først og fremmest ønskede at bryde med samarbejdspolitikken.«
Og far havde understreget og på forsiden henvist til siden med statsminister Vilhelm Buhls indtrængende opfordring i en radiotale til det danske folk den 2. september 1942 om at stikke modstandsbevægelsen: »Vær med til at gøre det klart for alle, og navnlig for de unge,« sagde statsministeren, »at den, der begaar Sabotage eller hjælper med dertil eller over for Myndighederne tilbageholder Viden om Sabotageplaner eller undlader at medvirke til Opklaring af Sabotage, handler mod sit Fædrelands Interesser.«
Da var min politiske førstevækkelse dog allerede indtruffet året før: Vi stod i korridoren 29. oktober 1947 og gjorde klar til morgenturen på cykel, far til Glud og Marstrand i Uplandsgade, hvor han var værkfører, jeg lidt efter til skole. Han var helt formørket. »Hvad er der dog i vejen?« spørger jeg. »De kom slet ikke ind,« mumler han og lukker døren efter sig. Jeg vender mig mod mor: »Hvad mener han?« »Dansk Samling kom ikke i Folketinget ved valget i går. De har lige sagt det i radioen.«
Dansk Samling, som Arne Sørensen havde stiftet i 1936 på grundlag af sin bog Det Moderne Menneske fra samme år og sit tidsskrift Det tredje Standpunkt. Dette evige fantom om en videreførelse af den moderne frigørelse fra religiøse og verdslige autokratier og oligarkier uden at ende i hverken liberalisme/kapitalisme eller socialisme/kommunisme og faktisk heller ikke i en hverken rød Helle-socialdemokratisme eller blå Løkke-ditto. Hvorfor jeg ofte kalder fantomet det fjerde standpunkt, da det såmænd er blevet mit eget.
Et fjerde standpunkt
Fars familie havde som grundtvigianere og førstegenerations moderne handelsgartnere oplevet de venstreorienteredes fraktionskampe under Estrup-diktaturet i slutningen af 1800-tallet, systemskiftet i 1901 og det endelige brud mellem Venstre og Det Radikale Venstre i 1905. Farfar kunne på grund af forsvarssagen ikke følge sine to brødre over i husmændenes og Bredgade-kulturradikalismens nye parti, men rigtig hjemme i bøndernes Venstre følte han sig heller ikke. Så han skrev artikler i Fyns Tidende og Højskolebladet om Henry Georges jordrente- og grundskyldsøkonomi, retssamfund med mere.
Da far efter at have fået svendebrev som smed, udstået sin værnepligt, haft et vinterhøjskoleophold på Vallekilde og taget sin teknikumingeniøreksamen kommer til København og oplever Venstres økonomiske politik derfra, kan han slet ikke have med det parti at gøre. Socialdemokratiets statsdirigering og fagforeningsformynderi er imidlertid utålelig, de radikale vil stadig ikke forsvare Danmark, kommunismens stalinisme er helt udelukket. Et tredje (fjerde) standpunkt efterspørges. Arne Sørensens Dansk Samling bliver svaret, og med frihedskampen under Besættelsen måtte det vel omsider blive muligt efter krigen at befri det moderne til et fællesskab, der grunder på frihed, for ellers er det jo autoritært, og en frihed, der udspringer af fællesskab, for ellers er det jo egoisme. Og nu er det fantom forduftet. Dansk Samling med afvisning af samarbejdspolitikken og sin Holger Danske sabotør- og stikkerlikvidationsgruppe under krigen er ude af billedet. Jeg bliver interesseret i politik, siden det i den grad kunne slå min far ud.
Naturligvis kan jeg godt diske op med historier om mørklægningen under de fem onde år, hvordan vi nede fra kælderen under luftalarmerne forsigtigt fik lov at kigge ud på projektørernes fejende lys på himlen over Kastrup Lufthavn, rationeringsmærkerne, de illegale blade, vi endelig ikke måtte rende rundt med, aflytningen af BBC fra London for lukkede vinduer, frihedsbudskabet og den befriede og befriende jubel, det øjeblikkelig udløste i det lille køkken på Jansvej, Montgomerys indtog af Amager Landevej og Amagerbrogade og så videre. Det er så velkendt, at det må kunne vige for mands minde om den stemning af mental, politisk natur og – opdagede jeg efterhånden, især da Information blev daglig læsning – også af kunstnerisk, litterær, filosofisk og religiøs art, som krigen affødte. Og befrielsen, som ingen befrielse blev, da alle de gamle magthavere havde genetableret sig. Som om ingenting var sket.
Som om verdens mest oplyste nationer med Goethes, Mozarts, Luthers, Schillers, Beethovens, Marx’ og Bachs Tyskland i spidsen kunne rejse to verdenskrige på mindre end et halvt århundrede, uden at det betød andet end, at nu skulle vi hurtigst muligt se at komme tilbage til det gode gamle oplysningsprojekt igen? Og befrieren over alle befriere, USA, kunne kaste atombomber, som om det bare var en del af fremskridtet?
Syng for de døde!
Jeg indrømmer blankt, at det trods min nyvakte politiske interesse først var mange år senere, at jeg opdagede, at Jens Otto Krag på Socialdemokratiets kongres den 19.-22. august 1945 lige havde fået vedtaget Fremtidens Danmark, der skulle genrejse fremskridtstroen som aldrig før. Sådan beskrives det af Aarhus Universitet på danmarkshistorien.dk:
»Dette arbejdsprogram skulle vise vejen fremad for efterkrigstidens Danmark. I Fremtidens Danmark fremsatte socialdemokraterne flere nye ideer og teorier til, hvordan økonomiske kriser som dem, der i 1930’erne skabte grobunden for nazismen i Tyskland og senere krigen, gennem planlægning kunne undgås.«
»I valgmanifestet blev der især lagt vægt på at opnå fuld beskæftigelse og på statens centrale rolle som koordinator i opbygningen og styringen af både industri og handel. Programmet var dels inspireret af erfaringer med statslig regulering af økonomien under mellemkrigstidens kriser og under besættelsen, dels af den engelske økonom John Maynard Keynes, ifølge hvem staten skulle støtte og regulere samfundsøkonomien, bl.a. med iværksættelse af store offentlige arbejder i tilfælde af økonomiske kriser.«
»Disse ideer (keynesianisme) pegede fremad imod den velfærdsstat, som i 1960’ernes Danmark begyndte at tage form med en højkonjunktur, der bl.a. var årsag til store reallønsstigninger. Her begyndte staten at gå aktivt ind i samfundsøkonomien, bl.a. med en udjævning og omfordeling af indkomsterne, som til gengæld betalte for en udvidelse af offentlige institutioner som sygehus-, skole- og socialvæsen.«
Givet har både Berlingske Tidende, Kristeligt Dagblad og ikke mindst Information refereret og kommenteret det, men det prellede fuldstændig af på:
Syng for de døde!For dem der faldt i troenFor dem der faldt for tvivlenDe unge kvinder og mændI de blomsterløse grave.
De vil lytte om hundrede årNår duerne vågnerOg markerne grønnesOg blæsten forkynder en ny tid.
Syng for de døde!For hvert udgået træHvert vissent blad.Råb i de tomme saleI de kolde korridorer.Tal, så stenene lytterOg jorden begynder at græde.
Hvem gynger i nat på det vildsomme havSkibbruden, ene med bølger og storm?Hvem blæser i nat i sit RolandshornMens spøgelsesskibe sejler forbi?O døve skippere! Blinde styrmænd!Levende brødre ved mast og rorJeg kalder på jer med vand i min mund.
Krag bebudede velfærdsstat, men Erik Knudsen kunne med sit her citerede digt i tidsskriftet Heretica (som betyder kættersk) ikke bare ryste verdenskrigene og atombomberne af sig, nu da svaret syntes at blive endnu en verdenskrig: Den Kolde Krig. Som med vanvittig kaprustning mellem USA/NATO og Sovjetunionen nu tog fart, og hvert øjeblik Korea-krigen gav den, kunne blive varm.
Nok mindes jeg fra disse år kampene om statsministerposten mellem venstrefolkene Knud Kristensen og Erik Eriksen og socialdemokraterne Hans Hedtoft, H.C. Hansen, Viggo Kampmann og Jens Otto Krag og især Venstres finansminister Thorkil Kristensen (Thorkil Livrem) i midten, Informations darling, der endte med i 1955 som ene venstremand at stemme sammen med socialdemokraterne for en keynesiansk krisepakke imod sit eget parti.
Thorkil Modstandsmand kunne jeg med energisk hjælp fra Informations redaktører, Børge Outze og Erik Seidenfaden, beundre, men med Erik Knudsens druknende var jeg identificeret. For var parolen om aldrig mere en 9. april, indmeldelsen i NATO, når det nordiske forsvarsforbund – fortvivlende nok – ikke kunne blive til noget efter det kommunistiske kup i Tjekkoslovakiet februar 1948 og modtagelsen af den amerikanske Marshallhjælp end nødvendige for en, der dyrkede Informations kronikker og lyrik- og kunstanmeldelser, læste tidens stærkeste prosaforfattere som Martin A. Hansen og Karen Blixen, abonnerede på Hereticas gennemgange af kulturkrisen, var disse politisk-økonomiske nødvendigheder alligevel kun for døve skippere og blinde styrmænd at regne over for kendsgerningen: at civilisationens fremskridt foreløbig var kulmineret med to verdenskrige og atombomber og nu fortsatte i en global koldkrig med oprustning uden sidestykke og uden forklaring fra magthaverne på, hvad der var gået galt og var galt med oplysningsprojektet.
Hvem var da de levende brødre ved mast og ror, som blev anråbt af Knudsen (og jeg selv og et par af mine nærmeste kammerater og lærere på Christianshavns Gymnasium, som jeg nu var kommet på)?
Ingen af de kendte hververe var i hvert fald værd ifølge Knudsen at satse på:
Vi frabeder os alle traktater og pjecersåvel fra frelsens hærsom fra konservative vælgerforeninger.Vi modtager ikke kulørte postkortuddelt af solbrændte revolutionæreog rødkindede trompetblæsere ...For f.eks. Fremtidens Danmark …
Men hvad så med den skjulte Gud, som Knudsens anden digtsamling i selve sin titel var rettet til? Er han den levende bror ved masten eller roret?
Gud er borte, han har forladtden lille jord.Og han tog med sig sin evighedog sit englekor.Han lod sig drive ud af kirkenaf præsternes mundud til et sted hvor der ikke er grænserog ikke er bund.For hver en stjerne som menneskeøjneundrende så,gik den almægtige længere udi det bundløse blå.Hver hemmelig stjerne der skinner i nattensom dråber af blod,lyser på marker som verdensvandrerennylig forlod.O jagede herre, nu sidder trygti din kongesalmange små mænd der prøver at lindrevor smerte og kval.Alle holder i deres hænderen visdomsbog.Alle prøver om de kan tydedet svære sprog.Alle taler om veje og midler,men ikke om mål.Alle bærer ved til det evigekætterbål.Herre, verden blev ikke bedrefordi du gik.Ingen blev fri ved ikke at mødedit strenge blik.Gud, om du endnu kan høre vor jammerog se til vor nød:Vend tilbage og fri os allefra mørke og død.Hører du ikke vi skriger i nattenog råber på svar?Ser du ikke at drømmen om diger alt hvad vi har?Føler du ikke en inderlig længselmod barndommens jord?Vover du ikke at vandre på steder,hvor mennesker bor?Er du træt som en gammel mand,der ser sig omog finder at verden er uforandretfattig og tom?Eller har du forladt dig selvfor at finde freddybt i et hjerte, stort til at rummedin ensomhed?
Jeg slutter for denne gang med endnu en indrømmelse: Mit mands minde fra krigens år og Den Kolde Krigs begyndelse er jo mit og må derfor nødvendigvis være farvet af min langt fra almindelige grundtvigske ensomhed, der nok gjorde mig ualmindelig modtagelig for et digt som det her citerede. Men måske kunne mit hjems gudstro gå hen og blive almindelig som følge af den tidsånd, de mest sensible, digterne og kunstnerne, udtrykte? Og mine forældres kamp for i fællesskab med andre ved egne friskoler og andelsvirksomheder og lignende selv at tage ansvaret frem for at tørre det af på markedet og kapitalejerne eller på staten og politikerne var måske vejen frem?

