Hvorfor vi skal søge fundamentet



  
Michael Böss (MB) fremsætter 15. maj en kritik af, hvad han anser som forsøg på at reducere dansk kultur til demokratikultur. Præmissen er, at det er vigtigt at tale om dansk kultur, og at det er vigtigt at have en idé om, hvad dansk kultur er.
Den præmis mangler dog et ræsonnement i sammenhængen: Hvis målet er at undersøge kultur, hvorfor så ikke tale om kultur i Danmark frem for dansk kultur?
MB er optaget af kultur skabt af borgere, der deler fremtid på denne plet på kloden. Men vi mangler præmissen for, hvorfor det er så interessant.
Han kritiserer desuden forsøget på at fundere dansk kultur i demokrati. Der er andre fundamenter såsom kristendommen, siger han. MB fremstår igen som pluralisten. Den åbne, nationalt forankrede fortaler for mangfoldighed.
Der mangler et argument for, hvorfor vi skal være fundamentalister i den forstand, at vi søger fundamenter for noget dansk. Man kunne vel lige så vel tale om, at man i kultur, politik og socialt liv har forsøgt at realisere en blanding af frihed, lighed og solidaritet.
Et levende demokrati
Det er ikke et fundament, men nogle idealer, som man kan genkende i nogle af vores institutioner. Men projektet er ikke at huske at bygge huset videre, og lave seismografiske målinger i det danske fundament, som MB’s metafor lægger op til. Projektet bliver da at forsøge at leve op til disse idealer i erkendelse af, at vi på intet tidspunkt har formået at leve op til dem endnu.
For at motivere borgerne til at leve op til disse idealer, er det relevant at se på kulturen i Danmark. Er der institutioner og praksisser, der er gode, og kan forbindes eller allerede er forbundet med historiefortælling og narrativer?
Kan disse motivere os til endnu bedre at realisere idealerne om frihed, lighed og solidaritet?
Det er naturligvis kun én måde at gå til kulturen på og en måde, der kan stå i et spændingsforhold til kulturens selvstændighed. Det er alle sådanne spændinger mellem vores forskellige idealer og vores givne praksisser, som et levende demokrati skal forsøge at håndtere uden at blive fundamentalistisk.

