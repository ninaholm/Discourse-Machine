Nødaktivisme
LEDER


 En handling, der ellers ville være strafbar, straffes ikke, når den var nødvendig til afværgelse af truende skade på person eller gods, og lovovertrædelsen måtte anses for at være af forholdsvis underordnet betydning.
Straffelovens §14 om lovlig nødret
Lørdag trængte 1.200 aktivister ind på en åben brunkulsmine uden for Köln. Deres mål var med ikke-voldelige midler at blokere for minens gravemaskiner, brydningen blev sat i stå, og selv om det kun var for én dag, kan deres aktion blive åbningen på et nyt kapitel for klimaaktivismen.
Aktivisterne anerkendte på forhånd, at de var på kant med loven. Men de kaldte aktionen »nødvendig og legitim« med henvisning til, at afbrænding af brunkul er en af de største klimabelastninger, og at myndighederne ikke gør nok for at beskytte samfundet mod den. Senest har den tyske regering droppet en planlagt afgift på kulkraftværker.
Pointen er, at når politikerne ikke formår at handle, føler andre sig nødsaget til at gøre det. Vi har set det før med bordinger af olieboreplatforme i Arktis og besættelse af fracking-boretårne i Nordjylland. Men i Tyskland havde de sædvanlige aktivister fået selskab af andre og flere, der er villige til at gribe til civil ulydighed for kampen om klimaet.
Ser man på bestemmelserne for, hvornår borgere straffrit kan skride til handling, forstår man godt, hvorfor aktivisterne forsvarer deres ulovlige indtrængen som legitim. Brunkullets truende skade på klimaet er veldokumenteret, og konsekvenserne af den ikke-voldelige aktion er begrænset i forhold til, at den handler om at bremse global opvarmning.
I Storbritannien er Greenpeace-aktivister tidligere blevet frifundet for at blokere et kulkraftværk ved at henvise til den klimaskade, de havde afværget. I Holland og Seattle har lokale domstole påpeget myndighedernes retlige ansvar for at svare tilstrækkeligt på klimatruslen.
I sig selv bremser én dags forstyrrelse af én kulmine ingenting, men aktionen har sendt et styrket budskab om den akutte følelse, stadig flere mennesker føler for at gøre noget for klimaet. I første omgang kan det måske trække flere borgere til, og i sidste ende kan det forhåbentlig presse politikerne til selv at handle.

