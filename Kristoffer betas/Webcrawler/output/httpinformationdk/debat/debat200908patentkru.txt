’Patentkrumspring’ er ikke mulige



 Information bragte 13. august interviewet Patentforlængelser er nødvendige for forskning i artikelserien ’Patenter vs. patienter’. Temaet er vigtigt, fordi vi løbende må vurdere, om reglerne virker efter hensigten. Men desværre var der fejl og uklarheder i artiklen, der har skabt usikkerhed om reglerne hos brugerne. Det har ført til flere henvendelser til os, og derfor har vi indsat en oversigt over reglerne på vores hjemmeside.
Ifølge artiklen kan man ved ’patentkrumspring’ forlænge eller forny patenter. Et patent gælder i 20 år, og nye lægemiddelsubstanser kan få yderligere fem års beskyttelse. Som noget nyt kan man søge om seks måneders forlængelse for de nye lægemiddelsubstanser, hvis man har undersøgt deres effekt på børn. Derudover kan patenters løbetid ikke forlænges.
I artiklen fremgår det fejlagtigt, at jeg skulle mene, at denne forlængelse giver mere forskning, og dette dementerede Information i fredags. Jeg sagde til Information, at det er for tidligt at vurdere, om de nye regler giver mere forskning, fordi vi har haft ganske få sager – i Danmark kun to.
Artiklen giver indtryk af, at patentmyndighederne har til opgave at vurdere relevansen af undersøgelserne. Også dette er forkert. Vi skal kontrollere dokumentationen for, at de 27 EU-lande har vurderet resultaterne og revideret markedsføringstilladelserne. Selve undersøgelserne godkendes naturligvis af de lægemiddelfaglige myndigheder og de etiske komitéer.
Svar:
Ved et patentkrumspring forstås, at originalproducenter bevarer monopolet på et bestemt præparat ved at lave ændringer ved præparatet og patentere den ændring cirka et år før, at det gamle patent udløber. Det er i høj grad muligt, hvilket vi dokumenterede d. 10. og 11. august.
I artiklen siger Jesper Kongstad følgende - godkendte - citat: »Hvis der er gennemført en udviklingsplan, der er godkendt af sundhedsmyndighederne, og der foreligger reviderede markedsføringstilladelser i samtlige 27 EU-lande, så skal vi forlænge patentet. Vi er er ikke en lægefaglig myndighed; vi kan kun tage stilling til, om lovens krav er indfriet, ikke til hvorvidt de bagvedliggende undersøgelser er relevante«.
Det er derfor svært at få øje på, hvorledes det skulle fremstå, som om Patent og Varemærkestyrelsen vurderer relevansen af undersøgelserne.
red.

