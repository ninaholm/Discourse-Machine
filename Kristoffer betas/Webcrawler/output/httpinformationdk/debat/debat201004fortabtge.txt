En fortabt generation
En generation risikerer at blive tabt på gulvet under den nuværende krise. Der er ikke arbejde nok til de unge, men i regeringen mener man ikke, at det er nødvendigt med handling. Arbejde kan jo trylles op af hatten, hvis bare man arbejder hårdt nok, lyder parolen
Over hele Europa kan en generation af unge mennesker konstatere, at de er landet i en slem kattepine på arbejds-markedet med ingen eller underbetalte jobs. Danmark er ikke det værst ramte land, men situationen er slem nok, og regeringen tager ikke problemet alvorligt nok, mener dagens kronikører.

Kært barn har mange navne: I Frankrig kalder man demGénération Précaire, den usikre generation. I Italien taler man omMilieuristas- unge færdiguddannede, der tjener højest 1000 euro om måneden, og i Grækenland hvor lønnen er endnu ringere, hedder de600-euroistas. I Storbritannien taler man omthe iPod-generation, de nytilkomne på arbejdsmarkedet, som er'Insecure, Pressurised, Overtaxed and Debt-ridden'. I Danmark har de barske realiteter overhalet Statsminister Lars Løkke Rasmussen  indenom, siden han ved Folketingets afslutningsdebat sidste år stolt slog fast, at hans 19-årige søn og dennes jævnaldrende ikke kender til begrebet ungdomsarbejdsløshed. Det sidste års voldsomme vækst i antallet af unge ledige har desværre vist, at fænomenet ungdomsarbejdsløshed ikke blot er et »ekko fra gamle dage«, som statsministeren skråsikkert hævdede.I Europa er 5,5 millioner unge under 25 i dag arbejdsløse, og selv om Danmark ikke ligger i toppen af statistikken, så har vi oplevet en voldsom vækst i ungdomsarbejdsløsheden - en vækst som er større end Spaniens, der ellers betragtes som klassens sorte får. Ledigheden blandt unge i Danmark er på blot et år næsten fordoblet. I slutningen af 2008 var 7,2 procent af de danske unge arbejdsløse. Året efter var ledigheden oppe på 12,4 pct. Desværre ser det ikke ud til, at tiden læger alle sår for Danmarks og Europas unge: Arbejdsløsheden forventes at stige yderligere det kommende år. Alligevel sidder regeringen med hænderne i skødet og venter på bedre tider.Unge har ikke alene en højere risiko for at blive ramt af ledighed end arbejdsstyrken generelt, de er også mere udsatte i form af midlertidige ansættelser, dårligere lønninger og et lavere niveau af social sikkerhed. Derudover ved vi fra talrige undersøgelser, at der er en klar sammenhæng mellem stigende ledighed, fattigdom, sygdom, selvmord og kriminalitet. Vi risikerer med andre ord at miste en generation til social eksklusion.Samtidig ved vi, at en af fremtidens store udfordringer bliver at skaffe hænder nok. Vi får ikke blot behov for højtuddannet arbejdskraft, vi får også brug for sosu-assistenter, skolelærere, børnehavepædagoger og håndværkere. Det vil derfor være torskedumt, hvis vi allerede nu lader værdifuld arbejdskraft glide os af hænde.Indholdsløse ambitionerUngdomsledigheden kan få fatale konsekvenser for fremtidens arbejdsmarked - og endnu værre bliver det i kombination med et faldende uddannelsesniveau blandt danske unge. Analyser fra AE-Rådet har vist, at det er markant sværere at få ordentligt fodfæste på arbejdsmarkedet, hvis man ikke som 25-årig har fået en ungdomsuddannelse. Det er altså klogt, når regeringen har sat sig for, at mindst 95 procent af alle unge skal have gennemført en ungdomsuddannelse. Til gengæld er det knap så klogt, at regeringen har gjort så lidt for at indfri de ambitiøse målsætninger.I dag står en femtedel af en ungdomsårgang uden anden uddannelse end grundskolen, og når man ser på frafaldet på erhvervsuddannelserne, begynder alarmklokkerne for alvor at ringe. Siden VKO kom til magten, er frafaldet på erhvervsskolerne steget med voldsom hast. Det er ikke fordi, de unge er blevet dummere eller mere dovne. Tværtimod er det en konsekvens af en fejlslået uddannelsespolitik, der ikke har formået at etablere et uddannelsessystem med plads til alle.I februar tog vi på Danmarks-tour for at møde ungdomsarbejdsløsheden, og vi mødte her rigtig mange frustrerede unge, der gerne ville have en uddannelse, en praktikplads eller et arbejde, men som havde svært ved at holde modet oppe. På den ene side får de unge tudet ørerne fulde om, hvor vigtigt det er at gennemføre en uddannelse, og på den anden side løber mange panden mod en mur, når de som færdiguddannede ikke kan få arbejde, eller når de forsøger at realisere ønsket om en erhvervsuddannelse. I løbet af de sidste to år er der forsvundet 10.000 praktikpladser, og i januar søgte 7.000 unge forgæves. Hvordan overbeviser man unge, der forgæves har sendt mere end 50 praktikpladsansøgninger, om, at der også er en plads til dem?Venstres politiske ordfører, Peter Christensen, har udtalt, at vores samfund er indrettet sådan, at bare man arbejder hårdt nok, så er man sikret en plads på livets solside. Det er ikke alene en hån mod alle de unge, der i dag knokler for at få en plads på arbejdsmarkedet, det vidner også om, at regeringen stadig ikke har erkendt problemets omfang. Ansvarlige politikere bør aktivt justere de økonomiske politikker, beskæftigelses- og uddannelsespolitikkerne, når de økonomiske konjunkturer ændrer sig. Ellers lader vi konjunkturerne styre vores fælles fremtid. Den slags markedsdrevet politik har vi ikke råd til. Underskud på statsbudgettet og en næsten barnagtig insisteren på at fastholde skattestoppet, har i Danmark ramt de unge særlig hårdt. Både fordi det spæde opsving, der kan generere nye job til unge, risikerer at blive kvalt, men også fordi besparelserne vil få alvorlige konsekvenser for kvaliteten afuddannelserne og beskæftigelsesindsatserne.Vejen ud af krisenDanmark har brug for en langt mere offensiv politik for at bekæmpe ungdomsarbejdsløshed, og vi kunne starte med at sætte ind på tre vigtige områder. For det første skal der skabes flere job. Det nytter ikke noget at fastholde et ensidigt fokus på udbudssiden, når der ikke er nogen efterspørgsel. Vi må aktivt stimulere væksten og dermed efterspørgslen efter arbejdskraft gennem offentlige investeringer. Byggefagene er særlig hårdt ramt af krisen, hvorfor ikke fremskynde investeringer i energirenoveringer af offentlige bygninger? Derudover kan der skabes en bred palet af job ved at investere i fremtidens vækstbrancher i stedet for at bruge pengene på mere eller mindre håbløse erhvervsstøtteordninger til solnedgangsindustrier. På EU niveau bør landene samles omkring en ambitiøs'Green New Deal', der gennem et offensivt fælles investeringsprogram i vedvarende energi, energirenoveringer, fælles infrastruktur, grøn teknologi, forskning og innovation skal skabe fem millioner grønne job på fem år - heraf flere hundredtusinder af job til unge europæere.For det andet skal der skabes flere praktikpladser, så unge med uddannelses- ønsker også får mulighed for at gennemføre deres uddannelser. Antallet af skolepraktikpladser skal øges i perioder med krisetider, samtidig med at kommunerne skal stille krav til virksomheder, der handler med det offentlige om, at de skal tage lærlinge. I sidste ende er det også virksomhedernes ansvar at sikre et tilstrækkeligt antal praktikpladser - det er jo dem, der får brug for faglært arbejdskraft i fremtiden.Sidst, men ikke mindst, skal vi nedbringe frafaldet på uddannelserne. Det kræver blandt andet, at vi åbner op for mere fleksible veje gennem uddannelsessystemet, og at vi skaber et system, der tager udgangspunkt i den enkelte unges kompetencer, behov og ønsker.Danmark op i gearHeldigvis har mange regeringer i Europa erkendt problemets omfang, og flere lande har iværksat initiativer for at få bugt med de røde ledighedstal blandt unge. I Norge har man indført en ungdomsgaranti, så unge er garanteret job eller uddannelse efter seks måneders ledighed. I Storbritannien har man besluttet at skabe mere end 200.000 job til unge, og i Finland har man nedbragt frafaldet fra uddannelserne markant.Desværre udebliver de effektfulde initiativer i Danmark, selv om der er masser af steder at gribe fat. SF vil sætte unge øverst på den politiske dagsorden i Danmark og i EU. En chance til den nye generation, der skal bygge fremtidens samfund, er en hjørnesten i vores politiske projekt. Der er ikke mere tid til snak, nu skal der handles.
