Universiteters rolle er kritik og åbenhed



 Sagen om musikprofessor Linda Maria Koldau fra Århus Universitet har sat gang i en meget vigtig debat om ytringsfrihed på de danske universiteter. Debatten har tydeligt vist behovet for større forståelse og indsigt i de seneste års udvikling på universiteterne.
Det er glædeligt, at uddannelsesminister Morten Østergaard (R) i Information 20. februar siger, at han vil se kritisk på universiteternes nye bestemmelser om de ansattes og studerendes medbestemmelse, og at han vil være villig til at sikre den ved lov.
Men han har også sagt, at universitetsforskere har samme ytringsfrihed som alle andre. Og så enkelt er det ikke.
Jeg vil opfordre ministeren til klart at tilkendegive, at regeringen er optaget af at sikre den særlige rolle i samfundet, universiteterne udfylder.
Universiteterne har til opgave at undersøge og udfordre den bestående orden og være kritiske, med henblik på at finde ny viden og dybere sandhed.
Det fordrer højt til loftet. Det vil sige en større grad af tolerance for ytringer blandt det videnskabelige personale på universiteterne end på andre arbejdspladser.
Virksomheder
Desværre er virkeligheden på universiteterne i dag kommet til at ligne private virksomheder. De er underlagt konkurrence om bevillinger, taxametre og studerende. Ledelserne prøver at skabe et særligt ’brand’, som offentlig omtale af kritisable forhold kan skade.
Forskerne, der paradoksalt nok skulle have den videste ytringsfrihed og formidlingspligt, bliver reelt begrænset af samme udvidede loyalitetskrav som privatansatte.
Koldau-sagen er et eksempel på, at universitetsloven har indført en pyramidalsk og enstrenget ledelse, som den seneste revision slet ikke har ændret på, snarere tværtimod, for rektorernes magt er blevet styrket.
Danmark skal i fremtiden leve af at producere viden på højeste niveau. Men for at universiteterne kan være hjemsted for uafhængig og kritisk tænkning og viden, er det afgørende, at personalet sikres frihed i arbejdet – en frihed der rækker udover tilfældige ledelsers kortsigtede dagsordener.

