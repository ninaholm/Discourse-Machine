Krigen ingen talte om
LEDER


Pludselig var vi i krig. I dag for et år siden, blev beslutningen truffet. Relativt hurtigt, stort set uden forudgående debat var Danmark tilbage som krigsførende nation i Irak, denne gang fra luften.I går var det pludselig slut igen. De danske F-16-fly har kastet deres sidste bomber over Irak for denne gang og vender nu hjem. Ikke på baggrund af en politisk og militærstrategisk vurdering af, at tidspunktet er det rigtige, men af den praktiske årsag, at mandskab og materiel har brug for en pause. Det er krigen, som ingen har talt om hverken før eller under, og som det af samme årsag er uhyre svært at vurdere nytten af. Målet har fra begyndelsen været uklart, og oplysninger om, hvad vi rent faktisk har udrettet undervejs, er nærmest ikkeeksisterende.Erfaren krigsnation er efterhånden et prædikat, man kan sætte på Danmark oven på Balkan-indsatserne, vores første krigsdeltagelse i Irak, indsættelsen i Helmand-provinsen i Afghanistan og bombetogtet over Libyen. Vi har betalt dyre lærepenge i form af faldne soldater, fysiske og psykiske mén hos de udsendte og materielle udgifter for milliarder.Men vi nægter tilsyneladende at høste erfaringerne. Allerede efter Irak-krigen vidste vi, at en krig kræver klare mål og en exitstrategi. Det er lige så vigtigt at vinde freden, som det er at vinde krigen, lød læren, som gerne blev gentaget af politikere og eksperter i årene efter. Pointen blev kun understreget af udviklingen i Afghanistan, hvor det blev stadig tydeligere, at krigen ville fortsætte, efter vi var færdige med den.Da et oprør blev trængt i bund i Libyen, valgte vi alligevel at sende kampfly af sted, uden det stod klart, hvad vi præcis ville opnå, og hvornår missionen var slut. Landet blev bombet, diktatoren dræbt af oprørere, og vi tog hjem, som om vi havde sejret. Siden har Libyen henslæbt fire år i totalt kaos.Sidste sommer svingede pendulet så tilbage på Irak, hvor Islamisk Stat (IS) på makaber vis udvidede sin magt som direkte resultat af vores egen koalitions fejlslagne strategi i den første Irak-krig. Man kunne have håbet, at denne tragiske sammenhæng i det mindste ville minde de ansvarlige politikere om, at man skal tænke sig godt om, inden man går i krig. Men der kom ingen sammenhængende plan, andet end at vi ville nedkæmpe IS.Det manglende mål med indsatsen kan ikke undskyldes med, at det hastede med at sætte ind over for IS. Vist gjorde det det. Men der er heller ikke siden kommet en plan. Fra begyndelsen lød advarslen, at luftkrig ikke kan løse en konflikt på egen hånd, men muligvis kan eskalere den. Og som tiden gik uden fremskridt, stod det klart, at den irakiske hær ikke kunne løse opgaven på jorden. Fronten har været mere eller mindre fastlåst. IS har rekrutteret lige så mange nye krigere, som vi har kunnet slå ihjel. Men vi har dårligt nok talt om det. Vi har bare bombet videre.For at gribe i egen barm har Danmarks seneste krigsindsats også været relativt fraværende i medierne. Islamisk Stat har fyldt sin del af mediebilledet, men paradoksalt nok har vores kamp mod samme fundet sted fjernt fra offentlighedens bevågenhed, nærmest som en krig uden omkostninger.Vi har ikke lidt nogen tab, vi har tilsyneladende kun ramt de rigtige (indtil for nylig, hvor Forsvaret selv fik mistanke om civile drab), og indtil en gruppe mekanikere stod frem i august med deres advarsel om overbelastede fly og personelgrupper, hørte man aldrig nogen beklage sig.Sandheden er, at det har været utroligt sparsomt med informationer om krigen fra Forsvarets side, og utroligt vanskeligt fra journalistisk side selv at grave oplysninger frem.Trods vedvarende forsøg, har ingen piloter villet udtale sig til Information før i dag, og trods utallige henvendelser lykkedes det først i tirsdags for Information atfå adgang til de danske udsendte på flybasen i Kuwait. Hvad skal man sige om en krig, hvor man intet nyt hører?Her på avisen har vi forsøgt at holde fast i bevidstheden om, at landet er i krig med en lille sort spalte, der dagligt har oplistet de lakoniske meldinger fra Forsvaret om antallet af fløjne missioner og antallet af kastede bomber. I dag er spalten væk, ligesom de danske F-16 fly er det fra Irak. Efter planen vender kampflyene tilbage i 2016. Inden da bliver vi nødt til at tale om den krig.
