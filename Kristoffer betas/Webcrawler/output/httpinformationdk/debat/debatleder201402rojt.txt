ROJ-tv kvalt
LEDER


 
	I juni 2005 meldte den tyrkiske ambassade den kurdiske satellitkanal, ROJ-tv, til politiet. Men først i 2009, samtidig med Anders Fogh Rasmussens jobansøgning i NATO, rørte politi og anklagemyndighed på sig.

	Den for tiden korruptionsskandaliserede tyrkiske premierminister, Recep Tayyip Erdogan, sagde senere på et lukket møde i London, at den danske ’imødekommelse’ var led i den (lokums)aftale, der fjernede tyrkisk modstand mod Fogh Rasmussen som NATO-generalsekretær. Ikke uventet har Fogh afvist dette.

	Nu har Højesteret stadfæstet landsrettens dom fra sidste år om fratagelse af ROJ-tv’s sendetilladelse, da kanalen er ’talerør for PKK’, Det Kurdiske Arbejderparti, der står på EU’s og USA’s terrorlister.

	Det er evident, at ROJ-tv støtter det lovlige kurdiske parlamentariske parti BDP’s krav om politisk autonomi indenfor republikkens rammer, og at PKK og BDP er forbundne kar.

	Men ROJ-tv er ikke grebet i at opfordre til terror mod den tyrkiske stat, men kun i at formidle nyheder, der ikke er tilgængelig på de tyrkiske kanaler. Højesteret har øjensynlig ikke hæftet sig ved Tyrkiets rekord i grov undertrykkelse af pressefriheden, der har sendt snesevis af journalister bag tremmer, men alene forholdt sig til den danske terrorlovgivning.

	Så Enhedslisten har ret i, at når terrorlovgivningen muliggør millionbøder og undertrykkelse af en nødvendig alternativ nyhedsformidling, også selv om den har karakter af politisk propaganda, må lovgivningen revideres. Det kan ikke være rigtigt, at danske domstole kværker et medie, bare fordi det støtter et politisk krav, men omhyggeligt undgår at promovere vold.

	’Rozana’, en syrisk oppositionsradiokanal, som Udenrigsministeriet via Det Arabiske Initiativ har støttet økonomisk, er jo heller ikke automatisk ’talerør’ for de al Qaeda-relaterede oprørere, der gør livet surt for det syriske regime. Og forskellen til ROJ-tv er svær at få øje på.

