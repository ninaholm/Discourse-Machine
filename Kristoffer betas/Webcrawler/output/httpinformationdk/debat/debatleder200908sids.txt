Det sidste øjeblik



 Nedtællingen til det afghanske præsident- og provinsrådsvalg er i fuld gang. Om blot seks dage skal 20 millioner afghanere stemme, om præsident Karzai skal fortsætte fire år mere, og samtidig vælge repræsentanter til 34 provinsråd.
Alles øjne er rettet mod den sydlige del af landet, hvor danske soldater sammen med resten af ISAF og flere tusinde amerikanske tropper har kæmpet hårdt sommeren igennem for at gøre det muligt at stemme. Storoffensiven i Helmand har i første omgang været en militær succes. Mange steder har Taleban stukket halen mellem benene og overladt magten til koalitionsstyrkerne og det afghanske politi. I øjeblikket vurderer den afghanske regering derfor, at det vil være muligt at stemme i næsten hele landet.
Men der skal ikke mange angreb på vælgere til, før en meget stor del af befolkningen bliver hjemme på valgdagen.
Krigen i Helmand er Obamas første store satsning og som sådan en offensiv, som ikke må slå fejl. Om det vil lykkes at transformere de første militære sejre til en holdbar succes er det endnu for tidligt at spå om. Befolkningen i Helmand har generelt hilst de udenlandske soldater velkommen, men samtidig bedt om, at det afghanske politi ikke følger efter. Tilliden til den korrupte politistyrke kan ligge på et meget lille sted, hvilket gør opgaven så meget desto vanskeligere. Samtidig rapporterer både Pakistan og naboprovinsen Kandahar om øget Taleban-aktivitet, så maget tyder på, at den militære succes i Helmand er temmelig lokal.
Om de militære fremskridt kan bruges til noget konstruktivt, får vi det første fingerpeg om på torsdag, når den enkelte afghaner skal afgøre, om han eller hun tør stemme. Ingen forventer en høj valgdeltagelse i syd, hvor der stadig er voldsomme kampe flere steder, men alt under 50 procent på landsplan vil være en katastrofe. For Karzai-regeringen, for det spæde afghanske demokrati og for hele det afghanske projekt.
Alt tyder på, at den amerikanske optrapning i Af­ghanistan er kommet i allersidste øjeblik. I forgårs indrømmede den øverstkommanderende for de amerikanske styrker i Afghanistan, general McChrystal, at balancen var tæt på at tippe til Talebans fordel, da han overtog kommandoen i juni. Han advarer imidlertid om, at den igangværende offensiv kun er første skridt, og han forberedte amerikanerne på flere tab. Ét er et vinde militært over Taleban, noget andet at stable et levedygtigt alternativ på benene. Præsident Karzais dage synes under alle omstændigheder at være talte. På syv år har han skabt et af de mest korrupte styrer i verden, og både afghanerne og det internationale samfund leder med lys og lygte efter en afløser.
Man må håbe, at han dukker op meget snart. For i et land, hvor det internationale samfund efter syv års massiv assistance stadig ikke tør betro nogen at fremstille selv de simple plastikbokse og kuglepenne, som skal anvendes ved torsdagens valg, er der i sandhed lang vej til succes.

