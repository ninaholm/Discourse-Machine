Da velfærdsstatems hellige ko fik kogalskab
Det er en velkendt kliché, at velfærdsstaten i den danske debat optræder som en hellig ko. ’Gud hjælpe den, der drister sig til at foreslå at slanke eller måske ligefrem at slagte koen,’ lyder det spøgefuldt fra højre... 
I økonomiske trængselstider med daglige massefyringer, tror vi danskere mere end nogensinde før på, at velfærdsstaten gør det for økonomisk rentabelt at være arbejdsløs. Og på at det økonomiske incitament spiller en afgørende rolle for, om man finder arbejde.


 Det er en velkendt kliché, at velfærdsstaten i den danske debat optræder som en hellig ko. ’Gud hjælpe den, der drister sig til at foreslå at slanke eller måske ligefrem at slagte koen,’ lyder det spøgefuldt fra højre.
Men i de fortællinger, som i dag cirkulerer i det offentlige rum om denne ko, og som vi alle lytter til og viderefortæller på daglig basis, optræder den slet ikke, som den gjorde for bare kort tid siden. Koen er mindre skøn. Mere mager. Sværere at holde af.
En Gallup-måling viser således, at antallet af danskere, som mener, at velfærdsstatens sociale reformer er gået for vidt, på blot et halvt år er steget voldsomt. En måling fra Megafon beretter, at 44 pct. mener, at »mange på overførselsindkomster ikke gider at arbejde«. Og en nyhedsartikel på forsiden af Politiken indledes med sætningen: »Det kan være decideret farligt for unge uden andre problemer end ledighed at være på kontanthjælp«.
Indtil for ganske nylig optrådte velfærdsstaten ellers i en slags helterolle som noget, vi var stolte af. Så sent som i 2009 udråbte en rundspørge i Jyllands-Posten f.eks. velfærdsstaten som dét, vi danskere er allermest stolte af. Den repræsenterede samfundets solidariske kraft, der forsikrede imod markedet risici ved at spænde et sikkerhedsnet af universelle borgerrettigheder ud under os. Men velfærdsstatskoen har ikke længere helligdommens aura. Tværtimod. Den er direkte ’farlig’, og den socialdemokratiske beskæftigelsesminister understreger i flere interview, at det kan være »invaliderende« at være på offentlig forsørgelse. Velfærdsstaten leverer bjørnetjenester og smitter dig med rådden moral.
Det lyder jo næsten, som om koen har fået kogalskab. Kommer du for tæt på den i for lange perioder, risikerer du at blive smittet. Du bliver, som symptombeskrivelsen for kogalskab foreskriver, omtåget og virkelighedsfornægtende. Der sker »en gradvis nedbrydning af dit hjernevæv, indtil du til sidst bukker under«. Du forføres af høje overførselsindkomster og lærer at leve med en tabers moral!
Et skelsættende år
Det nye og bemærkelsesværdige er her — naturligvis — ikke, at dette syn på velfærdsstaten som en producent af dovenskab og tabermoral findes. Det blev båret frem af liberalistiske tunger fra dens fødsel. Det bemærkelsesværdige er, at denne position i debatten, der indtil for få år siden blev anset for marginal, i dag er ophøjet til så udbredt mainstream, at det er, som om vi næsten er ved at glemme alternativerne til den.
Skiftet kan tydeliggøres med et konkret nedslag: For fem år siden, i 2007, blev to borgerlige debatbøger sendt på markedet, der som overordnet tese havde, at velfærdsstaten blot gjorde sine ’patienter’ mere syge, end de allerede var. Ole Birk Olesen skrev i sin bog, Taberfabrikken, at velfærdsstaten har skabt en konstant og talrig underklasse af mennesker, som ikke forsørger sig selv. Hvorfor? Fordi de har opdaget, at de slet ikke behøver at forsørge sig selv. Velfærdsstatens fædre, skrev Birk Olesen, ordinerede en medicin, som viste sig ikke at helbrede patienten, men — tværtimod — at gøre den halvsløje patient dødeligt syg. Danskerne er i stort tal passiviserede af de alt for høje overførselsydelser, og »den sociale deroute er i dag institutionaliseret og normaliseret af den velfærdsstat, som var udtænkt for at komme den til livs«.
En lignende argumentation findes i Henrik Dahls og Ole Thyssens bog Krigeren, borgeren og taberen, der ligeledes så dagens lys i 2007. Her er taberen det menneske, som har opgivet at blive anerkendt for at være god til noget og nu i stedet søger at gøre karriere som fiasko ved at blive anerkendt for sin inkompetence. Velfærdsstaten er her selve mulighedsbetingelsen for taberens lidet attråværdige moral. »Velfærdens logik er, at jo mere inkompetence, jo mere velfærd. Hermed bliver inkompetence et indsatsområde, hvor man kan investere: påtage sig afsavn, i håb om at få sin indsats tilbage med renter«. Som med lægerne, der har brug for de syge mennesker for at have noget at lave, har velfærdsstaten og dens hær af ansatte brug for tabere, der kan holde dem beskæftiget.
Holdning og fornuft
Fælles for debatbøgerne var, at de blev modtaget som partsindlæg, der glædede én fløj og blev kritiseret voldsomt af andre. De var genstand for voldsom debat og blev i det store og hele betragtet som dét, de var, nemlig ideologiske indlæg i en politisk debat, der rummede en række forskellige bud på sandheden.
Det højst tankevækkende ved det debatklima, hvis cementfundament i øjeblikket er ved at størkne i kølvandet på debatterne om ’Carina’ og ’Sofie’, er, at denne højredrejede fortælling om velfærdsstaten så småt er ved at blive et slags folkeeje.
Den er ved at blive afpolitiseret, hævet over det politiske debats niveau og ophøjet til en ukontroversiel sandhed med stort S. ’God latin’, ’sund fornuft’ og ’klassisk socialdemokratisme’. Slugt af folkehavet, slugt af medierne og slugt af den siddende røde regering. Thyssens, Dahls og Birk Olesens borgerlige og velfærdsskeptiske slutninger, der for få år siden var forbeholdt højredrejede utopister, er ved at blive til selvfølgeligheder, der umærkeligt fremsiges af den brede danske menighed.
Filosof Slavoj Zizek har i et essay rammende udtrykt, at »kampen for idelogisk og politisk hegemoni altid er kampen om at appropriere de termer, der spontant opleves som apolitiske — som noget, der er hævet over politiske grænser«. Fortællingen om velfærdsstaten som en ko, der smitter med sin galskab — sin taberadfærd — er netop, lige nu, ved at opnå en sådan tilslutning. Det opfattes ikke længere som et politisk indlæg, når journalisten skriver, at det er ’farligt at være på kontanthjælp’. Eller når vi alle sammen sidder i en rundkreds, nikker i takt og messer, at »det skal jo kunne betale sig at arbejde«. Det er jo intet andet end sandheden, vi tematiserer.
Under angreb
Når udviklingen er så pissefarlig, at den er værd at advare højlydt imod, er det, fordi denne nye sandhed har et ubehageligt og dybest set afstumpet menneskesyn klistret fast på sin bagside.
Det er synet på mennesket som en simpel, rationel økonomisk agent, der reagerer som en kugle af metal i et lukket univers af magnetisk tiltrækning. Kun ved at skrue ned for velfærdsydelsernes stærke magnetiske kraft kan vi, ifølge den ny tids sandhed, frigøre Carina fra velfærdens omklamrende greb og sikre, at de arbejdende ikke fristes unødigt.
Det er også synet på de ikkearbejdende som noget sygt, der bærer taberens bacille, og som står i klar modsætning til det store ’vi’ — vinderne på arbejdsmarkedet. I tråd med tidsånden konkluderede en større rundspørge for nyligt, at danskerne i dag opfatter modsætningen mellem de arbejdende og de ikkearbejdende som den klart vigtigste modsætning mellem forskellige grupper i samfundet. Det er jo den ny fortællings grundlæggende kløft mellem de raske, bidragende vindere og de syge, belastende tabere, som her skitseres.
Konsekvensen er, at solidaritet i den ny tids optik mere og mere bliver et spørgsmål om at stimulere vindergenet hos ’de sociale tabere’. Enten ved at gøre livet lidt mere surt for dem, end det allerede er. Eller, som i den bebudede skattereform, ved at gøre livet lidt bedre for det store arbejdende vi.
I økonomiske trængselstider med daglige massefyringer og 430 ansøgere til et job som pedelmedhjælper i Køge på deltid, tror vi altså mere end nogensinde før på, at velfærdsstaten gør det for økonomisk rentabelt at være arbejdsløs. Og på at det økonomiske incitament spiller en afgørende rolle for, om man som menneske finder arbejde. Homo economicus bader sig scenevant i rampelyset på det vel nok mest usandsynlige tidspunkt.
Måske er problemet slet ikke, at velfærdsstatskoen har fået kogalskab. Måske er det snarere vores kollektive bevidsthed, der er under angreb?
 
Mathias Herup Nielsen er cand.scient.adm med speciale i velfærdsanalyse

