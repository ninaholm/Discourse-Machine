Tilbagedriftsreformen



 Fremdriftsreformen fungerer ikke, og derfor skal den laves om, lyder det fra Venstre-formand Lars Løkke Rasmussen. Og der er nok at gå i gang med, når man ser på konsekvenserne af reformen.
En lavine af reeksaminer er allerede en realitet. 270 procent er antallet steget med på Det Humanistiske Fakultet på Københavns Universitet – og det er vel at mærke kun blandt de førsteårsstuderende. Efter sommerferien, når fremdriftsreformen gælder alle studerende, vil mængden af reeksaminerne formentlig vokse yderligere.
Også flere af de andre hovedløse dele af reformen – som tvangsmerit, manglende mulighed for erhvervsarbejde og udlandsophold – vil forligspartneren Venstre gøre op med. Alt sammen sympatisk at tage fat på hurtigst muligt, men hvis Venstre vil fjerne de elementer, som gør, at universiteterne kan tvinge de studerende hurtigere igennem – uden at fjerne selve reformen – så vil det i sidste ende være universiteterne, der betaler regningen for langsomme studerende.
Det vil således være gratis at love forbedringer for de studerende, hvis ikke også politikerne fjerner den bøde på knap en milliard kroner, som universiteterne står til at få, hvis studietiderne ikke bliver reduceret til normeret tid i 2020. Men Venstre ønsker ikke at rulle selve reformen tilbage.
Efter direktøren for Danmarks Tekniske Universitet (DTU), Claus Nielsen, i går gav et veritabelt dødsstød til reformen, burde selv forligspartierne bag fremdriftsmiséren overveje den voldsomme kritik, som også regeringens eget kvalitetsudvalg og erhvervslivet er kommet med.
Godt en milliard af de penge, der i 2020 skal finansiere uddannelserne, skal nemlig hentes hjem ved, at de unge nyuddannede kommer hurtigere ud på arbejdsmarkedet, og statskassen derved får større skatteindtægter. DTU’s beregning viser imidlertid, at selv et minimalt øget frafald på ingeniøruddannelserne vil gøre, at den fremtidige økonomiske gevinst forsvinder. Og en fremdriftsreform med skrappe krav til både orden i økonomien, godt helbred og stærke studiekompetencer vil føre til øget frafald på de videregående uddannelser.
Dermed begynder det at være svært at se meningen med reformen, som lige nu gør, at de videregående uddannelser og de studerende står midt i et bureaukratisk kaos i form af bunkevis af dispensationsansøgninger, usikkerhed om reglerne og frem for alt mindre fleksible uddannelser med mindre plads til erhvervsarbejde, udlandsophold, innovation og fordybelse.

