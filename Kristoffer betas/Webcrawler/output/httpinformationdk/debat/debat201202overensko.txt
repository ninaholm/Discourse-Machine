Overenskomstforhandlinger er ikke længere klassekamp
Hvordan kan fagbevægelsen præsentere endnu et overenskomstresultat uden klassiske gevinster som reallønsstigninger og mere fritid uden at tabe ansigt? Fordi fagbevægelsen opnår legitimitet ved at understøtte virksomhedernes udvikling. Og fordi arbejdstagerne ikke kun er i konflikt med arbejdsgiverne, men også med hinanden
Arbejdsmarkedsorganisationernes spidser lægger ansigtet i alvorlige folder, når de møder pressen. Men når det kommer til stykket er de slet ikke så uenige om vejen frem. Fra venstre, CO-Industris næstformand Mads Andersen, Co-Industris formand Thorkild E. Jensen, administrerende direktør for DI, Karsten Dybvad og viceadminstrerende direktør Kim Graugaard.


 »Det var svære forhandlinger, men det lykkedes os at få et resultat forhandlet hjem, som medlemmerne kan være tilfredse med.«
Citatet er fra en begivenhed, der endnu ikke har fundet sted. Nemlig afslutningen af forhandlingerne om de private overenskomster, som foregår i øjeblikket på arbejdsmarkedet.
Det er nogenlunde sådan, vi kan forvente, at formanden for Dansk Metal og CO-Industri, Thorkild E. Jensen, vil sige, når forhandlingerne med modparten DI er overstået, og der er indgået en overenskomst.
Overenskomstforhandlingerne kører i øjeblikket på fuldt blus i den private sektor. Der forhandles løn- og arbejdsvilkår for omkring 600.000 maskinarbejdere, kontorassistenter, butiksansatte, tømrer, chauffører og mange andre grupper af lønmodtagere. Og resultaterne fra forhandlingerne vil efterfølgende smitte af på resten af arbejdsmarkedet og være pejlemærke for de kommende års udvikling af løn- og arbejdsvilkår i hele Danmark.
Emnerne ved forhandlingerne er de velkendte. Det handler om løn, arbejdstid, pension osv. I år er der dog særligt fokus på de såkaldte bløde pakker. Barselsregler, efteruddannelse, fri på barns første og anden sygedag og lignende emner står centralt i forhandlingerne. Og hvorfor det? Først og fremmest fordi de bløde pakker er billigere end de hårde pakker. Der er ikke forventninger om høje lønstigninger. Og bløde pakker er trods alt bedre end ingen pakker.
Det er den danske model, der udfolder sit fulde virke i disse uger. En model, der har eksisteret, siden det berømte Septemberforlig blev indgået i 1899, og som tilsiger, at det er arbejdsmarkedets parter — dvs. fagforeningerne og arbejdsgiverorganisationerne — som lægger linjen på arbejdsmarkedet. Det er organisationerne, der bestemmer. Det er dem, der laver kompromiserne.
Den danske model var oprindeligt et resultat af et kompromis mellem to store betydningsfulde samfundsklasser: Arbejderklassen, som var organiseret i fagforeningerne, og kapitalistklassen (eller borgerskabet), som var organiseret i arbejdsgiverorganisationerne. Modellen gjorde det i store dele af det 20. århundrede muligt at lade konflikterne mellem samfundsklasserne udspille sig på en relativt civiliseret facon. For eksempel gennem gentagne overenskomstforhandlinger, hvor parterne trods deres grundlæggende interesseforskelle kunne forhandle sig frem til et kompromis. Man så hinanden som fjender, men kompromisser blev det til.
Klasser er ikke centrum
På mange måder ligner de aktuelle forhandlinger dem, der har fundet sted, siden den danske model blev skabt for mere end hundrede år siden. Men skindet bedrager. Overenskomstsystemets og fag- og arbejdsgiverorganisationernes funktion og rolle er i dag en helt anden end for blot 30-40 år siden.
Det, der først og fremmest har forandret sig, er det danske samfund. De traditionelt dominerende sociale klasser har mistet betydning. Klasserne er ikke døde, som det blev formuleret for nogle år siden af de to sociologer Jan Pakulski og Malcolm Waters i bogen The death of class, men deres betydning er mindsket. I stedet er der opstået et samfund, hvor konfliktlinjerne og interessekonstellationerne langt fra er så entydige, som dengang den danske model blev etableret.
Derfor er overenskomstforhandlingerne ikke længere svaret på de store konflikter mellem to klasser. De er svaret på mange forskellige gruppers forsøg på at tage vare på deres egne interesser på kryds og tværs af bordet. Nogle gange går uenighederne på tværs af forhandlingsbordet, andre gange er uenighederne større på hver side af bordet.
Samtidigt er overenskomstforhandlingerne og den danske model blevet en mekanisme, der så funktionelt som muligt skal sikre en passende fordeling af resultaterne af virksomhedernes og medarbejdernes indsats.
Derfor har de faglige organisationer heller ikke længere nogen ideologi, der baserer sig på alternativet til kapitalismen og markedsøkonomien. Op gennem det 20. århundrede var overenskomstforhandlingerne ellers symbol på konfliktende livssyn og forestillinger om, hvor verden burde bevæge sig hen. I begyndelsen af 1980’erne kunne der blandt de faglige organisationer stadig spores rester af forestillinger om noget andet end markedsøkonomi. ØD og OD spøgte stadigt i ny og næ og var en slags symbol på de faglige organisationers sidste rester af en forestilling om noget andet end kapitalisme.
Fagforeningers funktioner er naturligvis stadig at varetage deres medlemmers interesser (høj løn til medlemmerne er bedre end lav løn), men fagforeningerne er også blevet virksomhedsoperatører. De medvirker til at sikre udviklingen af de virksomheder og arbejdspladser, deres medlemmer arbejder på. Og det er i høj grad rollen som medspillere på virksomhederne og arbejdspladserne, der giver de faglige organisationer deres legitimitet. Både blandt medlemmerne og blandt arbejdsgiverne. Fagforeninger skal give mening på arbejdspladsen, og en stor del af den mening er samarbejdet om virksomhedens og arbejdspladsens udvikling.
Arbejdsgiverorganisationer varetager også tilsvarende deres medlemmers interesser (lav løn til de ansatte er bedre end høj løn), men de er også blevet samfundsaktører, der skaber deres legitimitet gennem varetagelse af bredere samfundsinteresser. Arbejdsgiverorganisationerne er også formidlere af bredere samfundshensyn til virksomhederne. De sælger sig selv som interesseorganisationer, der repræsenterer virksomheder over for regeringer og fagforeninger, men er samtidigt blevet formidlere af synspunkterne fra de selvsamme regeringer og fagforeninger til virksomhederne.
Nye konfliktlinjer
Hvad så med konflikten? Med strejkerne og lockouterne? Er det så et overstået kapitel på det danske arbejdsmarked?
Som overenskomstforhandlingerne på det offentlige område viste i 2008, er det ikke tilfældet. Der var tale om den største konflikt på det offentlige arbejdsmarked i nyere tid. Sosu’er, pædagoger og sygeplejersker var alle enten i strejke eller lockoutet. For sygeplejerskernes vedkommende varede konflikten i syv uger, inden de følte, at armen var vredet så meget rundt, at de overgav sig til arbejdsgiverne og til de andre lønmodtagergrupper, som ikke så grund til, at sygeplejerskerne skulle have særlige fordele.
Konflikten er altså ikke død på arbejdsmarkedet, den har bare skiftet karakter. Det er andre konfliktlinjer, der skaber uenighed, og uenighederne mellem arbejdsgiverne og lønmodtagerne er ikke nødvendigvis de dominerende. Det er lige så meget — og nogle gange mere — uenighederne mellem lønmodtagerne, der sætter kursen.
I 2008 var det først og fremmest uenigheder om kvindeløn versus mandeløn i forskellig dele af den offentlige sektor, der gav anledning til arbejdskonflikten. Og det var i højere grad uenigheder mellem forskellige sektorer i det danske samfund og uenigheder mellem grupper af lønmodtagere, der var i centrum. Det var ikke en klassisk konflikt mellem lønmodtagere og arbejdsgivere, der førte til strejkerne og lockouterne.
Og selv om muligheden for arbejdskonflikten stadig lurer på det danske arbejdsmarked, er sandsynligheden for, at den bliver brugt i den aktuelle overenskomstsituation nok meget lille. Så mon ikke direktøren for DI, Karsten Dybvad, ender med at kunne citeres for noget i stil med det følgende, når parterne er blevet enige om en aftale:
»Samlet er der tale om et resultat, der gør det muligt at bevare og udbygge den danske konkurrenceevne. Det har været svære forhandlinger, men det har været helt afgørende for os at sikre virksomhedernes vilkår, der gør dem konkurrencedygtige i den kommende overenskomstperiode. Det er lykkedes.«
 
Carsten Strøby Jensen er arbejdsmarkedsforsker ved Sociologisk Institut, Københavns Universitet

