Vi ligger i samme seng med en verden mellem os
I den hændervridende kulturelite er vi holdt op med at håbe, at vi har noget til fælles med alle idioterne, der ikke gider andet end at køre rundt i deres biler og spise flæskesteg. Vi glemmer, at det er vores egne onkler, kollegaer, naboer og bekendte fra folkeskolen, vi kalder idioter


 ESSAY – Vi er hyklerisk verdensfjerne her højt mod nord. Vi lever ved siden af hinanden i forgyldte bobler, ingen ønsker sprængt. Den parlamentariske virkelighed bærer præg af det. Diskussionerne om samfundet bærer præg af det, og valgets to store yderpartier har den til fælles: vi ønsker ikke direkte at deltage i den verden, der ligger uden for vores egen. På den ene side har man Tulle og DF- Danmark, der mener, det er klar tale at lukke grænserne, at tale om de fremmede som en defineret masse, der truende nærmer sig, og som vil føre til fuldkommen sammenbrud, vold, overgreb og armageddon i sovsekanden. Det er åbenbart logik, at man ønsker at løse flygtningeproblemerne i et ikkested, man kalder nærområderne, og det er klar tale, at man vil skære i ulandsbistanden for at give alle de velfærdsfede endnu mere foder.
Det er den form for klar tale, der gør det nemt for mig at erklære mig hundrede procent uenig med det racistiske DNA, der ligger til grund for Dansk Folkeparti, og som Venstre og Socialdemokratiet desværre bliver ved med at lefle for. Et DNA der ikke muterer til det bedre, bare fordi folket køber intolerancen. Men det er også klar tale, at de fleste politikere i Danmark kæmper for mere velfærd og rigdom til dem, der i forvejen har nok. Hvis der var et parti, der sagde det modsatte, ville jeg straks stemme på dem. Ikke mindst fordi det er ufatteligt, at man kan tale så lidt om verden og så meget om sig selv, om »os«, om noget vi kalder Danmark, uden at erkende og forstå hvor små vi er, og hvor velstillet og trygt vores samfund er.
Myter
I det hele taget er der noget uerkendt i vores kollektiv. Der er noget, der ikke rigtig kommer op at vende på fællesmødet. Nemlig de myter, vi lever på. For en stor del af befolkningen bliver det yderste højre svaret. Det er fastholdelsen af den lille, lokale verden. Fastholdelsen af sig selv som en ansvarlig, reel borger, der står op om morgenen og passer sit. Det er et glimrende ideal men også meget nemt. Det vil sige, nemt på en måde hvor man glemmer sit ansvar for at sætte sig ind i tingene. Det ansvar vores demokrati er funderet på, nemlig at vi insisterer på viden og lærdom til den enkelte, for at vi som samfund kan bliver stærkere og stærkere. Det er et ansvar, mange løber fra. Man undlader at tage viden til sig, undlader at forholde sig til realiteterne, undlader at forstå det, der ikke er en selv og som måske synes uoverskueligt eller ufatteligt.
Til alle os, der begræder, at DF har fået magten, og som i store, bedrevidende vendinger skælder ud på den fremmedfjendske, intolerante og indebrændte retorik, må jeg minde om, at vi selv, dagligt, deltager i et racistisk, undertrykkende og urimeligt overgreb mellem den rige og den fattige verden. Vi deltager dagligt i et ressourceoverforbrug, en destruktiv adfærd over for kloden og økosystemerne. Vi deltager i massernes ignorance, og set i det lys er en bom i Padborg eller dagpenge i Velfærdsdanmark en ufattelig bagatel.
Overgrebet er konkret og stort, og i øvrigt ikke skjult, snarere meget tydelig og reelt, ikke mindst på vores mange rejser rundt i verden, hvor vi spadserer lige henover halenegrene og deres irriterende fattigdom. Overgrebet findes, og vi tager alle del i det med vores attitude og forbrug. Det, der er voldsomt deprimerende ved valg i Nordeuropa, er, at det ikke nævnes. Faktisk har de to mest alvorlige trusler været fuldkommen ignoreret i valgkampen, nemlig klima og den globale fattigdom. Måske er det, fordi begge emner knytter sig til vores eget overforbrug og vores historisk betingede skyld?
Vi ønsker ganske simpelt ikke at konfrontere os med vores skam over at vide uden at handle. Medierne må holde for her, for det er et godt spørgsmål, hvorfor man fra de politiske redaktioners side igen og igen vælger at gå hånd i hånd med folkestemningen og altså debattere populistiske emner i stedet for at insistere på at sætte dagsordenen? Det ville være så nemt for DR og TV 2 at sige til politikerne, at de diskussioner, der bliver taget på deres platforme, bestemmes af journalister og hverken af de folkevalgte eller deres hær af spindoktorer. På den måde ville den almindelige dansker blive konfronteret med den virkelighed, vi hele tiden forsøger at ignorere. Vi ville understrege alvoren og kompleksiteten i verden og udfordre det nemme, populistiske svar om mere velfærd eller lukkede grænser.
Splittelse
Når det er sagt, og den høje moralske anfægtelse er formuleret, må man naturligvis anerkende splittelsen i samfundet som en trist og afgørende negativ faktor i forhold til at skabe en bedre verden.
I en Tweet skrev Informations Moderne Tider redaktør Lotte Folke: »en elite, der repræsenterer en ikke-elite. Det passer vel fint med definitionen på en politiker i et demokrati«.
Det kan jeg kun give hende ret i. Årsagen var DF’s fremgang ved samtlige valg siden deres stiftelse. Årsagen var den tydelige kulturelle kløft, hvor en svært defineret elite står over for et lige så svært formuleret folkedyb.
Dette modsætningsforhold er der ikke noget nyt i. Der er heller ikke noget nyt i, at kløften bliver dybere og dybere. Det har længe været som at råbe i en spand at trænge igennem med den dagsorden. Årsagen er naturligvis den enkle, at vi i stigende grad bor i bobler og ghettoer, og ingen rigtig synes at interessere sig for, hvad der foregår på den anden side af den mentale hæk, der gror vildt på kryds og tværs af Danmarkskortet. Det er f.eks. ikke nogen hemmelighed, at man fra den urbane elites side dybest set er lige så ligeglad med den store gruppe i samfundet, der står tidligt op om morgenen og går på arbejde, som selvsamme morgenduelige blå Danmark er med Afrika og resten af verden. Der er af samme grund en stor og voksende gruppe, der føler sig talt ned til og/eller overset. Det er den gruppe, der betaler skat til et system, hvis administratorer dybest set foragter dem. En foragt, der trænger igennem via medier, kunst og kulturtilbuds indhold og vinkel.
F.eks. er der langt mellem de bøger, film, tv-serier eller udstillinger, der forholder sig til den fundamentale forandring, den danske arbejderklasse står over for i disse år. Der er utrolig mange mennesker, der lever i usikkerhed for, om det system, de tror på, virkelig holder hånden under dem, når deres verden føles truet. Danmark minder om et godt slidt ægteskab, hvor man ligger i samme seng, men med en verden imellem sig. Sengene bliver skilt ad på et givent tidspunkt, og inden længe har man hver sit soveværelse. Når det sker, og man dybest set lever to liv i sammenbidt vane, går samlivet i stå. På samme måde risikerer samfundet at gå i stå, hvis vi ikke begynder at være nysgerrige igen, hvis vi ikke søger at forstå og vise vilje over for hinanden.
Intolerance
Mange mennesker føler sig altså udenfor, samtidig med at de dybest set ser sig selv som repræsentanter for »det rigtige Danmark«. Et Danmark, hvor man forsager viden, fordi man godt ved, hvordan skabet skal stå. Det er et Danmark, hvor man så glemmer, at man selv lever på bagkant af et par hundrede års klassekamp, en kamp, der handlede om at trække proletariatet op, at give folk ansvar for eget liv og gennem det ansvar, ligestilling med borgerskabet.
Nu er man selv blevet borgerskab, og så er de mennesker, der kommer til landet for at arbejde, en gruppe man over en kam kalder De fremmede. Man vil helst have dem ud af landet igen, så man slipper for at forholde sig til den fattigdom, de repræsenterer, når de foretrækker at tage til Danmark for at samle flasker eller gøre rent på vores skoler under kummerlige forhold frem for at blive hjemme i Rumænien eller Togo.
Modsat findes der et forkert Danmark, et drømmersamfund bestående af akademikere, kunstnere, mediefolk og skolelærere. Det er biologer, der kommer rendende med deres kvoter i fiskeriet, det er humanister med deres snak om den gode tone, det er SKAT, der kun er ude på at suge pengene ud af borgernes lommer, et system, der består af misundelige mandslinge, alle dem der fik buksevand i skolen, og som nu skal hævne sig på den ærlige almindelige, sortarbejdende borger, ved at indføre misundelsesafgifter på alt, hvad der er sjovt. Det forkerte Danmark tror på viden og åbne grænser. De tror på det multikulturelle, og på at homoseksuelle skal have lov til at lave børn på statens regning.
Problemet er, at det forkerte Danmark glemmer at formulere sig. Glemmer at dele ambitionen og den nye vej i den nye verden med deres kritikere, med det rigtige Danmark, der så pludselig føler sig udenfor og kørt over.
Vi er holdt op med at håbe på, at vi kan have noget til fælles med alle idioterne, der ikke gider andet end køre rundt i deres biler eller spise flæskesteg, hvis de altså ikke står og hejser dannebrog i deres stenhaver, hvor ligusterhækken og alt andet, der vokser, for længst er fældet og erstattet af granitskarver og sortlakerede jernlåger.
Via den ligegyldighed fjerner vi os fra hinanden. I den her svært definerbare gruppe, kaldet kultureliten, glemmer man, at det er ens egne onkler, kollegaer, naboer og bekendte fra folkeskolen, man kalder idioter. Det er mennesker, der dybest set er til at tale med, hvis man gider, der udgør det store flertal af DF’s vælgere. Det er ikke rabiate racister, intolerante båtnakker og smålige kællinger. Ikke kun i hvert fald. Men hvis man isolerer sig i bobler og ghettoer, på de sociale medier, i gentrificerede kvarterer i byerne og glemmer at tage en tur ud i provinsen, bliver man selv intolerant og fordomsfuld. Det er simpelthen så banalt og simpelt, at man kun kan undre sig over, hvorfor mennesket bliver ved med at glemme det.
Vi skal bygge vores samfund sammen. Ikke bryde det ned. Vi skal understøtte og huske, at vores forfædre har skabt et stærkt og rigt samfund gennem begreber som forståelse, og via den tillidskultur vi er verdensmestre i. Vi skal krydse de mentale grænser og gøre mere for at deltage i de andres liv. Vi skal simpelthen lære at forstå hinanden igen, og til at fatte, i det hele taget, at vi er ufatteligt rige, ufatteligt privilegerede, ufatteligt velstillede i en verden, der ser helt anderledes ud for de fleste.
Peder Frederik Jensen er forfatter og bådebygger

