Tsipras’ tredje sejr
LEDER


 Alexis Tsipras blev i går for anden gang i år taget i ed som Grækenlands premierminister. Syrizas tredje valgsejr på blot 10 måneder – hvis man medregner folkeafstemningen om reformprogrammet i juli – markerer et kulturskift på den græske og potentielt også europæiske venstrefløj: fra oppositions- til regeringskultur.
Valgets store tabere blev de nyliberale partier, Nea Dimokratia og To Potami, der bliver straffet for deres mangel på sammenhængende politik. I modsætning til mange europæiske politikere og opinionsdannere har et flertal af grækerne åbenbart ikke glemt, at Nea Dimokratia bærer en meget stor del af ansvaret for den ubæredygtige statsgæld, der efterhånden er dobbelt så stor som landets bruttonationalprodukt.
Læs også: Arbejdstøjet venter efter Tsipras’ comeback
To Potami, som blev dannet i februar 2014, var derimod et forsøg på at give en korrumperet elite et nyt udseende uden at ændre noget i substansen. Grækerne har genvalgt Tsipras i tillid til, at han bedst kan sikre mindst mulig social uretfærdighed i forbindelse med de kommende måneders upopulære reformer.
Den nye regerings parlamentariske grundlag er en fotokopi af den forriges. Syriza indgår i en umage koalition med det nationalkonservative parti ANEL. Under valgkampen havde Nea Dimokratias nu afgåede leder, Vangelis Meimarakis, gjort sig til fortaler for den foretrukne løsning i Bruxelles og Berlin: En national samlingsregering hvor højre- og venstrefløjen kunne deles om ansvaret for at implementere reformerne.
Det forslag havde Tsipras dog let ved at feje af bordet med henvisning til, at nynazisterne i Gyldent Daggry så ville få foræret rollen som det største oppositionsparti. At syv procent af vælgerne i et EU-land stemmer på et parti, hvis ledelse er sigtet for mord, kan næppe tages for alvorligt. Med en valgdeltagelse, der var væsentligt lavere end normalt, blev Gyldent Daggry det eneste parti, der øgede sit stemmeantal, og det støttes nu af over en halv million grækere. Men demokratiets tilstand i Grækenland har aldrig været EU-partnernes og de øvrige kreditorers største bekymring. Det er et grundlæggende (forståelses-) problem, for det græske demokratis ringe kvalitet – klientstat i stedet for retsstat – er netop blandt hovedårsagerne til gældskrisen.
Derfor bliver der også sagt og skrevet så meget vrøvl om situationen, f.eks. i Politiken: Syriza var »kun et mulehår fra at melde Grækenland ud af euroen og EU«, hedder det i avisens leder tirsdag. Men det forholder sig faktisk stik modsat, og måske var den første Tsipras-regerings største taktiske fejl tværtimod, at et euroexit aldrig blev luftet som en reel mulighed – ikke fordi den skulle realiseres, men fordi det strategisk var det eneste effektive middel til at opnå noget ved forhandlingerne. Men da hele Syriza-projektets legitimitet hviler på forankringen i EU, valgte Tsipras til sidst at bøje af – til alles bedste.
For der var andre kræfter i EU, som var parat til at tvinge grækerne ud for at statuere et eksempel, da Syriza havde anbefalet og fået et nej ved folkeafstemningen om reformprogrammet. Det fremgår af kommissionsformanden Jean-Claude Junckers udtalelse til Reuters: »Tsipras vidste, at et euroexit var en mulighed, selv om det aldrig blev sagt højt.«
Nu bliver den samme mand, der for ikke så længe siden blev beskrevet som den største trussel mod det europæiske samarbejde, så anerkendt som den eneste realistiske garant for politisk stabilitet i Grækenland. Det er selvfølgelig en dybt ironisk situation, som i lyset af flygtningekrisen også får et tragisk skær.
For den nye Tsipras-regering handler det i den nærmeste fremtid især om at være velforberedt med socialt afbalancerede modforslag til eurogruppens krav om budgetbesparelser – så længe de politiske betingelser for den gældseftergivelse, som bl.a. Den Internationale Valutafond skønner nødvendig, ikke findes, kan den ikke gøre så meget andet. Samtidig begynder det program for betaling af skatterestancer, der blev iværksat under den forrige regering, faktisk at give resultater. Det sker ikke af sig selv i en klientstat, og valget viser, at Tsipras er den centrale aktør, hvis Grækenland skal udvikle sig til en retsstat og dermed et velfungerende samfund.

