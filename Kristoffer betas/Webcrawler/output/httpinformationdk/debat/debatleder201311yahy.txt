Yahya-Mania
LEDER


 
		’Her er min historie! Diskuter den med sukkerknald og kaffe i jeres mælk’

- Yahya Hassan i ’Yahya Hassan’


	Der er ingen ende på, hvor mange der elsker den unge digter Yahya Hassan. De vil alle have noget af ham, og alle vil de bruge ham i deres sag. Ytringsfrihedsforkæmperne ser ham som en helt og som et symbol på den højere sag, de kæmper for. De kan eksempelvis finde på at sammenligne ham med Lars Hedegaard, helt uagtet at der er en verden til forskel på en islamofob, der har gjort kampen mod ’mørkemændene’ til en generel og ensidig kulturkamp, og så en ung mand, der i digterisk form skriver om sin opvækst i et muslimsk miljø. Der er lige præcis forskellen mellem det alt for generelle og det individuelle.

	Men også de kulturradikale eller caffe latte-segmentet elsker Yahya Hassan og ser i ham et symbol på noget større. Og når de kulturradikale elsker Yahya Hassan, så har deres tale ofte alle forelskelsens patetiske og bedrageriske kendetegn.

	Tag nu eksempelvis det store mediehus på Rådhuspladsen. De er helt henførte, ja dåner nærmest over den unge digter. Endelig, endelig, endelig er han der, den savnede elskede. Den, de har ventet på i så mange år. Det er ren Yahya-Mania.

	Men når de er forelskede i Yahya Hassan, så lægger de i virkeligheden under for en ønskeforestilling om sig selv og ikke mindst en forestilling om det, litteraturen skal være. Yahya Hassan indfrier deres dybeste begær efter, at litteratur skal betyde noget, at den har direkte samfundsmæssig relevans, selvom litteraturen for længst har mistet den betydning.

	I virkeligheden burde han være svær at elske, Yahya Hassan, for han afviser deres tilnærmelser og forsøg på at omklamre ham. Når de gør kur, siger han køligt afvisende: »Jeg har talt med caffelatterne på Politiken. Nu vil jeg gerne ud og tale til folk fra min egen baggrund og generation. Hvad skal jeg bruge 300 hvide mennesker til, der står og klapper? Jeg ved sgu da godt, vi er enige. Men hvad med de andre? Det er dem, der skal nås.«

	Og når han helt forkasteligt bliver angrebet på Hovedbanegården, står de klar med en forside og en stor rubrik: ’Angreb på ytringsfriheden’, mens Yahya Hassan selv er den første til at sørge for, at den sag får de rette proportioner og ikke bliver blæst mere op end nødvendigt ved efter overfaldet at stå fattet frem på landsdækkende tv. For jo, det er ganske vist et angreb på hans ytringsfrihed, men først og fremmest er det et overfald på ham som person.

	Faktisk er Yahya Hassan klogere end alle de forelskede, der forsøger at omklamre ham og gøre ham til repræsentant for alt muligt. Han har gennemskuet dem og udstiller dem igen og igen. Også når det kommer til arrangementet på Vollsmose Bibliotek, der først blev aflyst, men nu gennemføres, og hvor de spørger, om der ikke er en symbolværdi for ham i at være i Vollsmose og sige, at de ikke kan skræmme ham, og han så svarer: »Nej, det er ikke der, symbolværdien ligger. Det er, fordi jeg skal ud og tale med mine egne. Jeg vil prøve at gøre dem klogere på, hvad det er, jeg gør.«

	Han vil ikke bare være et symbol for symbolets egen skyld. Det er en forenkling, og i stedet kaster han bolden tilbage på det samfund, der taler så meget om principper og i første omgang aflyste hans optræden i Vollsmose:

	»Hvem er det så, der beskytter den ytringsfrihed, de taler så meget om? Ytringsfriheden har altid været der for mig. Jeg er vokset op i et land med ytringsfrihed, og jeg har sgu altid sagt min mening. Selv i et miljø, hvor den ikke var der. Biblioteket, politiet, Politiken, myndighederne, kommunen, ministrene og politikerne taler om den her ytringsfrihed og siger, det er det, de vægter allerhøjst. Og så er det dem, der ikke kan nosse sig sammen til at komme ud i Vollsmose. Det er sgu en falliterklæring.«

	Ja, det var den største falliterklæring, men heldigvis har man nu efter stort pres besluttet sig for alligevel at gennemføre digtarrangementet – blot et andet sted i Vollsmose. Det handler om ytringsfrihed for så vidt, at Yahya Hassan som individ, der har skrevet digterisk om sin opvækst i et muslimsk miljø, selvfølgelig skal have mulighed for læse op i Vollsmose. Det er det, det handler om. Ikke alt muligt andet.

