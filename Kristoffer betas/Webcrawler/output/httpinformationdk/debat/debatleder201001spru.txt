Sprut forbudt
Man skal ikke spøge med alkohol. På den anden side er det svært at lade være, især når man er i nærkontakt med den


 LEDER | Sundhedsstyrelsen har fundet ud af, at dens hidtidige anbefalinger »kan misforstås«, som det hedder med en forsigtig vending fra forebyggelses-chef Else Smith. Hidtil har det været i orden, at mænd drak tre genstande om dagen, kvinder kun to, men i fremtiden skal grænserne et nøk nedad, for 21/14 genstande om ugen kan på ingen måde garantere danskernes sikkerhed. Selv med dette relativt  beherskede forbrug kan vi få alkoholskader. Hun nævner specifikt kvinders risiko for brystkræft selv ved indtag af ganske små doser.
Dermed går staten et lille skridt videre i de senere års forsøg på at gøre danskerne sundere, hvad enten det har handlet om at gøre tykke mennesker tyndere, gøre rygere til ikke-rygere eller få skolebørn til at få sundere madpakker.
Man skal ikke spøge med alkohol og heller ikke med statens intentioner. Trods heftig modstand i starten er mange danskere minus Kim Larsen i dag godt tilfredse med diverse rygeforbud, og at de er holdt op med at ryge. Bevares, det er ikke kun den danske stats fortjeneste, snarere en overraskende konsensus i hele den vestlige verden. Kan den overføres til alkohol?
Guderne skal vide, at der knaldes ud på sprut i Danmark. Pilene i stort set alle statistikker peger opad. I løbet af et halvt århundrede er det gennemsnitlige forbrug fordoblet, og cirka 200.000 skønnes at være afhængige. I kølvandet følger trafikulykker, kriminalitet, brudte hjem, ensomhed, sorg og  alskens dårligdom, når kong Alkohol regerer. Det koster staten hospitalspenge, også en grund til dens interesse.
I weekenderne får den hele armen, ikke mindst blandt unge, hvilket er let at konstatere, hvis man bevæger sig ud i en by en sen fredag eller lørdag aften. Forældrene føler sig magtesløse, hvis de andre i teenagernes slæng også drikker. Selv holder forældrene sig ofte heller ikke tilbage. Så sidder de ikke just med styrelsens anbefaling i hånden og tæller genstande.
Man skal ikke spøge med alkohol. På den anden side er det svært at lade være, især når man er i nærkontakt med den. Så bliver man opstemt, har det sjovt og oplever surrealistiske ting og sager som modvægt til det dagligt regelrette. Ikke så få drenge og piger, mænd og kvinder, kan takke en rus for, at de kastede hæmningerne af sig og tog sig mod til at blive kærester med hinanden. Det aspekt hører med.
Else Smiths forsigtighed og tale om en »lavrisikogrænse« skyldes hendes forståelse for, at alkohol er en del af danskernes nutidskultur. Men det, man kan se for sig, er, at det kun er begyndelsen til et nyt hysteri som det, der har gjort rygerne til uønskede, mindreværdige mennesker. Restauranter og værtshuse uden øl, vin og cognac? Det lyder urealistisk, men man skal aldrig sige aldrig - apropos rygeforbuddene. Pas nu på med at tage alt det sjove væk fra livet. Så vigtigt er det vel heller ikke, om vi lever fem år længere, end vi ellers ville have gjort.

