Solcelleordningen er en fiasko for dansk energi
Hvorfor kæmper Venstre og Enhedslisten for et dyr solcelleordning, der ikke en gang nedbringer el-sektorens CO2-udslip? For Venstre er svaret måske, at de blot støtter deres kernevælgere. Men hvem støtter Enhedslisten i kampen mod klima-, energi- og bygningsministeren?
Med planen for tilskud til solceller på private hjem, vil vi kunne forsyne hele landet med strøm


 I dag er klima-, energi- og bygningsminister Martin Lidegaard (R) kaldt i åbent samråd af Venstre og Enhedslisten om regeringens planer for solceller. De er utilfredse med, at Lidegaard vil sænke støtten til solcelleanlæg – en støtte, der de seneste år har gjort det utroligt lukrativt at sætte solcelleanlæg op.
Det var forudsigeligt, at nettomålerordningen for solceller fra udgangen af 2010 ville få en kort levetid. Ordningen går i al sin enkelhed ud på, at man i løbet af året kan oplagre den strøm fra ens solcelleanlæg, som man ikke forbruger, og hente strømmen igen, når solcelleanlægget ikke producerer strøm nok til at dække ens forbrug. At den kun holdt i to år, var der dog ingen, der kunne forudse. Det uventede store prisfald på solcellemoduler på over 50 pct. i løbet af to år væltede alle prognoser.
Nettomålerordningen gælder for solcelleanlæg på op til seks kW, der sættes op af husstande. Et anlæg på seks kW anbragt på taget vendt mod syd kan i Danmark producere godt 5.000 kWh pr. år – til sammenligning har en typisk husstand et årligt forbrug på 4.000 kWh.Produktionen fødes ind i det offentlige distributionsnet og modregnes i husstandens forbrug i elregningen, selv når der ikke er samtidighed mellem forbrug og produktion. Derved sparer en typisk husstand ved den nuværende kWh-pris knap 9.000 kr. om året på elregningen og får herudover en betaling på 600 kr. for de overskydende 1.000 kWh.
Investeringen i anlægget er mindre end 100.000 kr. og har med de betingelser et forventet afkast på ni pct. pr. år ved en levetid på 25 år. Det er en god forretning for en risikofri investering i disse tider – ingen pensionsordning kan tilnærmelsesvis hamle op med den. Da renteudgifter på obligations- og huslån er lave, kan man lånefinansiere hele beløbet og få et likviditetsoverskud fra dag et. Forrentningen har medført et solcelleboom i 2012: Det forventes, at over 30.000 husstande får et anlæg i løbet af i år.
V og Ø’s forbløffende støtte
Venstre og Enhedslisten er begejstrede for ordningen. Venstres Søren Pind skrev i en kronik i Politiken, at »vi er stolte over, at Venstre stod i spidsen for bl.a. den skattemæssige ordning for solceller, som nærmest har gjort det til en folkesport at forvandle hustage til minienergianlæg.«Enhedslistens klima- og energiordfører, Per Clausen, udtalte: »Det er en god nyhed, at solceller boomer i Danmark. Det øger produktionen af vedvarende energi og skaber i tusindvis af nye arbejdspladser.«
Begejstringen er forbløffende, da ordningen ikke er omkostningseffektiv som klimapolitisk instrument og dens fordelingsmæssige konsekvenser vender den tunge ende nedad.
I 2010 var Venstre-politikere oprørte over, at prisen på strøm fra Dongs Anholt off-shore-vindfarm kom til at koste 1,03 kr. pr. kWh; i 2012 kæmper Venstre for at bevare endnu højere priser og støtte til solcelleenergi. Klima-, energi- og bygningsminister Martin Lidegaard vil have ordningen afskaffet for »at sikre, at vi får mest mulig vedvarende energi for vores penge. Vi kan ikke se bort fra, at vi dag støtter solceller med mere end 160 øre pr. kWh, mens vind kun får omkring en femtedel i støtte.« (DR den 4. oktober).
Dertil kommer, at ordningen ikke giver solcelleejere prissignaler, der påvirker, hvornår de bruger strømmen.Det er ikke hensigtsmæssigt for driften af det fremtidige smarte elnet og ønsket om at fremme fleksibelt forbrug, der kan udligne svingninger i produktion fra vedvarende energi.
Den typiske investor
Enhedslisten, der normalt har ginikoefficienten for øje, når støtteordninger skal vurderes, kæmper for ordningen, selv om den omfordeler penge fra de husstande, der ikke installerer solceller på deres tage, til husstandene der installerer dem, og den typiske investor i mistænkelig grad minder om en velhavende borgerlig kernevælger: Den typiske investor er over 50 år gammel, og halvdelen har så mange penge på lommen, at de finansierer investeringen uden brug af lån. Den første omfordelingseffekt foregår over skattebilletten: Da skatter og afgifter udgør hovedparten af prisen for husholdningsel er investeringen i solcelleanlæg en investering i skattebesparelser:Alene de 30.000 anlæg, der sættes op i år og får en samlet effekt på godt 160 MW, vil årligt producere 140 mio. kWh. Over en 20-årig periode betyder det, at staten går glip af over 4,1 mia. kr. i mistede elafgifter, tarifbetalinger og moms. Den anden omfordeling sker via elregningen: Da solcelleejere slipper for at betale nettariffer, PSO-afgifter (Public Service Obligations-afgifter) og energisparebidrag må de øvrige elforbrugere betale en højere eltarif.
Fejlagtige forventninger
Da ordningen blev vedtaget i 2010 stod der i bemærkninger til lovforslaget om de ’Økonomiske konsekvenser for det offentlige’ »Ingen nævneværdige.«Man forventede ikke, at ret mange anlæg ville blive sat op.Det blev anslået, at ordningen frem til 2020 ville føre til etableringen af 200 MW effekt i alt.
På den ene side var de lave forventninger rimelige. 10 års indsats forinden havde ved udgangen af 2010 ført til blot 750 solcelleanlæg i Danmark, og investeringen var med de eksisterende priser for anlæg i 2009 ikke en god forretning for husejere.
På den anden side burde solcelleudviklingen i Tyskland, Spanien og Italien have tændt nogle advarselslys.Tarifferne for salg af solcellestrøm til det offentlige elnet havde ført til et boom i opstillingen af solcellekapacitet, der langt overskred de energipolitiske mål.
Landene reagerede ved at nedsætte tarifferne for solstrøm. Tyskland foretog tre tarifjusteringer alene i 2010; omregnet til danske kroner blev tariffen pr. kWh for små solcelleanlæg reduceret fra 3,20 kr. i 2009 til 2,14 kr. fra januar 2011 – på niveau med betalingen under solcelleordningen – og til 1,45 kr. fra efteråret 2012. I lyset heraf burde man sidst i 2010 have tilføjet i loven, at ordningen ville blive justeret, hvis de installerede anlægs effekt oversteg en årlig grænse.
Mulighederne på tagene sætter nemlig ikke nogen naturlig grænse for solenergi i Danmark.Rapporten Scenarier for solcelle udrulning i Danmark fra maj 2012 vurderer, at tagene i Danmark kan rumme solceller på 15,300 MW, hvilket er mere end den samlede elproduktionskapacitet i Danmark.
Hvad ministeren bør svare
Når en subsidieordning er indført, opfattes den allerede efter tre måneders levetid som en hellig ret. Derfor er ordningen nu vanskelig at rulle tilbage. Ministeren er kaldt i samråd for at redegøre for sine strategiske visioner for solenergi.
Forhåbentligt kan han overbevise parterne om, at hvis de virkelig ønsker at omstille energiforsyningen til vedvarende energi, så skal de vælge omkostningseffektive instrumenter. Ellers vil omkostningerne ramme politikken som en boomerang.
Ministeren kunne under samrådet afkræve svar på, hvorfor man ønsker høje investeringer i solcelleanlæg her og nu? Produktion af solcellestrøm får frem til 2020 ingen indflydelse på elsektorens CO2-udslip, da dette er fastlåst af EU’s kvotesystem. Og prisen på solcelleanlæg pr. kW forventes at være lavere i 2020 end i dag.
Den nuværende nettomålerordning er dyr for staten og har spillet fallit. I stedet kunne man indføre et årligt mål for, hvor meget strøm man ønsker fra solcelleanlæg.
Uden årlige kvoter er man tvunget til hele tiden at finjustere aflønningsformen, så markedet udvikler sig i overensstemmelse med de politiske ønsker.
Det har intet land indtil nu haft held med!
Wolfgang Mostert er konsulent

