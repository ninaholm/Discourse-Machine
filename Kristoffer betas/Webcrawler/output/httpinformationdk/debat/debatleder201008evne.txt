Evner ministeren at rydde op?
Et af de vigtige spørgsmål, der står tilbage efter den dramatiske drejning, som sagen om den arabiske oversættelse i går tog i Københavns Byret, er, om forsvarsminister Gitte Lillelund Bech (V) er i stand til at rydde op i den forsumpede kultur, som har kendetegnet Forsvarets og Forsvarsministeriets top


Et af de vigtige spørgsmål, der står tilbage efter den dramatiske drejning, som sagen om den arabiske oversættelse i går tog i Københavns Byret, er, om forsvarsminister Gitte Lillelund Bech (V) er i stand til at rydde op i den forsumpede kultur, som har kendetegnet Forsvarets og Forsvarsministeriets top. Det er uhyrlige ting, der rulles op i retssagen - en udløber af sagen om Thomas Rathsacks bog 'Jæger - i krig med eliten'. Forsvarschefen krævede sidste år bogen stoppet, fordi den angiveligt afslørede fortrolige militære oplysninger, som ikke måtte komme i fjendens hænder, og midt i den højspændte mediedebat kunne B.T. fortælle, at bogen allerede lå på internettet i en arabisk version. Men oversættelsen var som bekendt et falsum konstrueret i Forsvarskommandoen. Spørgsmålet har siden været, hvordan den mon havnede hos B.T. De to tidligere højtstående officerer i Forsvarskommandoen - kommunikationschef Lars Sønderskov og it-chef Jesper Britze - står tiltalt for at have løjet om forløbet over for deres overordnede.Men i går trak Sønderskov en tidligere indrømmelse af, at det var ham, der sendte den famøse oversættelse til pressen tilbage. Derimod hævdede han at have sendt den pr. mail til forsvarsministerens spindoktor, Jacob Winther, som han dog ikke stolede på.Hvorfor han i en pressemeddelelse påtog sig skylden? Jo, han blev presset til det, hævder hans forsvarer. Med retssagen er der udbrudt en åben krig i forsvarstoppen om forløbet, og om hvem der har ansvaret. Og det er godt, fordi det betyder, at sandheden måske alligevel kommer frem. Sagen har sammen med den såkaldte lækagesag fra 2007 allerede kostet både forsvarsministeren, hans pressechef, forsvars-chefen og de to tiltalte officerer jobbet. Det rigtigste ville uden tvivl være at foranstalte en uvildig undersøgelse af hele forløbet. Det ville tilmed give den nye forsvarsminister mulighed for at lufte ud og træffe de rette beslutninger inden den nødvendige oprydning.
