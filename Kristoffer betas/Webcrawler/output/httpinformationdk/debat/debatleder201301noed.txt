Nødvendig boglov



 Det danske bogmarked står foran udfordringer, som er større end noget andet europæisk lands. Effekten af den fulde liberalisering af prissystemet, verdens næsthøjeste bogmoms sammenholdt med at vi er et meget lille sprogområde, gør det nødvendigt at handle.
Det har i den seneste tid handlet meget om frie bogpriser eller ej, men det er en forenkling af en større problematik. Og intet er løst ved bare at få genindført faste bogpriser. Ingen kan være i tvivl om, at de frie bogpriser langt hen ad vejen har reddet bogbranchen og gjort krisen mindre, end den ellers ville have været, samt skabt et nyt marked for forlagene. Ligesom det for forbrugerne har ført til billigere bøger og flere udsalgssteder for bøger. Det er godt.
Intet bogmarked i Europa har vist sig at kunne klare sig uden en eller anden form for regulering eller boglov. Heller ikke det danske efter det har mærket den fulde effekt af liberaliseringen.
Men de løsninger, der diskuteres, kan ikke kun handle om frie versus faste priser, men må også omfatte en nedsættelse af bogmomsen, støtte til boghandlere, støtte til oversættelse af kvalitetslitteratur, aftaler med biblioteker mv.
Der blæser nye vinde. Bogbranchen er i disse dage ved at finde fælles fodslag efter års uenighed, og ikke mindst er det igen med Marianne Jelveds (R) tiltræden som kulturminister blevet tilladt at argumentere for, at litteraturen udfylder en særlig rolle i samfundet, at den er kulturbærer og identitetsskabende og derfor skal have særlige vilkår og beskyttelse.
Der er en ny lydhørhed over for sådanne værdipolitiske udsagn. Det er derfor nu, der skal reageres og smedes. Mens der lyttes fra statslige side. Og der er brug for regulering. Ingen kan for alvor tro på, at Danmark som det eneste land uden en eller anden form for indgreb kan løse de problmer, som andre har reguleret sig ud af.

