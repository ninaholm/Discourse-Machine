Brev til en ung kræftsyg
Jeg er overbevist om, at du også overlever. Og jeg skriver ikke dette for at betvivle lægernes afgørende betydning, men du er nødt til at have alle marginaler på din side. Her kommer dine pårørende og den alternative behandling ind i billedet
Du må fra starten erkende, at kampen mod en alvorlig kræftlidelse ikke kan vindes alene, ej heller af lægerne alene, men af et tæt samspil imellem en række mennesker og institutioner, lyder et af rådene fra Erik Rasmussen, som har overlevet en alvorlig kræftsygdom


 Kære ven.
Jeg kan til fulde forstå det kaos, der må udspille sig i dit indre, den frygt, der rammer dig, og den uoverskuelighed, der pludselig dominerer dit liv og din tilværelse.
For nogle år siden befandt jeg mig i samme situation – havde fået en kræftdiagnose, der efterlod mig med meget spinkle chancer for at blive rask. Ingen advarsler, ingen snigende mistanke, men fra den ene dag til den anden sprang en knude bogstaveligt talt ud på højre side af halsen. Allerede få dage senere fik jeg en chokerende dom, der ikke kunne appelleres: En kræftknude på 2x3 cm havde udviklet en metastase på 7x8 centimeter. Hele højre side af hovedet var én stor sammenvokset kræftsvulst. Dermed befandt sygdommen sig i sit sidste stadie – det stadie hvor kun et fåtal overlever.
Jeg skriver dette til dig for at indgyde dig håb. Jeg overlevede nemlig i mod alle odds og forventninger. Det kan du også. Men lad mig være ærlig: Kampen mod en alvorlig kræftsygdom er ikke nem, men lang og hård, og du vil undervejs være tæt på at opgive, tynget af smerter, træthed og psykiske nedture. Jeg oplevede det hele, men forsøgte altid at klynge mig til håbet, omend det kunne være spinkelt. Mister du håbet, mister du alt og dermed et af de vigtigste våben i kampen.
Du må fra starten erkende, at kampen mod en alvorlig kræftlidelse ikke kan vindes alene, ej heller af lægerne alene, men af et tæt samspil imellem en række mennesker og institutioner. For mig blev min kone den vigtigste ressource og den egentlige general i de mange måneder, kampen varede. Hun blev omdrejningspunktet i det netværk, der udgjorde den helt afgørende støtte.
Lægernes og hospitalernes rolle er selvskreven og indiskutabel, men de imødekommer ikke alle de behov for opbakning og nærvær, en kræftpatient udvikler. Kræft er ikke kun en sygdom, men en tilstand, der rammer dig på alle niveauer, psykisk som fysisk. Og den psykiske smerte er i starten den største. Ikke alene konfronteres du med en sygdom, der forbindes med store lidelser og død, men også med en verden og mennesker, du ikke tidligere har mødt, men som har det til fælles, at de bestemmer over din fremtid. Det er en skræmmende afmagtsfølelse
Ens nære pårørende spiller derfor den helt centrale rolle. Jeg er overbevist om, at dine forældre helt naturligt vil påtage sig det ansvar. Det er stort og ufatteligt krævende. Ofte kan det være lige så svært at være pårørende som patient. Jeg vil opfordre dig til at være åben om din sygdom og suge al den omsorg til dig, som venner og familie kan yde.
Alternativ behandling
Jeg forsøgte at ryste chokket af mig ved at lave min egen overlevelsesstrategi. Den bestod af en angrebs- og en forsvarsstrategi. Angrebet var lægernes ansvar. De skulle med alle midler bekæmpe kræftcellerne med de våben, de havde til rådighed. I mit tilfælde stråler og operationer. Men jo hårdere de angreb, des svagere blev mit immunforsvar. Derfor blev det min opgave at styrke immunsystemet. Det blev mit forsvar med min kone som feltherren. Den arbejdsfordeling var også logisk. På et tidspunkt vil kombinationen af behandlinger og sygdommes udvikling måske belaste dig så voldsomt, at du ikke selv har ressourcerne til at være disciplineret og tænke klart, endsige til at have det fulde overblik over alle behandlinger.
Mine overlevelsesmuligheder var maksimalt 20 procent. Så manglede jeg 80 procent. Da lægerne ikke kunne garantere dem, måtte vi selvsagt finde supplerende muligheder for at få regnestykket til at gå op. Mit rædselsscenario var, at lægen en dag fik ret, og jeg ikke havde gjort alt menneskeligt muligt for at sikre de 100 procent.
For vores vedkommende gik det ud på at finde alternative – eller rettere komplementære – metoder til at styrke helbredet. De spændte fra en speciel diet til akupunktur, healing, motion m.v. Vi afsøgte systematisk de kure, vi fandt rigtige for os, og som andre havde haft glæde af. Jeg er ikke i tvivl om, med al respekt for lægernes indsats, at det formentlig var vores vilje og evne til at tage et medansvar, der til syvende og sidst sikrede min overlevelse. Jeg var fra starten skeptisk over for alt, hvad der var alternativt, men jeg lærte hurtigt, at med min diagnose havde jeg ikke råd til at fravælge nogen mulighed.
Jeg kom hurtigt til erkendelsen, at man aldrig skal afvise det, man ikke kan forstå, men i stedet gøre ens nysgerrighed større end ens skepsis.
Men du må indstille dig på, at mange læger har et anstrengt forhold til alternative behandlinger og føler, at det er spild af tid og penge. Den holdning mødte jeg også, men jeg havde kun ét svar:
»Det var jer, der i realiteten sendte mig i armene på de alternative behandlere. Hvad havde I på ’hylderne’, som kunne styrke mit håb og mit immunforsvar og motivere mig til at tage et medansvar?«
Du skal udnytte de alternative muligheder, du har tillid til, og blot være sikker på, at de ikke på nogen måde hæmmer de formelle behandlinger. Med andre ord: Brug ikke tid på at drøfte dette med lægerne, med mindre du skulle være heldig at møde en læge, der forstår dine alternative overvejelser. De findes trods alt også.
Brug ventetiden
At vinde over en dødelig kræftsygdom er et menneskes største udfordring. Og hvad gør man normalt, når man konfronteres med store udfordringer, f.eks. en afgørende eksamen, en sportskamp e.l.? Man forbereder sig. Ingen sejre uden forberedelse. Behandling af sygdomme er som regel forbundet med kortere eller længere ventetider. Glem det. Gør i stedet ventetiden til forberedelsestid. Så har du pludselig ikke tid nok, men vil opleve, hvordan du mentalt motiveres til at tage medansvar for din egen overlevelse.
Jeg opholder mig meget ved denne fase af sygdommen, fordi det er så vigtigt, at du fra starten får dig selv med, kommer med ind i kampen og forstår de muligheder, du selv kan skabe. Det er ikke tilfældigt, at min bog om at overleve kræft hedder Den dag du får kræft. Det er netop for at understrege vigtigheden af en hurtig, personlig indsats, uanset hvad den måtte gå ud på.
Bogen har affødt henvendelser fra flere hundrede kræftpatienter. Flertallet har kontaktet mig på et tidspunkt, hvor lægerne ikke har kunnet gøre mere, og hvor patienterne i desperation afsøger alternative muligheder for helbredelse. Hver gang ærgrer jeg mig over, at de ikke kom noget før, at de ikke indså vigtigheden af en tidlig indsats, indså at jo hurtigere du mobiliserer alle ressourcer, jo bedre er dine overlevelseschancer.
Dette er ikke skrevet for på nogen måde at betvivle lægernes helt afgørende betydning, men blot for at understrege, at med en alvorligt kræftsygdom kan marginalerne komme til at gøre forskellen. Og du skal have alle marginalerne på din side.
Bedre livskvalitet
Men trods alle de fordele, der knyttes til en tidlig indsats af såvel lægerne som dig selv, ændrer det ikke ved den ubehagelige kendsgerning, at kampen mod kræften bliver en psykisk og fysisk hård prøve. Jeg er overbevist om, at du også overlever, men forvent ikke, at du kommer tilbage til det samme liv. Du vil være et andet menneske med nye holdninger, nye værdier og nye prioriteringer – og lider måske under bivirkninger, der alene dikterer en ny livsførelse. På mange områder skal du redesigne din tilværelse. Du vil være mærket af kræften resten af dit liv, men ikke kun som en ubehagelig oplevelse, men også som en oplevelse, der har styrket dig og måske gjort din tilværelse rigere.
Jeg lærte i hvert fald noget af sygdommen, som i et vist omfang har kompenseret for de ubehagelige bivirkninger, jeg må døje med resten af tilværelsen.
Et eksempel er at samle på øjeblikke. Nogle putter billeder eller frimærker i album, jeg gemmer hver dag mine øjeblikke i mit indre album. De handler om små eller store oplevelser i hverdagen, som jeg før tog for givet, men som nu er en vigtig del af min livskvalitet.
De forlænger ikke livet, men gør det rigere og gør mig stærkere engageret i det nu, som ingen kan tage fra mig.
På samme måde har kræften udvidet forståelsen af mig selv. Et andet eksempel: Kampen mod kræften afdækkede fysiske og psykiske ressourcer, som jeg ikke anede eksistensen af. Det var som at opdage skjulte rum i sit eget hus. Da kampen var vundet, efterlod sygdommen mig nok i en stærkt svækket tilstand, men alligevel med en ny form for selvtillid og fornemmelse af styrke.
Kræften bibringer mange patienter en ny selvforståelse. At det har dybe rødder i virkelighedens verden, dokumenteres af en stor undersøgelse som Kræftens Bekæmpelse gennemførte for snart ti år siden. Den viste, at næsten hver femte kræftpatient oplevede, at sygdommen havde givet dem en bedre livskvalitet.
Som daværende formand for patientstøttearbejdet i foreningen og initiativtager til analysen dykkede jeg ned i tallene og er ikke i tvivl om, at deres positive erfaringer – de dystre omstændigheder til trods – skyldtes den måde, de angreb kræften på lige fra starten. De fandt måske langsomt en mening med det meningsløse.
Den vigtigste dag
Jeg gjorde det på min måde, andre på deres, og du skal vælge, hvad du tror på, og hvad der skaber dit håb. Men du skal aldrig glemme, hvor meget du og dine pårørende betyder for, hvordan du kommer igennem din sværeste tid, og hvilket liv du skal leve bagefter. Jeg tillader mig at være optimistisk på dine vegne.
Du kan blive endnu et eksempel på en overlever, der erkender, at den dag, du fik kræft, ikke alene blev den værste dag i dit liv, men også den vigtigste.
Jeg har med dette brev forsøgt at øse af mine egne erfaringer med ét eneste formål: at overbevise dig om, at selv den alvorligste sygdom kan bekæmpes, og at man også kan lære af den og styrkes af den. Det kan måske forekomme lidt uoverskueligt lige i dag, men koncentrer dig om en dag ad gangen og altid motiveret af håbet om, at hvis ikke morgendagen så dagen derefter vil blive lidt bedre.
Jeg ønsker dig en rigtig god bedring og er ikke i tvivl om, at du kan gøre min historie til din egen og give dit råd videre til andre.
Kærlig hilsen
Erik
Erik Rasmussen er administrerende direktør for Mandag Morgen. 

