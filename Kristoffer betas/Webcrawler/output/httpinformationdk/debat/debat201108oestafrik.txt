Østafrika har brug for hjælp

Selvom Eritrea viser sig at være mindre ramt end nabolandene, er der stadig hårdt brug for hjælp i området.


 Sultkatastrofen i Østafrika er en humanitær katastrofe af historiske dimensioner. Et aktuelt tørkekort fra FN-organisationen OCHA dokumenterer, at 12,4 millioner mennesker på Afrikas Horn er ramt af tørken. De ramte lande tæller Etiopien, Somalia, Kenya og Djibouti. I et debatindlæg 21. august retter Senai Solommon en kritik af kampagnen, idet Eritrea også var anført som modtagerland i grundlaget for kampagnen. Det vil vi gerne svare på:
Det har vist sig, at Eritrea heldigvis ikke står i en tilsvarende situation som de øvrige lande. Dette skyldes bl.a. landets nordøstligere geografiske placering, nedbørsmængde og økonomiske fremgang. Eritrea er et af flere afrikanske lande, der forventes stor økonomisk fremgang i 2011.
Af samme årsag indgår Eritrea ikke i det kampagnemateriale og den omtale af katastrofen, som såvel DR som TV2 gennemfører i disse dage. De penge, der samles ind på lørdag, vil heller ikke blive brugt i Eritrea, så længe landet ikke selv ser behov for det. Alle midler fra indsamlingen bliver brugt i dialog med de modtagende lande, og de mange danske og internationale hjælpeorganisationer, der arbejder for at redde liv. På den måde sikrer vi, at hjælpen kommer hurtigt frem til dem med størst behov. Organisationernes indsats koncentrerer sig om livsnødvendig nødhjælp kombineret med indsats med lidt længerevarende perspektiv.
I indlægget anføres også, at vi fastholder Eritrea og resten af Afrika i en negativ stereotyp af nød. Det er vi på ingen måde interesserede i. Slet ikke når der er masser af tegn på økonomisk fremgang, og på at udviklingshjælpen faktisk gør en forskel.
Stor vækst i Afrika
Mange af verdens hurtigst voksende økonomier findes i det sydligere Afrika. Vi er også godt på vej til at nå 2015-Målene, som er verdens samlede plan for at komme fattigdom til livs. F.eks. er andelen af fattige mennesker i verden halveret siden 1990. Det budskab arbejder vi hårdt på at formidle i kampagnen Verdens bedste nyheder, som også ruller ud til danskerne i disse dage. I alt 70 danske udviklingsorganisationer står sammen med FN, Danida og 50 store danske virksomheder for at fortælle om de store fremskridt, ulandene lige nu oplever.
Men når katastrofen rammer så ubarmhjertigt hårdt, som vi lige nu ser på Afrikas Horn, så risikerer vi, at den positive udvikling bliver sat tilbage. Med en omfattende og hurtig indsats nu og her redder vi menneskeliv. Samtidig gør vi det også lettere at vende tilbage til en situation, hvor vi ikke kun fokuserer på overlevelse, men også på at skabe vækst og varig udvikling. Det er derfor, vi samler ind på lørdag.
Lad det være slået fast, at situationen i Østafrika er yderst kritisk, og at hjælpen er helt afgørende. Det håber vi, at danskerne på lørdag vil støtte op om.
Kenneth Øhrberg er fra Røde Kors og er talsmand for Afrika Nu!

