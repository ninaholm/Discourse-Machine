Murdoch uhyggeligt tæt på anklagebænken
Rupert Murdochs nærmeste betroede i hans britiske avisimperium er nu sigtet i sagen om ulovlige telefonaflytninger. Alligevel bedyrer mediemogulen fortsat sin uskyld


Stilhed og derefter en erklæring fra en advokat om koncernens store fortrydelse var de eneste reaktioner fra Rupert Murdochs News Corporation, efter at det kom frem, at to tidligere redaktører, en chefredaktør, fire ledende journalister og privatdetektiven Glenn Mulcaire er sigtet for sammensværgelse i 19 tilfælde af ulovlige aflytninger af telefonbeskeder.I løbet af det seneste år har mediegiganten i stigende grad anerkendt skandalens alvor – i første omgang ved beslutningen om at lukke News of the World og for nylig ved beslutningen om at flytte The Sun, The Times og de øvrige britiske aviser over i et særskilt selskab. Sigtelserne betyder, at en højt profileret, offentlig retssag om telefonhackingen nu er uundgåelig.Tidligere så det ellers ud, som om anklagemyndigheden muligvis ikke ville rejse sigtelser, selv om Rebekah Brooks (tidligere chefredaktør på The Sun og News of the World, red.) allerede er sigtet for i tre tilfælde at have forhindret retfærdigheden i at ske fyldest, mens Andy Coulson (tidligere redaktør for News of the World, red.) er sigtet for at have afgivet falsk vidneforklaring ved en skotsk domstol.Fuld eksponeringHvis anklagemyndigheden havde besluttet ikke at rejse flere sigtelser, ville News Corporations reaktion have været meget anderledes. Men statsadvokat Alison Levitt, som er anklagemyndighedens vigtigste juridiske rådgiver, har konkluderet, at sigtelserne var påkrævet »af hensyn til offentlighedens interesser«.Det betyder, at mediekoncernen nu må berede sig på fuld eksponering under retssagerne, hvor bevismateriale vil blive fremlagt og vidner afhørt i et stridbart miljø.Da News Corporation blev bedt om at kommentere anklagerne, lød svaret:»Ingen kommentarer«.Men sådan lød det jo også fra News International (datterselskab under News Corporation, som udgiver aviser i Storbritannien, red.). I stedet blev det overladt til Rhodri Davies, som er advokat for News International, at erklære, at »News of the Worlds hacking af telefoner var dybt forkert og beklages dybt af News International« – en plade, som han spillede ved møderne i Leveson-kommissionen (det britiske parlaments undersøgelseskommission, red.)Rhodri Davies’ afsluttende bemærkninger ved kommissionens sidste høring handlede dog i vid udstrækning om at forsvare Murdochs omdømme på en række andre områder, som er blevet berørt under undersøgelsen. Det gjaldt navnlig i spørgsmålet om, hvorvidt der er blevet indgået aftaler bag lukkede døre mellem mediemagnaten og toppolitikere.»Spørgsmålet er, om de har solgt deres sjæle til Murdoch og News International eller til en anden del af pressen. Der kom svar på dette spørgsmål, og svaret var et enstemmigt og rungende nej,« hævdede Rhodri Davies.Tæt på sigtedeDet er dog næppe det vigtigste spørgsmål for øjeblikket. Det vigtigste spørgsmål er derimod, i hvor høj grad Murdoch er forbundet med Rebekah Brooks og Andy Coulson, som allerede nu sidder på anklagebænken. I hvor høj grad han er fedtet ind i deres gøren og laden.Og selv om det måske er indlysende, fortjener det at blive gentaget, at Rebekah Brooks var en af Murdochs nærmeste fortrolige.Hun var hans »topprioritet«, da hackingskandalen først kom frem. Hun var kvinden, der gjorde kometkarriere ved først at blive udnævnt til redaktør for The Sun i 2003 og senere til administrerende direktør for News International i 2009.Andy Coulson var måske ikke helt så tæt på manden i toppen, men ejeren af News Corporation var stærkt personligt engageret i alle sine aviser i London. Og selv om han måske typisk kun ringede til Brooks’ efterfølger på posten som redaktør for søndagstabloidavisen én gang om ugen – hver lørdag aften – forventede han, at alle hans redaktører stod til rådighed, når han med jævne mellemrum var på besøg i London.Det tætte forhold til de to sigtede afholdt dog ikke Murdoch fra sidste år at beskrive News of the World som »mindre end én pct. af vores virksomhed«, til trods for at hackingskandalen og de medfølgende sager optager en langt større del af koncernens juristers tid og former dens strategi.FejlinformeretMediekoncernens måde at forholde sig til sagen styres i stigende grad af amerikanske advokater, der ledes af koncernens nyudnævnte chefadvokat Gerson Zweifach fra Washington. Storbritannien bliver altså ikke ligefrem tilgodeset.Advokaterne har afleveret en stor del af de relevante beviser til politiet – med undtagelse af de notesbøger, som politiet tidligere har beslaglagt fra privatdetektiven Glenn Mulcaire. Dermed kan virksomheden etablere sin egen udlægning af, hvem der skal tilskrives ansvaret.Samtidig forsøger man tydeligvis at begrænse hackingskandalens skadevirkninger ved at placere de britiske aviser i et separat selskab.Murdoch fortalte under Leveson-kommissionens høringer, at han var »fejlinformeret om« og »afskåret fra«, hvad der foregik på News of the World og ikke kendte til omfanget af den påståede hacking af telefoner før slutningen af 2010.I sidste ende kan hans forsøg på at vaske hænder give bonus og sigtelserne blive droppet. Men her inden retsmøderne går i gang, er den 81-årige Murdoch stadig ubehageligt tæt på nogle af de sigtede.Dan Sabbagh er medie- og teknologiredaktør ved The Guardian.© The Guardian &amp; Information. Oversat af Mads Frese
