Sikken weekend og mandag
Med nok en sigende Informations-mosaik, der kappes med solen i sommeroplysning af Jordens tilstand


 
	Overtegnede skulle ifølge et indlæg for nylig i Informations webdebat »efterhånden have perfektioneret kunsten, at lade et synspunkt forme sig gennem et narrativ, der består af genbrug af ulønnede skribent-kollegers, skønsomt klistret mellem mesterens egne tekstbidder«. Om dette prædikat skal opfattes smigrende eller hånligt af den udhængte »mester«, overlades til læserens vurdering, men sandt er det, at her kommer nok et Informations-genbrug af estimerede skribentkollegers udgydelser. Nu fra afvigte weekend- og mandags-udgaver af Information.

	Fordi de i gensidig konfrontation, dialog og narrativ simpelt hen er så oplysende for Jordens sande tilstand, at man bliver for varm om hjertet til at kunne lade være med at gengive dem. Som de første ’ofre’ passende kunne være Danmarks vel stort set eneste universitetsprofessor i økologisk økonomi, Inge Røpke, der i lørdagsavisen interviewes af kollega Kenneth Praefke under sammenfatningen: »’Kommissionen er utrolig ensporet’ – Produktivitetskommissionen har for meget fokus på at øge væksten og konkurrencen og for lidt på at sikre, at vi får mere ud af de ressourcer, vi allerede bruger.« Fordi, som øko-økonomen forklarer: »Hvis man ikke mener, at produktivitet er det vigtige problem, men det vigtige er, hvordan vi løser klimaproblemet, så er det noget helt andet, vi skal interessere os for. Så skal vi interessere os for at øge energi- og materialeproduktiviteten, så vi ikke skal bruge så mange ressourcer. Det bliver meget mere centralt.« Navnlig »hvis man, mens man producerer, skaber miljøproblemer, skaber stress, skaber sociale problemer, ulighed. Så bliver det en absurd tanke, hvis det, der kommer ud, så skal bruges til at løse de problemer, man skabte undervejs.«

	Altså, hvis man med øget økonomisk vækst vil løse de problemer, som er skabt ved økonomisk vækst, så er det – absurd. For at sige det på den måde. Det, der i dag er den herskende økonomi.

	Økonomi på hjernen

	Formanden for Produktivitetskommissionen, tidligere økonomisk ’overvismand’ professor Peter Birch Sørensen, forsvarer sig også i lørdagsavisen med, at »det er et spørgsmål om politisk prioritering, hvordan man vælger at udmønte en produktivitetsgevinst og ikke noget, som Produktivitetskommissionen tager stilling til.« Og i den ene af gårsdagens Informations-ledere konkluderer Kenneth Praefke så: »Regeringen har ved at give kommissionen så ensidig en opgave samtidig øget opgaven for sig selv. For når Produktivitetskommissionen uden megen skelen til for eksempel hensynet til miljøet kommer med forslag til, hvordan produktiviteten kan øges, så bliver det en politisk opgave at vægte de andre hensyn i forhold til produktiviteten.«

	Så sandt som det er sagt, men så kommer gårsdagens anden leder til, skrevet af kollega Karen Syberg, med dette spørgsmål: »Har vi fået økonomi på hjernen?« og hun fortsætter:

	»J.M. Keynes kaldte Adam Smiths homo economicus – dette rationelle individ, der kun ser på egennytten og lader markedet styre alt til det bedste – for ’en af de der halvkriminelle, halvpatologiske tilfælde, som man med kuldegysninger overlader til en specialist i mentale sygdomme’. Er det sådan, vi bliver? Eller allerede er blevet?«

	Deler Peter Birch Sørensen blot i nogen grad den frygt, kunne man spørge, om Jordens sande tilstand, som også han mener er truet af klimaødelæggelserne, ikke skyldes, at han som netop økonom ikke udtrykkeligt advarer politikerne mod at nedsætte kommissioner, der alene tager hensyn til – økonomi? I den absurd-snævre forstand, som økonomi i dag forstås og praktiseres.

	Kan vi redde Jorden?

	Navnlig når det viser sig, at den herskende vækst- og produktivitetsøkonomi langt fra truer livet alene via Jordens klima; økonomien truer via vækstdogmet i sig selv: »Biodiversiteten i Danmark har det ad helvede til. En lang række arter, der var almindelige, dengang vi var børn – haren, agerhønen, lærken, viben – er på hastig retur,« siger professor emeritus ved RUC og tidligere naturovervismand Peder Agger til kollega Christian Ågård Bennike i mandagsavisen.

	»Efter at fungerende miljøminister Pia Olsen Dyhr (SF) netop har sendt en såkaldt landsplanredegørelse i høring, kommer biologer og grønne organisationer med et ubetinget krav: Landbruget skal fylde mindre; ellers lider naturen,« skriver Christian Ågård Bennike og uddyber, at 6.500 af de 32.000 danske plante- og dyrearter er truet. Men som Det Danske Landbrugs viceformand Lars Hvidtfeld selv siger: »Vi landmænd kan jo kun leve af det, vi sælger. Der er ikke nogen, der betaler os for at lave natur.«

	I virkeligheden kan det nok slet ikke betale sig at redde Jorden. Skal den reddes, skal det sælges til menneskeheden, som netop ikke kan sælges.

	Med seniorforsker Rasmus Ejrnæs’ ord, også fra mandagsavisen: »Liv er så helt fuldstændig fantastisk, at det ikke giver mening at begrunde det.« Slet ikke med kroner og øre.

	»Når vi ser sommerfuglen suge nektar i brombærplanterne i hjørnet af sommerhusgrunden, kan vi mærke, at vi er forbundet med naturen. Og netop derfor skal vi værne om biodiversiteten,« siger han.

	I et tilløb til den økonomi, der ikke bygger på penge, men på naturen i dens materielle begrænsninger og ubetalelige skønheder.

