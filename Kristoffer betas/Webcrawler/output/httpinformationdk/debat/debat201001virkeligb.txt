Skal vi virkelig have burbørn?
Den væsentligste erkendelse, vi kan gøre, er at indse den direkte sammenhæng mellem de forhold, vi byder institutionsbørnene og deres videre mulighed for et velfungerende liv i skole og andre uddannelsesinstitutioner
Læring og udvikling i daginstitutioner er uforeneligt med at effektivisere ved at opnormere, så der er flere børn i institutionerne.


 Daginstitution, skole og videre færd i livet er et kontinuum. Det, børnene oplever og lærer i institutionerne, bærer de med sig livet igennem, og der er ingen tvivl om, at den pædagogiske indsats i daginstitutionen kan medvirke til, at barnet får et bedre skole- og uddannelsesliv. Men paradoksalt nok opfattes daginstitutionen i Danmark ikke som en del af et uddannelseskontinuum, som det ses i andre lande.
I forbindelse med et forskningsprojekt har vi besøgt daginstitutioner i forskellige kommuner for at finde frem til, hvordan de enkelte børnehaver og vuggestuer har implementeret 'Lov om læreplaner' fra 2004, som blev vedtaget for at professionalisere arbejdet med henblik på at styrke og dokumentere børnenes læring og udvikling.
Loven om Læreplaner har sit udspring i ideen om, at daginstitutionen ikke bare er et sted, hvor børn skal passes, mens forældrene er på arbejde, men et sted hvor børnene gennem meningsfyldte aktiviteter, stimuleres og støttes i udviklingen frem mod skolestart.
Når man anvender begrebet 'læring' i sammenhæng med daginstitutioner kan det give associationer til den læring, der finder sted gennem fag og i skole, uddannelse og undervisning. I daginstitutioner sker læringen ikke gennem fag, men gennem aktiviteter, leg og sociale relationer med andre børn og voksne. Positive relationer og muligheden for at fokusere opmærksomheden udgør fundamentet for barnets læring. Således handler læring i daginstitutioner om at skabe miljøer med mulighed for at fordybe sig i lege og aktiviteter, og en god voksenkontakt og velfungerende fysiske rammer er forudsætningen for det gode læringsmiljø.
Åbne legepladser
Mange institutioner klager over manglende plads. Vi er det land i Europa, som sammen med Ungarn stiller færrest krav til kvadratmeter pr. barn. De fleste institutioner, vi har besøgt, har en organisering i 'stuer'. Det betyder, at institutionen er opdelt i nogle grupperum med op til 25 børn. Når børnehaverne/vuggestuerne vælger denne organisering med lille bevægelsesfrihed og højt lydniveau, hænger det ofte sammen med, at der ikke er personale til at fordele sig bedre/bredere, selv om der er mulighed for det.
Selve grundlaget for 'lov om læreplaner' tager udgangspunkt i FN's børnekonvention, hvor der bl.a. står, at børn har ret til indflydelse og skal medvirke i beslutninger ud fra egne præmisser. Hvor meget indflydelse har man, hvis aktiviteten skal foregå på få kvadratmeter med mange andre børn? Det har fået os til at arbejde med en anden organisering, hvor børnene kan vælge de rum, der tilbyder det, de har lyst til at beskæftige sig med. Således er aktiviteten afgørende snarere end rummet. Læring er også at mærke egne behov, og derfor skal det f.eks. være muligt at spise, når man er sulten, gå ud når man trænger til frisk luft eller være lidt alene, når det hele bliver for meget. En meget simpel måde at imødekomme flere problematikker på er at have åben legeplads. Det vil sige, at det enkelte barn, når det har behov for frisk luft eller for at bevæge sig, kan gå på legepladsen, som er bemandet. Samtidig tilbydes vokseninitierede aktiviteter, som børnene kan hægte sig på efter lyst.
Besøgene i institutionerne har givet os en indsigt i de arbejdsforhold, der er i institutionerne og en forståelse for den problematik, der ligger til grund for de uoverensstemmelser, der er mellem politikernes prioriteringer, personalet i institutionernes arbejdsvilkår og forældrenes ønsker til en god daginstitution.
Der er for få voksne i institutionerne. Børnene har brug for voksne, der kan gå i dialog med dem og være medudviklere af deres kognitive (sproglige) og sociale udvikling. Mange børn tilbringer en stor del af deres tid i daginstitutioner med lidt plads, mange børn, få voksne og et højt støjniveau.
Gennem den gode dialog mellem voksne og børn udvikles sproget, og der sker regulering af sociale relationer, der styrker børnenes sociale kompetencer. Børn har brug for voksne som medspillere i denne udvikling. De voksne kan imødekomme børns forskellige behov samt børnenes muligheder for egen erfaringsbaseret viden i relationer, til brug i livet fremover. Det er ikke tilstrækkeligt, hvis børnene er overladt til at lære og udvikle sprog og sociale relationer af hinanden.
Forskningen viser, at hvis barn-voksen-ratioen bliver for lille, er det vanskeligt at opbygge en tilstrækkelig støttende og god relation mellem voksne og børn. Børnene virker mere sociale og positivt engagerede i kammeraterne, når personalet er sensitive og positive over for dem, samt når barn-voksen ratioen er mindre - det vil sige, at antal børn pr. voksen har betydning. Den gode relation er afgørende for barnets videre udvikling i institutioner og samfund. Vi ser, at for få voksne i institutionerne reducerer de voksnes rolle til overvågere, kontrollanter og brandslukkere af konflikter. Når man har for få voksne vanskeliggør det den nødvendige og udviklende dialog mellem voksne og børn. Samtaler erstattes af kommandoer og dirigering af grupper af børn.
Forskning viser, at børn har færre adfærdsproblemer og viser mere positive adfærdsformer i dagtilbud med flere voksne sammenlignet med dagtilbud, hvor antal børn pr. voksen er for høj. Ratioen har betydning for børnenes skoleparathed og sproglige udvikling.
Internationale forskningsresultater tyder på, at tidlig social kompetence har betydning for social kompetence længere ind i skoleforløbet og helt frem til voksenalderen. Det er endvidere vist at social kompetence er sammenhængende med positive skolepræstationer, positive relationer til skolekammerater og positive lærervurderinger.
De vigtige år
Lov om lærerplaner er et bredt formuleret grundlag for at 'ville noget' med børnene. At 'ville noget' med børn i daginstitutioner er blevet tydeliggjort med loven, sammen med sprogscreeninger og sproginterventioner.
I relation til børn med anden etnisk baggrund end dansk samt børn, der kommer fra socioøkonomisk ressourcesvag baggrund, er mere målrettede tiltag i den tidlige barndom muligheden for at imødegå den ulighed, vi ved der slår igennem i skole- og uddannelsessystemet. I daginstitutionen grundlægges væsentlige sociale, kulturelle og kognitive forudsætninger for at kunne indgå relevant i skole- og uddannelsessystemet. Det er på dette tidlige tidspunkt i børnenes liv, en særlig indsats kan gøre en forskel.
Et studie formidlet af Ugebrevet Mandag Morgen med baggrund i en svensk undersøgelse viser, at der kan spares milliarder af kroner i Danmark ved at styrke forebyggelsesindsatser. Hvert tiende barn ud af 65.000 børn født i Danmark er i risiko for at blive social taber, og for at koste samfundet mange penge. Det koster omkring 100 milliarder kr. at reparere de skader, der er grundlagt i barndommen, når børnene når ungdomsårene. I Sverige har man beregnet, at de sociale tabere koster omkring 210 mia. svenske kr. i form af udgifter og manglende skatteindtægter. Hvis blot et enkelt barn ikke marginaliseres er det økonomiske afkast 336 procent (Ritzau/Berlingske Tidende december 2009). Kort sagt er det en særdeles god investering for samfundet og det enkelte barn, at vi forbedrer læringsmiljøet i daginstitutionerne. Den store regning for ikke at gøre det godt nok, kommer med sikkerhed senere.
En meningsmåling gennemført af Greens Analyseinstitut december 2009 viser, at danskerne ser uddannelse som et af de vigtigste politiske temaer. Paradoksalt nok opfattes daginstitutionen i Danmark ikke som en del af et uddannelseskontinuum, som det ses i andre lande. Tidlige indsatser i et læringskontinuum betaler sig. Her skabes det fundament som skole og senere uddannelse baseres på. Børnenes sproglige beredskab ved skolestart er sammenhængende med læsefærdigheder i 2. klasse. Indlysende nok, fordi man bruger sit sproglige kendskab til at gætte og forstå den tekst der læses. Således grundlægges faglige såvel som sociale færdigheder i den tidlige barndom.
Læring og udvikling i daginstitutioner er uforeneligt med at effektivisere ved at opnormere, så der er flere børn i institutionerne. Danmark har investeret i gode orlovsordninger for at give alle børn en god start. Lad os nu investere i gode dagtilbud. Det betaler sig.

Charlotte Ringsmose er lektor ved Institut for Læring, Danmarks Pædagogiske Universitetsskole, Aarhus Universitet, og Susanne Ringsmose Staffeldt er designer fra Danmarks Designskole
Læs mere om forskningsprojektet 'Læring og udvikling i daginstitutioner' på: www.dpu.dk/ludvi
Mere om besparelserne på daginstitutionsområdet: www.bupl.dk/presse/undersoegelser/kommunale_budgetter_2010?opendocument

