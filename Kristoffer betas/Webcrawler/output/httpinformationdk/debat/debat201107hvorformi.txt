Hvorfor milliardtilskud til vækst i privatbilismen?
Det er mig en gåde, hvad der får de radikale og Socialdemokraterne til sammen med VKO i København at støtte brugen af 161 millioner til 1.724 ekstra offentlige parkeringspladser og skabe yderligere trængsel, støj og forurening i København


 Københavns Kommune har i miljømetropolplanen strategier og mål for, at byen skal blive CO2-neutral, mål for reduktion af luft- og støjforurening, samt at 50 procent af byens pendlere skal cykle. Uden strategier og planer for cykelstiernes bredde, fremkommelighed og cykelstativer skal cyklismen stige med 43 procent fra 2010 til 2015, hvilket er fuldstændig urealistisk.
Værre er det på støjområder. Kommunen har opgivet at leve op til støjreduktionsmålene, og det eneste, der er gjort for at leve op til en reduktion af luftforurenings-kravene fra EU, er, at regeringen igen søger dispensation fra EU. Bruxelles er ikke længere laveste fællesnævner. Det er nu på miljøområdet en minimumsstandard, som vi ikke kan og vil leve op til.
Når man etablerer flere parkeringspladser, styrker man bilismen. Uden en betalingsring er reduktion af hastighed, kørsels- og parkeringsareal den eneste måde, man kan reducere trængslen og de afledte effekter på. Når man i stedet forøger kørsels- og parkeringsareal, ekspanderer man trafikken i byen, det viser alle erfaringer og forskning. Støj og luftforurening forøges, vilkårene for fodgængere, cyklister og kollektiv trafik forringes.
Frem for at prøve med de midler, man har for at efterleve sine kommunale strategier og lovmæssige krav, arbejder man aktivt og målrettet imod dem.
Alibiet for parkeringsforliget er at gøre forholdene bedre for bilisterne i byen. I det seneste årti er der ellers bygget 30-35.000 nye parkeringspladser i København, så der i dag er flere parkeringspladser i byen end på noget andet tidspunkt i historien.
Bilisterne optager derfor også 79 procent af byrummet i København, mens de resterende optager 21 procent . Dette er proportionalt modsat københavnernes private prioritering: 23 procent af borgerne har egen bil/firmabil, over 97 procent har cykel, kan gå og løbe.
Ud af de 1.724 nye p-pladser bliver 750 anlagt på arealer, der i dag bruges af cyklister og fodgængere.
Mange betaler for få
Der er reelt ikke blot tale om 1.726 ekstra parkeringspladser. De kommer i forlængelse af, at man i de seneste tre år har afsat knap en milliard kroner til nye offentlige parkeringspladser. Ifølge et bi-lag til pressemeddelelsen findes denne formulering: »Udbud af P-siloer. For at sikre flere parkeringspladser omkring Middelalderbyen udpeger vi et antal lokaliteter til etablering af private P-siloer«. De 1.726 bliver altså til langt, langt flere.
En parkeringsplads koster mellem 300.000 og 700.000 kroner pr. stk. afhængigt af den måde, de etableres på. Danmarks dyreste har Københavns Kommune bygget i tre fuldautomatiske underjordiske anlæg på bl.a. Nørrebro (13 procent bilejerskab) og Islands Brygge. De kostede 588 millioner at etablere i alt. Hvis man finansierer én parkeringsplads med et almindeligt realkreditlån, bliver det en årlig nettoydelse på 43.000 kroner. Hertil skal lægges drift og vedligeholdelse af de fuldautomatiske p-kældre til 25.000 kr. pr. p-plads. Det giver en årlig omkostning pr. p-plads på 68.000 kroner en beboerlicens koster 600 kr. om året. Er det rimeligt, at skatteborgerne skal betale op til 99,11 pct. af parkeringsomkostningerne for de 23 pct. af befolkningen, der er bilejere, eller kunne man betragte bil-ejerskab som en privat luksus?
Det er kun nogle af bilisterne, man vil forbedre forholdene for. I maj 2010 besluttede Teknik & Miljøudvalget (TMU), at beboerne i middelalderbyen skulle have lov til at parkere gratis i deres eget kvarter hele dagen med en beboerlicens. Den beslutning har man med forliget trukket tilbage. Det er én af de ting, man bekvemt har gemt i et bilag. I stedet etablerer man gratis entimes parkering i middelalderbyen, der skaber endnu et incitament til at tage bilen til middelalderbyen.
Hvis man gerne vil forbedre forholdene for bilisterne, skal man faktisk gøre det modsatte, man skal sænke efterspørgslen på parkering.
De 161 millioner vil kunne bruges på at etablere kommunens andel af supercykelstinettet på to år i stedet for over 10 år. Stinettet vil rekruttere 15.000 nye cykelpendlere i direkte tråd med den officielle strategi om 50 pct. cykelpendlere i 2015, usandsynligt at nå med de nuværende ressourcer og planer.
Ikke en pengemaskine
Ligesom med støj har kommunen her et mål, man erkender, man ikke når, og trods dette foretager man ikke korrektive handlinger.
Hvis man brugte de 161 millioner til cykelstierne i stedet, ville det reducere behovet for parkeringspladser med ca. 6.700 pladser, så bilisterne i byen vil altså få mere ud af, at man laver cykelstier end parkeringspladser.
I stedet rekrutterer kommunen nu 1.700 nye bilister. De kommer primært fra den kollektive trafik, der mister 748.000 passagerer om året.
Man kan også støtte delebilforeningerne. Ironisk nok må delebiler ikke få faste placeringer i middelalderbyen, den del af byen, hvor der er mest behov for at reducere antallet af parkerede biler.
Delebiler, der primært i dag anvendes af privat,e reducerer den samlede bilpark med fem biler for hver delebil. Hvis man kan få det offentlige og erhvervslivet til ligeledes at bruge delebiler som en del af deres transportmix, taler vi om op imod en faktor 1:10 reduktion. Dvs. frem for at bygge 1.700 p-pladser for 161 millioner vil en vækst i delebiler med mellem 170-340 biler give samme resultat. Hvor meget vil det koste i kampagner for kommunen, hvis man skal tilskynde et par tusinde borgere til at bruge en delebil, frem for at eje sin egen bil? Nok ikke 161 millioner.
Ifølge kommunens egne tal for bilisme koster det samfundet 1,89 hver gang, der køres en km. i bil frem for på cykel. Bilisme er ikke noget, samfundet tjener penge på. Det er ikke et nødvendigt onde i noget nær den målestok, det anvendes i dag.
Prøv selv at spørge en af S og R's borgerrepræsentanter, eventuelt på deres Facebook-profiler. Jeg har spurgt næsten dem alle, de har kun et svar: »Vi skal også gøre plads til bilisterne ...«
 
Lars Barfred er bestyrelsesmedlem I Dansk Cyklist Forbund/Frederiksberg, Trafikværkstedet og Rådet for Bæredygtig Trafik samt suppleant i Indre By Lokaludvalg

