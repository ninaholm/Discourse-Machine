Ønsker vi at straffe civilt lederskab?
I disse dage er en gruppe mennesker for retten, fordi de i en desperat situation hjalp flygtninge videre mod Sverige


 Nu begynder de, retssagerne. Tiltalt for menneskesmugling skal syv yderligere personer for retten. I går var det en 70-årig kvinde, i dag er det et ægtepar bosiddende i København. Ingen tvivl om, hvad de har gjort: De har hjulpet flygtninge på deres videre færd igennem Danmark.
Alligevel vil retssagerne give et indblik i, hvorvidt vi er blevet et samfund, der – selv i desperate situationer – takserer den handling til straf.
Spol tiden tilbage til dagene fra den 6. til den 9. september 2015. Kaotiske scener udspiller sig i Sønderjylland og på Lolland, hvor hundredvis af flygtninge begynder at vandre langs motorvejene – endemålet er Sverige. De ville ikke registreres i Danmark, og politiet ville ikke tvinge dem.
»Et aktivt valg i en humanitær situation«, kalder politiinspektør ved Sydsjællands og Lolland-Falsters politi, Kim Kliver, det. Ordvalget er interessant, så det vender jeg tilbage til.
I fraværet af det politiske lederskab, der i de dage blev efterspurgt fra alle kanter, griber civilsamfundet til handling. Fra nær og fjern haster mange til for at hjælpe flygtningene med at afslutte sidste del af deres færd – mange af dem på flugt fra krigen i Syrien.
Læs også: Hvorfor er DSB ikke menneskesmuglere?
Politiet reagerer. Fra den 6. til den 22. september bliver 46 mennesker sigtet for menneskesmugling. En 41-årig familiefar fra Randers, der kørte en afghansk familie fra Flensborg til Grenaa, blev fredag den 15. januar i år fundet skyldig i menneskesmugling. Manden blev idømt en bøde på 5.000 kr., på trods af at anklageren krævede en bøde på 15.000 kr.
I forbindelse med sagen udtalte den 41-årige, han ikke ville gøre det igen: »Det ville jeg ikke af den simple årsag, at det er ulovligt. Det var ikke politisk for mig. Men har du aldrig prøvet selv, at følelserne styrer tankerne i nogle situationer, hvor man bare får et behov for at gøre et eller andet?«
Jo. Jeg kender den følelse. Både politi og civilsamfund reagerede på situationen. Og civilsamfundets reaktion kan inden for lovens rammer føre til straf.
Men det er også inden for lovens rammer at lade være. Og det er her ordvalget »humanitær situation« bliver interessant.
Ifølge dansk strafferet er det nemlig muligt at nedsætte eller helt bortfalde straffen grundet formildende omstændigheder, som for eksempel hvis overtrædelsen er sket med altruistisk motiv.
Og ifølge FN’s protokol om menneskesmugling fremhæves det, at der kun er tale om menneskesmugling, hvis handlingen sker med henblik på økonomisk eller anden materiel fordel. Protokollen er ikke en ratificeret del af den danske lov, men de sager, hvor handlingen ikke har været med økonomisk gevinst for øje, har jeg svært ved at forstå som menneskesmugling. Civil courage kunne her bringes i anvendelse.
Sagerne kan få store personlige omkostninger for de mennesker, der står til potentielt meget store bødestraffe og afholdelse af sagsomkostninger, der samlet set kan løbe op i omegnen af 100.000 kroner.
For staten er omkostningerne også store, idet hver sag kan løbe op i omkring 150.000 kroner. Med henblik på afgørelsen fra Randers kunne man også vælge blot at tildele en bødestraf på 5.000 kroner, som de tiltalte så enten kan betale eller anke.
Men både jævnfør dansk lov og FN-protokollen kunne man – i min optik – godt overveje, hvorvidt den kaotiske situation ikke berettiger en straffritagelse, hvor sigtet ikke har været økonomisk vinding.
Medmenneskelige hensyn
Den 10. september 2015, tre dage efter de famøse scener med flygtninge gående langs motorveje begyndte, efterlyste formanden for Politiforbundet, Claus Oxfeldt, en klar politisk melding om, hvordan politiet skulle håndtere situationen.
Samme dag melder rigspolitichef Jens Henrik Højbjerg kontra og siger, at håndteringen er politiets ansvar. Og ligeledes den 10. september beslutter det statsejede selskab DSB, at flygtninge kan køre gratis med toget og ikke vil blive kontrolleret.
DSB gjorde det, fordi vi stod i en »ekstraordinær situation«, som de skrev. Rigspolitichefen begrundede deres håndtering med vendingen »politifaglige hensyn«. Og i fraværet af politisk lederskab i de tre kaotiske dage traf civilsamfundet – i hvert alle dem, der ikke havde økonomiske hensyn – beslutninger af medmenneskelige hensyn.
Vi vil i den næste tid finde ud af, hvor alvorligt de danske domstole ser på den slags. Det kan gå begge veje.
Med stor respekt for de danske domstoles selvstændighed håber jeg, at ’medmenneskelige hensyn’ vil blive vægtet højt. Det ville være et Danmark, jeg er stolt af.
Josephine Fock er retsordfører for Alternativet

