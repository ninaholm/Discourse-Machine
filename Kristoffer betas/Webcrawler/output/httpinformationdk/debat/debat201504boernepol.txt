Børnepolitik uden grundlag



 Vi reformerer som aldrig før – men på baggrund af hvad? Når der i disse år reformeres rigtigt meget på børneområdet, er langt det meste af det, der besluttes hverken baseret på børneforskningens viden om børn eller på børnenes oplevelser af hverdagen. Når danske politikere træffer børnepolitiske beslutninger, der manifesterer sig som rammer og vilkår i børns hverdagsliv, er beslutningerne i høj grad funderet i det, man fra politisk hold mener og synes om børn. Det er en systemfejl, som vi – der har rod i børneforskningen – mener, at man skal rette op på for børnenes skyld.
Vi vil fremhæve to slags viden om børn, der kan hjælpe, hvis de børnepolitiske beslutninger på Christiansborg skal kvalificeres. For det første har vi i Danmark en solid skare af børneforskere. De ved en masse om børns hverdag, både når det kommer til dagtilbud og skole, og når det ’bare’ er hverdagen, som den nu engang tager sig forskelligt ud for forskellige børn.
Det er velfunderet viden om, hvad der er i gang, når børn er i gang med at leve deres liv. Den forskningsbaserede viden om børn er væsentlig viden, når man fra politisk hold tilrettelægger såvel børns dagtilbud som deres skolegang. Og det er relevant viden, hvis vi har intentioner om at sikre alle børn den bedste trivsel både her og nu og i fremtiden. Desværre er det p.t. sådan, at forskningsbaseret viden om børn ikke informerer det politiske niveau i en grad, der på nogen måde sikrer, at det, landets børneforskere rent faktisk ved om børn, kommer børnene til gode.
En stresset hverdag
For det andet har vi brugbar viden fra børnene selv. Vi ved rigtigt meget om, hvordan danske børn anno 2015 oplever deres hverdag.
Mange efterlyser tid til samvær med familien og en del fortæller, at hverken børnehave eller skole fungerer optimalt. Og fra tid til anden kan vi lytte os til, at mange danske børn tynges af en stresset hverdag.
Dette er viden, vi har haft i rigtig mange år, og som kan fungere for os voksne som »lytteposter i børneverdenen«, som det blev formuleret af Børnerådet i 1996. Desværre ser vi ikke, at denne viden om børns hverdag tildeles nogen særlig betydning i det politiske arbejde, og det bliver på bekostning af børnene og deres trivsel.
Sine Penthin Grumløse og Anja Marschall, tænketanken Børn, Viden & Politik

