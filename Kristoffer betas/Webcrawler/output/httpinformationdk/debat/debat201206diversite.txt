Diversitet er blot et af flere kriterier



 Eske Holm er i sin kronik 20. juni fortørnet over, at Statens Kunstråds Scenekunstudvalg i et ansøgningsskema om støtte beder kunstnere om at angive, om han eller hun har »overvejet diversitet (køn, alder, etnicitet med videre) i forbindelse med projektet«.
Først må jeg rydde en misforståelse af vejen: Holm insinuerer, at jeg som formand for Statens Kunstråd står bag formuleringen eller har dikteret fagudvalgene at implementere den i deres ansøgningsskemaer.
Det er ikke tilfældet. De respektive fagudvalg under Statens Kunstråd tilrettelægger og formulerer egenhændigt deres puljer samt de kriterier, der gælder for dem.
Statens Kunstråd har i sin handlingsplan, som blev offentliggjort tidligere i år, redegjort for de retningslinjer og indsatsområder, som overordnet vil præge Statens Kunstråd i den indeværende periode.
Under punktet mangfoldighed kan man blandt andet læse, at Statens Kunstråd »og udvalgene løbende vil drøfte og præcisere sine kriterier i forhold til ønsket om at sikre diversitet. Vi håber, at ansøgerne vil udfordre rådets æstetiske kriterier med projekter, der peger i nye retninger«.
Som formand bakker jeg helhjertet op om denne ambition. Jeg anser det for vigtigt, at kunststøttemidlerne uddeles med diversitet som et vægtigt kriterium. Det må dog aldrig overskygge det krav om kunstnerisk kvalitet, som er det dominerende for al støttetildeling under Statens Kunstråd.
Mange ansøgere
Heldigvis modtager alle Statens Kunstråds fagudvalg rigtig mange gode og kvalificerede ansøgninger. Derfor kan vægtning af diversitet gøres gældende, uden at der slækkes på det overgribende krav om kunstnerisk kvalitet.
Statens Kunstråd mener, at forskellighed er en styrke – også inden for kunsten. For igen at citere vores handlingsplan: »Kunstens evne til at skabe uenighed er en kvalitet, vi vil værne om«.
Personligt er jeg heller ikke i tvivl om, at diversitet inden for kunsten er samfundsgavnlig og at kunsten netop i alle sine forskelligartede udtryk – for eksempel i skikkelse af utilpassethed, kritik, skønhed eller humor – styrker et demokratisk samfund. Derfor er kunststøtte en integreret og naturlig del af et demokrati.

