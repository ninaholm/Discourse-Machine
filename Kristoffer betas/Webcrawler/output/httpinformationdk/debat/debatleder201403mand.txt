Mandagstrænerne
Leder


 
	Når en forhenværende partiformand tramper i gulvet, er det fristende at afskrive lyden som et ekko fra en svunden tid. Evnen til at gøre det er veludviklet i den socialdemokratiske partiledelse.

	Først var det Poul Nyrup Rasmussen, der kaldte regeringens salg af DONG-aktier til Goldman Sachs »en skandale« og »en bundskraber« for det danske samfund.

	I disse dage genopliver en anden tidligere socialdemokratisk formand, Mogens Lykketoft, kritikken af den dagpengereform, der har sat sig som et andet banesår for regeringen. Dagpengereformen er ifølge Lykketoft »det mest brutale angreb på Den Danske Model, som hidtil er gennemført«.

	I politik såvel som i erhvervslivet regnes det sædvanligvis for god stil, at forhenværende ledere undlader at udtale sig om de problemer, den siddende ledelse skal finde løsninger på.

	Derfor kan Poul Nyrup Rasmussens og Mogens Lykketofts kritik affejes som en upassende, gratis omgang fra bedagede mænd, der har fremtiden bag sig. Man kan kalde dem mandagstrænere. Man kan kalde dem sure, gamle mænd. Men man kunne også vælge at lytte.

	Poul Nyrup Rasmussens og Mogens Lykketofts kritik gør ondt netop, fordi de påpeger den skade, Helle Thorning-Schmidt og den øvrige partiledelse i øjeblikket gør på sig selv – og de arbejdsløse.

	Problemet er jo ikke, hvad Mogens Lykketoft siger om virkningerne af dagpengereformen. Problemet er, at regeringen ikke for længst har gjort noget effektivt ved det problem, der er åbenbart for enhver.

	Under valgkampen i 2011 førte Helle Thorning-Schmidt således selv kampagne imod den dagpengereform, hun siden gennemførte, da hun som bekendt vandt regeringsmagten, men tabte valget. Med støtte fra de radikale var de borgerliges flertal for dagpengereformen efter valget intakt.

	Desto større var selvsagt Socialdemokraternes forpligtelse til at få afbødet de konsekvenser, Helle Thorning-Schmidt selv havde advaret imod. Det er ikke sket. Tværtimod.

	Først forudskikkede regeringen, at dagpengereformen ville ramme 2.000-4.000 danskere. Det reelle antal endte med at blive helt op imod 34.000. Dernæst forsikrede finansminister Bjarne Corydon, at der med regeringens akutpakke var fundet en »fuld og dækkende løsning« for de såkaldt »udfaldstruede«. Men heller ikke det viste sig at holde stik. Antallet af danskere, der mistede dagpenge, fortsatte med stort set samme hastighed.

	Efter internt pres fra den socialdemokratiske folketingsgruppe har regeringen indført en midlertidig arbejdsmarkedsydelse og vedtaget at etablere en dagpengekommission, der dog endnu venter på at blive nedsat.

	På sin månedlige pressemøde i går erklærede Helle Thorning-Schmidt sig enig i Mogens Lykketofts bekymring. Derfor har vi fundet midlertidige løsninger, meddelte hun.

	Men ifølge Mogens Lykketoft er den løsning »ufuldkommen«:

	»For mange af de arbejdsløse mister retten til en ordentlig dagpengekompensation alt for hurtigt,« skriver han i et indlæg i Faglige Seniorers blad LIV & lidt mere.

	Ingen bør betvivle, at den forkortede dagpengeperiode tjener som et nødvendigt spark bagi for nogle. Det gør måske ondt i begyndelsen, men det gør godt i længden. For både de arbejdsløse og for samfundet.

	Problemet er bare, at det er en løsning for de få, mens langt størstedelen af de ledige står tilbage uden job, uden dagpenge og muligvis uden kontanthjælp, som regeringen også har nedbarberet.

	Derfor har Mogens Lykketoft helt ret, når han taler om regeringens angreb på den særlige arbejdsmarkedsmodel, den såkaldte fleksicurity-model, Danmark er internationalt berømmet for. Den handler om, at vi accepterer arbejdsgivernes ret til at hyre og fyre ansatte, fordi de ledige er sikret en relativt høj indtægt, mens de er uden arbejde.

	Med regeringens reformer bibeholder arbejdsgiverne deres fleksible forhold, mens arbejdstagernes økonomiske sikkerhed udhules. Ingen – hverken forhenværende formænd eller nuværende vælgere – kan forene det med socialdemokratisk arbejdsmarkedspolitik. Advarsler har der været nok af. Måske skulle man lytte. Også til mandagstrænerne.

