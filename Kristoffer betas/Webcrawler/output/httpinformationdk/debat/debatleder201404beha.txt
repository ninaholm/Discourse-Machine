Behage-Mette
LEDER


 
	At please er smuttet ind i det danske sprog som et udtryk for at behage nogen. Passende er det derfor, at beskæftigelsesminister Mette Frederiksen (S) i et forsøg på at behage befolkningen bruger dagbladet Børsens tillæg, der bærer navnet ’Pleasure’. Her erklærer hun: »Jeg har en meget, meget udstrakt tillid til danskerne – også i deres vurdering af Socialdemokratiet.«

	De usle meningsmålinger levner ifølge Mette Frederiksen to muligheder for partiet: »Enten kan man tænke: ’Det er os, der har ret, og danskerne, der tager fejl’. Eller også kan man gøre sig den umage at tænke: ’Det kunne være, det var danskerne, der har ret, og at vi derfor er forpligtet til at overveje situationen og selvfølgelig også se, om der var noget, vi kunne gøre bedre og klogere’.«

	Hvorfor roder Mette Frederiksen danskerne ind i Socialdemokraternes krise? Det må da være nok, at hun gransker, hvad partiets menige folkevalgte fortæller hende, og hvad hun husker af partiets program og historie. Og måske også, hvad hendes instinkt fortæller hende: At det er en ulykke, når hendes ledende partifælle finansminister Bjarne Corydon (S) fører politik i overensstemmelse med bekendelsen »Jeg tror på konkurrencestaten som den nye velfærdsstat.«

	Den tro har Corydon påtvunget sit parti – uden at partiets formand, statsminister Helle Thorning-Schmidt, har gjort noget for at hindre det. Dermed er Socialdemokraterne kommet ud af trit med sig selv – med det forudsigelige resultat, at de snubler.

	Vi har til gode at se, om Mette Frederiksen vil følge op på sine overvejelser om »noget, vi kunne gøre bedre eller klogere«. Men man kan glæde sig over, at hun undsiger ’dårlig kommunikation’ som forklaring på partikrisen. Hun fastslår: »Jeg er ikke én af dem, der mener, at kommunikation er det afgørende i politik.«

	At se den erkendelse sat på tryk – endda i ’Pleasure’ – er ganske behageligt.

