USA og Kina må finde fælles fodslag



 Da G20-landenes ledere første gang trådte sammen i Washington i efteråret 2008, var det i skyggen af den alvorligste finanskrise siden 1929 og midt i en økonomisk recession, som angiveligt kunne ende i en depression i USA og Europa. På det næste topmøde i London i april 2009 udviste den brogede skare af 20 stats- og regeringschefer fra seks af verdens kontinenter overraskende enighed og blev f.eks. enige om global regulering af storbanker - den såkaldte Basel III-pakke. De økonomiske historikere vil uden tvivl beskrive G20-gruppens enighed i 2008-09 som en situation uden fortilfælde.
Nu er der gået to år, siden finanskrisen lammede banksektoren i USA og Europa. G20-landenes økonomier vokser i varierende grad igen. Annus horribilis 2008 synes at være tilpas på afstand til, at de naturlige interessemodsætninger medlemslandene imellem kommer til syne og risikerer at dominere debatten og udkommet af den økonomiske klubs halvårlige topmøde i Seoul i dag og i morgen. Udfordringerne har grundlæggende været de samme gennem århundredets første årti. Før 2008 lå der ikke et akut pres på det politiske lederskab for at imødegå dem. Det gør der derimod nu af den åbenlyse grund, at verdens to største økonomier, USA og Europa, befinder sig i en periode med lav vækst, høj ledighed, finansiel ustabilitet og en voksende forgældelse.
Manglende ligevægt mellem på den ene side tigerøkonomierne i Asien (og Brasilien) og på den anden side de 'gamle' industriøkonomier i USA og Europa er blevet betegnet som den store globale økonomiske udfordring. I sin essens er den internationale økonomiske orden blevet indrettet sådan, at den allerstørste økonomi, USA, har tjent som lokomotiv for eksportøkonomierne i Asien og i Europa (hovedsageligt Tyskland). Det enorme amerikanske forbrug af importvarer er ad åre i voksende grad blevet finansieret ved salg af statsobligationer i USA og i udlandet, hvilket har bevirket et stedse stigende betalingsbalanceunderskud. På den anden side har Kina, Japan og Sydkorea opbygget tilsvarende betalingsbalanceoverskud, og selv om ingen ønsker at negligere de østasiatiske landes talent og kunnen som industriproducenter og eksportører, er det imidlertid et faktum, at de har holdt deres valutaer nede på et kunstigt lavt niveau for at kunne sælge billigt på udenlandske markeder.
Til forskel fra andre overskudslande har Kina tilmed opbygget verdens største valutareserve, hvis værdi svarer til 2.300 mia. dollar eller lidt under halvdelen af et års bruttonationalprodukt. Hvor f.eks. Indien lader sin møntfod flyde og har et åbent kapitalmarked, har udenlandske investorer ikke fri adgang til Kinas kapitalmarked. Alle kan købe amerikanske statsobligationer, ingen kinesiske. Årsagen er, at denne kolossale reserve anvendes til at holde renminbiens værdi nede på et konkurrencedygtigt niveau.
Det er vigtigt at tage disse forhold i betragtning i forbindelse med dagens G20-møde, fordi ovennævnte globale økonomiske orden ikke kan fortsætte i det uendelige. Kina kan ikke blive ved med at ophobe sin eksportindtægter i en reserve, lige så lidt som USA kan fortsætte med at forgælde sig. På et eller andet tidspunkt må lederne af verdens to største økonomier blive enige om at skabe mere balance i regnskabet, ellers vil vi se en valuta- og handelskrig uden fortilfælde bryde ud i lys lue med ofre spredt rundt på alle verdens seks beboede kontinenter.
Man kan kritisere USA for meget; dog ikke for manglende initiativ. Finansminister Timothy Geithner foreslog for nylig at opstille et øvre mål for de enkelte landes overskud eller underskud på fire pct. af BNP. Det er blevet afvist af Kina og Tyskland, eksportland nummer to og tre, selv om der kun er tale om mål, som IMF skal føre tilsyn med - ingen tvang. I et ensidigt skridt vil USA's centralbank i de næste otte måneder øge pengemængden med 600 mia. dollar med det sigte at nedbringe bankrenter, opmuntre banker til udlån, virksomheder til investeringer og forbrugere til indkøb. Det har vakt forståelig udenlandsk kritik (man frygter inflation), men ingen har anerkendt den positive side - at øget vækst i USA vil løfte alle.
Fra den kinesiske ledelse foreligger der ikke noget udspil, blot hændervriden og en insisteren på særstatus som et udviklingsland, der ikke kan afkræves en ansvarsfuld optræden på den globale økonomis vegne. Alle ved og forstår, at Kina er en økonomi i hastig udvikling med en mængde afledte sociale problemer, som er lettest at løse ved at bibeholde en høj økonomisk vækst. Men det kan ikke passe, at resten af verden skal betale en meget høj pris for Kinas interne problemer, som i vid udstrækning skyldes manglen på demokratiske institutioner og åbenhed mod verden.
G20-kredsener udtryk for en mere fragmenteret verdensøkonomisk orden, hvor USA ikke længere kan tvinge sin ensidige vilje igennem. Det er godt, men hvis facit er, at ingen konstruktive beslutninger bliver taget, ville det være bedre at skære nullet ud af G20 og skabe et G2 bestående af USA og Kina.

