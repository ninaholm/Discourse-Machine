Forslag skræmmer unge væk fra A-kasserne



 af Lars Christensen, direktør i Arbejdsløshedskassen STA
Giv rabat på A-kassekontingentet for de 18-29-årige, foreslår regeringens arbejdsmarkedskommission i sin nye delrapport. Forslaget er generøst, men støder på grund allerede inden, det er kommet fra land - simpelthen fordi dets bagmænd har glemt at tage højde for virkeligheden. Rabattanken er som sådan fornuftig i en tid, hvor de unges masseflugt fra A-kasserne er en tikkende bombe under den danske model. Men det nytter ikke at vifte de unge om næsen med rabatter, hvis det grundlæggende er økonomisk uattraktivt at være medlem af en A-kasse. Og det er netop, hvad de øvrige dele af kommissionens rapport lægger op til.
Oplysningsindsats
I A-kassen STA har vi i 2008 gennemført to undersøgelser af unges forhold til A-kasser. Tallene viser, at de unge ikke pr. automatik melder sig ind, ligesom deres forældre har gjort. Og at de unge, der overhovedet vælger A-kassen, går benhårdt efter prisen. Undersøgelserne indikerer altså, at der er meget at vinde ved at give rabat på kontingentet til de prisbevidste unge. Men de indikerer også, at de unge kun melder sig ind, hvis de får fuld valuta for pengene. Derfor giver det sig selv, at rabatten ikke får nogen som helst effekt, hvis ikke den kombineres med en opjustering af dagpengesatsen, som LO, DI og andre har foreslået. I dag kan man maksimalt få 15.232 kr. i dagpenge om måneden. For rigtig mange lønmodtagere svarer det til under halvdelen af normallønnen. Som nyuddannet skal man altså ikke ret meget op over startlønnen, før dagpengene giver en ringe dækning. 
Så vidt rabatten. Må jeg i øvrigt foreslå, at kommissionen i sin næste rapport indbygger en pulje til en oplysningsindsats. Tallene i vores undersøgelse af unges viden om A-kasser er nemlig alarmerende: Én ud af tre 18-29-årige kender ikke forskel på dagpenge og kontanthjælp. Og halvdelen af de unge tror, at man automatisk har ret til kontanthjælp, hvis man mister jobbet. De ved ikke, at de ikke er berettiget til en krone, hvis de har bil eller ejerbolig. Den lykkelige uvidenhed gør det let for de unge at fravælge A-kassen, ikke mindst fordi mange kun har været på arbejdsmarkedet, mens arbejdsgiverne har skreget på arbejdskraft.
Jeg vil opfordre kommissionen til at udvikle dagpengesystemet til en størrelse, som de yngre generationer også gider være en del af, og som de forstår. Hvis ikke vi sætter alle sejl til nu, risikerer vi, at den frie og fleksible danske arbejdsmarkedsmodel synker til bunds i løbet af en generation. Må vi se et mere helhjertet forsøg i den endelige rapport i 2009. 

