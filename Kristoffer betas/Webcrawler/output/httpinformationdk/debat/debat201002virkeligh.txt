Virkelighedsflugt

Min kommentar handlede bl.a. om, at både fremmedhad, ambitioner,  og omsorg for 'det nære' (kone og børn osv.) kan få os til at lukke øjnene for den nødlidende, skriver Peter Kemp som en reaktion på Søren Krarups (DF) læserbrev.


 Kære Søren Krarup.
Du svarede lynhurtigt på min omdigning af historien om den barmhjertige samaritaner (Information den 11. februar) - ved ikke at svare, men blot diske op med en tekst, som man kunne tro var en af dine gamle prædikener. Denne prædiken vender sig imod at reducere næstekærligheden til en humanistisk godgørenhed, dvs. gøre den til kærlighed til et begreb i stedet for til et konkret menneske. På det punkt kan vi være enige et langt stykke, men det var slet ikke det, min artikel om Den barmhjertige muslim handlede om.
Den handlede om, at både fremmedhad, ambitioner, frygt og omsorg for 'det nære' (kone og børn osv.) kan få os til at lukke øjnene for den nødlidende, og at et konkret forhold mellem mennesker, hvor det drejer sig om at hjælpe en anden, ikke kan begrænses til et forhold mellem nogle, der i forvejen kan lide hinanden, har samme kultur, sprog og historie, men at det kan være et forhold. hvor den, der ikke regnes for noget og er udstødt af det gode selskab, viser godhed over for den anden.
Ansvaret er vigtigt
Du nægter at se i øjnene, at Jesus har fortalt en meget raffineret historie, der har to niveauer: et niveau der handler om at hjælpe sin næste, et andet der handler om, at det gode kan gøres af et hvilken som helst menneske og ikke kun af den, man anser for at have den rigtige tro. Du accepterer kun det første niveau, men hvorfor siger du det så ikke ligeud i stedet for at tale om noget andet og dermed løbe fra sagens alvor. Kom ud af busken, Søren Krarup!
Så er det i øvrigt heller ikke uden videre rigtigt, at den kristne næstekærlighed ikke kan have noget med vores holdning til fremmede folk og alle mennesker at gøre. Takket være den svimlende udvikling af kommunikationsteknologierne, dvs. udviklingen af både kommunikation af viden og holdninger gennem aviser, bøger, fjernsyn, mails, nettet osv. og kommunikation af varer samt kommunikation af os selv hen over alle landegrænser er vores verden blevet til det, McLuhan kaldte en global landsby. I denne nye dimension, som vores liv har fået, men som ikke fandtes på Jesu tid, kan vi både hjælpe og bekrige, både opmuntre og krænke andre mennesker tværs over kloden.
At du som præst kan mene, at den kristne næstekærlighed ikke har noget at gøre med det ansvar, vi dermed har fået for hinanden uanset, hvem det er, viser, at du aldrig er kommet ud over den lille landsbys horisont.
Det er virkelighedsflugt, så det batter.

