Er statsborgerskab en umistelig rettighed?
Den britiske regering frygter terror fra hjemvendte syriensfrivillige og vil tilbagekalde deres statsborgerskab – uanset om det betyder, at de bliver statsløse


Skal din regering kunne fratage dig dit statsborgerskab? I Storbritannien har regeringer lovligt kunnet tilbagekalde naturaliserede briters statsborgerskab siden 1918. Men indtil terrorbomberne i Londons transportsystem i 2005 blev denne beføjelse kun yderst sjældent benyttet. Siden da har den britiske regering tilbagekaldt 42 menneskers statsborgerskab, herunder 20 personer alene i 2013. Indenrigsminister Theresa May har i den forbindelse sagt, at et statsborgerskab er »et privilegium, ikke en ret«.De fleste af de 42 havde dobbelte statsborgerskab. Dog ikke Mohamed Sakr. Hans forældre kom til Storbritannien fra Egypten, men han var ikke selv egyptisk statsborger. Ved at berøve ham hans statsborgerskab gjorde den britiske regering ham statsløs.Sakr ankede afgørelsen fra Somalia, hvor han i mellemtiden var søgt hen. Hans sag stod stærkt, da den britiske højesteret efterfølgende i en anden sag afgjorde, at regeringen ikke har ret til at gøre en person statsløs. Ikke desto mindre opgav Sakr at følge sin appelsag, fordi han ikke ville afsløre, hvor han var, over for de amerikanske efterretningstjenester ved at bruge sin mobiltelefon. Med god grund. Få måneder senere blev han dræbt under et amerikansk droneangreb, mens han stadig var i Somalia.Imod konventionerneAnsporet til dels af frygt for at britiske statsborgere, som er gået i krigstjeneste i Syrien, skal vende tilbage for at gennemføre terrorhandlinger i deres hjemland, vil den britiske regering nu have gjort det lovligt at tilbagekalde statsborgerskab for naturaliserede briter, som mistænkes for involvering i terroraktiviteter – uanset om det gør dem statsløse. Underhuset vedtog lovforslaget i januar, men i april stemte Overhuset for at sende det til yderligere gennemgang i et fælles parlamentsudvalg.I USA kan statsborgerskab kun tilbagekaldes ud fra snævert definerede grunde, herunder bedrageri begået ved ansøgning om statsborgerskab eller deltagelse i tjeneste i et andet lands militær. Man kan dog udmærket mene, at involvering i en terrororganisation, der er fjendtligt indstillet over for USA, er værre end at melde sig til en udenlandsk hær, da terrororganisationer er mere tilbøjelige til at målrette deres angreb mod civile.Hvis folk, der melder sig til andre landes militærstyrker, mister deres amerikanske statsborgerskab, kan de formentlig blive borgere i det land, de ønsker at kæmpe for. Terrororganisationer derimod har normalt ikke bånd til en bestemt regering.FN’s Konvention af 1961 om Begrænsning af Statsløshed, som Storbritannien har underskrevet, tillader lande at erklære deres borgere for statsløse, hvis det kan bevises, at de har gjort noget, »der skader landets vitale interesser«. Det lovforslag, som det britiske parlament nu overvejer, fordrer ikke, at der skal kunne fremlægges retslige eller offentlige beviser for selv en svagere påstand om, at en eller andens tilstedeværelse kan skade landets almene vel.Svage appelmulighederSkulle den person, hvis statsborgerskab er tilbagekaldt, begære appel, er regeringen ikke forpligtet til at oplyse sagsøger om, hvilke oplysninger den baserer sin beslutning på.Selv om regeringer uvægerligt vil begå fejl fra tid til anden, vil domstole altså ikke få mulighed for at undersøge bevismaterialet. En anden og mere dyster mulighed er, at der åbnes op for et bevidst misbrug af disse beføjelser for at slippe af med borgere, hvis tilstedeværelse i landet man ikke ønsker.Gode grunde tales således for at sikre appelmuligheder med fuld og fair gennemgang af beslutninger om fratagelse af statsborgerskab. Men regering-erne vil indvende, at hvis deres bevismateriale gøres tilgængeligt for en person, som antages at være involveret i terror, vil dette afsløre efterretningskilder og metoder – og dermed true den nationale sikkerhed.Med beføjelsen til at tilbagekalde statsborgerskab uden at fremlægge beviser offentligt kan de britiske myndigheder slippe for den mere besværlige fremgangsmåde med at arrestere og retsforfølge terrormistænkte. Tilbagekaldelse af statsborgerskab løser dog ikke problemet, idet eventuelle terrorister udmærket kan operere fra udlandet – medmindre de da som Sakr bliver dræbt.Almenvellet vs. individetDet britiske lovforslag rejser et principielt spørgsmål om, hvor den ønskelige balance mellem individuelle rettigheder, herunder retten til statsborgerskab, og almenvellet skal gå. Hvis regeringen rammer rigtigt 19 gange ud af 20, når den baserer sin beslutning om at tilbagekalde statsborgerskab på mistanke om involvering i terroraktiviteter, efterlader det stadig én uskyldig naturaliseret statsborger som statsløs – en grov uretfærdighed.Antag imidlertid, at de 19 mennesker, som med rette mistænkes for involvering i terrorisme, kunne vende tilbage til Storbritannien og gennemføre en terroraktion som den mod Londons transportsystem, der dræbte 52 uskyldige mennesker i 2005 (foruden også de fire bombemænd). Er det i lyset af sådanne grusomheder ikke svært at insistere på, at de individuelle rettigheder er absolutte? Er det bedre, at en uskyldig person uretfærdigt bliver gjort statsløs, end at 52 uskyldige bliver dræbt og mange andre såret?Den større skade ved et gennemført terrorangreb kan vi ikke se bort fra. Men når en demokratisk regering begynder at tilbagekalde statsborgerskab og gøre folk statsløse, sætter den en præcedens for de autoritære regimer, der ønsker at skille sig af med sine dissidenter ved at udstøde dem, som Sovjetunionen gjorde over for digteren og den senere nobelprismodtager Joseph Brodsky – blandt mange andre. I fraværet af et globalt medborgerskab er det klogeste derfor nok at holde fast i princippet om, at statsborgerskab ikke bør kunne tilbagekaldes uden en grundig retslig høring.© Project Syndicate og Information.Oversat af Niels Ivar Larsen
