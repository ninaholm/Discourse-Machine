Vi arbejder skam med demokrati anno 2008
Mellemfolkeligt Samvirke eksporterer ikke én bestemt definition af demokrati til Afrika. Vi arbejder med demokratiudbredelse for at sikre alle indflydelse og dermed afhjælpe fattigdom i en række lande


 Under sloganet "indflydelse til verdens fattigste," arbejder Mellemfolkeligt Samvirke (MS), og vi mener det. Rigdom giver ikke ret til at bestemme, og MS deler Ivan Breinholt Leths (IBL) synspunkt i Informations kronik den 17. november. Hverken europæere, amerikanere eller ngo'er skal diktere Afrikas fremtid eller indretning af samfund. Men derfra hører enigheden op.
MS beskyldes af IBL for at bruge bistandskroner til at eksportere én bestemt definition af demokrati til Afrika, nemlig USA's demokrati-imperialistiske tilgang, der fokuserer på intervention og valgafholdelse, hvilket på ingen måde minder om MS's demokratifokus. 
MS har ikke én bestemt politisk dagsorden om én bestemt version af demokrati eller økonomisk samfundsorden. Det er faktisk dét, der er det smukke ved vores arbejde.
Vi respekterer netop det enkelte menneskes ret til at bestemme over eget liv. Det arbejder vi for gennem f.eks. partnerskab med afrikanske organisationer, der ønsker at fremme et folkestyret samfund, hvor også fattige mennesker kan deltage og få indflydelse.
Dialog og politisk kamp
39 procent af verdens befolkning lever for under to dollar om dagen, det er disse mennesker, MS især arbejder for at styrke. Historien viser, at den ledende elite ikke af sig selv igangsætter reformer for at give indflydelse til den fattigste del af befolkningen. 
Derfor er dialog og politisk kamp en vigtig del af fattigdomsreduktion. Kun når fattige mennesker kender deres rettigheder og det politiske spil, der er afgørende for et lands økonomiske udvikling, har de mulighed for at deltage i kampen om landets ressourcer.
Usmageligt
Det er decideret usmageligt, når IBL mener, at Afrika må igennem de samme lidelser som f.eks. Amerikas slaver eller Australiens aboriginere for at få økonomisk nybrud og demokratisering. I det 21. århundrede vil vi ikke acceptere denne forstenede argumentation.
Stærke demokratiske kræfter i de afrikanske lande tror på demokrati og via en fredelig udvikling. 
Det er disse kræfter MS støtter via partnerskaber for at styrke det lange, seje træk, der virkelig skal til for at få indflydelse i samfund, der ofte er plaget af korruption.
Råbe og kræve 
En konkret mulighed for at sikre fattige indflydelse og på samme tid afhjælpe fattigdom er via den decentralisering, der finder sted i en række ulande. Penge bliver kanaliseret ud til lokal disposition, og i den forbindelse er det ganske afgørende, at de fattigste bliver inddraget i beslutningerne. På den måde kan de f.eks. bestemme at pengene skal bruges på adgang til vand. Eller de kan holde øje med at midler, der er afsat til skolebyggeri i deres kommune også bliver brugt til det og - ikke mindst - råbe op og kræve deres ret, hvis pengene til skolerne skulle forsvinde andre steder hen.
På den måde arbejder Mellemfolkeligt Samvirke med demokratiudbredelse for at sikre alle indflydelse og dermed afhjælpe fattigdom i en række lande.
Ivar Breinholt Leth og andre er velkomne til at besøge vores nye hjemmeside for at læse om vores demokratifokus. Her kan man se, at vi arbejder med demokrati anno 2008 og tror på det kompetente og handlekraftige menneske.
Trine Pertou Mach, forkvinde Mellemfolkeligt Samvirke

