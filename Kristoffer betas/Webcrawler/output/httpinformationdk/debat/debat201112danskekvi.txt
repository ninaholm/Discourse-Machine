Danske kvinder venter stadig på far
Feminister kæmper om at definere, hvad der er et ’rigtigt’ kvindeliv, og mændene forholder sig tavse. I mens går det tilbage for ligestillingen, fordi vi forsømmer debatten om, hvordan vi skaber et samfund, der ikke tvinger kvinder til at vælge mellem karriere og familieliv
Rigtige mænd tager deres del af omsorgsarbejdet i familien, understreger dagens kronikører.

Ligestillingsdebatten i Danmark har udviklet sig til en hård kamp. En kamp, hvor deltagerne ikke går af vejen for at bruge betegnelser som speltkusser og bitterfisse mod deres modstandere. Og det er langt fra tilfældigt, at skældsordene refererer til betegnelser, der har med det kvindelige underliv at gøre. For deltagerne i debatten er stort set kun kvinder. Mændene glimrer ved deres fravær.Det er, som om spørgsmål om kønsroller i hjemmet, personlig frisættelse, balancen mellem arbejde og fritid, forældreroller samt kønnenes muligheder og begrænsninger på arbejdsmarkedet alene er interessante for kvinder. Man kunne også få den bange anelse, at mændene har indset, at de får mest ud af at holde lav profil og lade kvinderne slås med sig selv?Ligestilling i bakgearProblemet med den nuværende debat er, at den ikke gavner ligestillingsprojektet. Tværtimod. Mens røde og blå feminister mundhugges, og mændene forholder sig tavse, går det tilbage med ligestillingen.Selv om kvinderne har overhalet mændene i uddannelsessystemet, er det langt fra alle, der magter at føre kampen videre, når arenaen hedder arbejdsmarkedet. F.eks. er op imod 200.000 højtuddannede kvinder gået på deltid — mange for at få arbejds- og privatliv til at balancere. De har simpelthen opgivet at tage del i kampen om at frigøre sig fra hjemmet og gøre sig gældende på arbejdsmarkedet.Der er flere grunde til kvindernes manglende kampgejst.For det første er arbejdsmarkedet ikke attraktivt, så længe der fokuseres på maskulin stræben efter kvantitet og effektivitet uden tanke på kvalitet og værdi. Det gælder for socialrådgiveren, der brænder for at hjælpe de svageste, men må finde sig i at bruge tid på kontrollere i stedet for at hjælpe. Det gælder også for den regnskabsuddannede kvinde, der hver dag må finde sig i maskuliniserende logikker og værdier på jobbet.For det andet bliver det for meget for mange at skulle præstere fuldt ud på jobbet og samtidig tage det praktiske og følelsesmæssige hovedansvar i familien. Det er bare ikke attraktivt.Trods stigende kompetenceniveau hos kvinderne og mange, mange års debat om barsel, arbejdsmarkedets strukturelle undertrykkelse af kvindefagene og diskussioner om fordeling af opgaverne i hjemmet, hænger vi altså stadig godt og grundigt fast i gamle mønstre.Samtidig medvirker vores barsels- og omsorgsordninger til at opretholde mønstret. De gør, at det er attraktivt for kvinderne at trække sig tilbage til hjemmet for først at tage barsler og derefter gå på deltid.Det betyder, at kvinden taber arbejdsmarkedskapital, mens hendes mand gør sig dygtigere og avancerer status- og lønmæssigt. Når næste barn kommer eller ungens næse er stoppet med snot, kan det pludselig bedst betale sig for familieøkonomien, at kvinden tager tørnen i hjemmet.Som samfund taber vi utrolig meget på, at så mange veluddannede og kompetente kvinder bruger så meget tid på omsorgsarbejde i hjemmet, at det går ud over jobbet.Hvis vi indrettede vores omsorgsordninger, så det blev attraktivt for begge forældre at være væk fra jobbet i en kortere periode, i stedet for at den ene part er væk fra jobbet i en lang periode, kunne kompetencerne i langt højere grad vedligeholdes — til gavn for den enkelte, for familien og for samfundet som helhed.Desværre har vi som nævnt lagt samfundet an på strukturer, der stemmer kvinderne hjem og holder mændene væk fra omsorgsarbejdet. Det er altså ikke frivillige valg, men primært strukturelle vilkår, der bestemmer arbejdsfordelingen. Strukturerne bakkes oven i købet godt op af en kultur, der tilskriver kvinderne at vise solidaritet med familien og manden at vise solidaritet med arbejdsmarkedet. Det er ikke frihed — hverken for kvinder eller mænd. Det er gammeldags tænkning.Skal mønstret brydes er der brug for at øremærke barsel til mænd. Det har virket i vores nabolande, og der er ingen grund til at tro, at det ikke også vil virke i Danmark — og at det vil gavne både mænd, kvinder og børn.Venter stadigArbejdsmarkedets krav får mange kvinder til at miste grebet og sygemelde sig på grund af stress og udbrændthed. Når man oven i et presset arbejdsliv oplever, at den nødvendige solidaritet fra manden ikke er i top, er det attraktivt at melde sig ud. I hvert fald delvist.Efter arbejdet går kvinderne i gang med deres job nummer to: madlavning, rengøring og børnepasning. Sagen er, at mange kvinder stadig oplever, at manden hellere vil gå på arbejde end tage sig af hjemmet og alt det, der kræves for at få familien til at være rammen om intimitet, praktisk gøren, samvær, kærlighed og æstetik. Og når heksekedlen er blevet for hed, er det hende, der delvist står af ræset for at sørge for hjemmets liv.Den moderne mand er super solidarisk med familien, så længe det ikke går ud over hans arbejde. Den kulturelle norm er, at det er kvinden, der forventes at tage det inderste ansvar for det ikke-kommercielle og det ikke-målbare i vores liv.Det er en svært at gøre noget ved problemet. I hvert fald er det ikke oplagt, hvordan man laver regler, der kan rette op på skævheden.Alligevel kan man med en vis ret sætte sin lid til, at far ville komme mere hjem og tage en større del af ansvaret, hvis han fik oplagte muligheder og rettigheder og blev mødt med klare forventninger om at gøre de hjemlige opgaver til en del af sin tilværelse.Kvinder har måttet lære sig at begå sig på arbejdsmarkedet. Nu er det mandens tur til at lære de nye spilleregler i hjemmet — og mange yngre mænd er da i stigende grad deres ansvar bevidst. Det burde være indlysende i dagens Danmark, at når begge har et arbejdsliv, har de også et ligeværdigt ansvar derhjemme. Alligevel venter mange kvinder fortsat på, at far kommer hjem.Maskulin dominansMan kan hurtigt komme til at føle sig som en kønsforræder, hvis man hævder, at kvinder og mænd har forskellige værdier. Tidligere har det nemlig været vigtigt for kvindeforkæmpere at holde fast i, at der ikke var forskel på mænd og kvinder, fordi lighed var et afgørende argument for lige rettigheder.Ikke desto mindre påpeger flere sexologer og psykologer — heriblandt sexologen Joan Ørting og psykologen Sanne Neergaard — at der findes maskuline og feminine værdier, og at de maskuline i stigende grad dominerer: Vi kvinder holder simpelthen op med at spørge, hvad der giver os glæde og livskvalitet, og smadrer i stedet os selv og vores omgivelser for at nå mål, performe effektivt, styre tiden, lade os coache til den maksimale ydeevne og konkurrere om indflydelse.Flere fremtrædende feministiske debattører er begyndt at vedkende sig, at der findes kønnede værdier. F.eks. sagde den britiske forfatterinde Fay Weldon for nylig i et interview i Information, at vi nu er stærke nok til at anerkende, at kønnene er forskellige. Ifølge hende er der grænser for, hvor meget kønnene kan nærme sig hinanden, fordi der er et biologisk fundament, vi ikke kan ignorere.Først når vi vedkender os disse forskelle, har vi en mulighed for at opnå reel ligestilling og forstå kønnenes behov ved at skabe mere plads til feminine værdier i erhvervslivet — og få far til at ’kvinde sig op’ og tage større ansvar i hjemmet.En forklaring på, at kvinder kaster håndklædet i ringen og går ned med stress, er muligvis, at karriereræset sker på bekostning af den humanistiske dimension af vores liv. Den dimension, vi lader folde sig ud derhjemme. Den lyst, der kommer til udtryk, når vi syr med perler og bager kanelsnegle, har langsomme dage med snak over lavendelfarvede duge. Den lyst, der ikke er plads til i det arbejdsliv, der er præget af maskuline værdiers jagen efter effektivitet, der ikke spørger til bløde værdier.Ikke så underligtI virkeligheden er det ikke spor underligt, at vi både har trang til at passe på det humanistiske i vores liv — med al den intimitet og væsentlighed, der er forbundet med det — og trang til at være i spil på arbejdsmarkedet med de værdier det indebærer.Ser vi på diskussionen i et større perspektiv, var kvindeoprøret et spørgsmål om at tilføre kvinderne muligheder for at blive en del af det offentlige samfundsliv gennem uddannelse, arbejde og pasningsmuligheder af børnene. Det er i høj grad lykkes.Men forudsætningen var, at mænd også skulle ændre på nogle parametre i deres prioriteringer og værdier. Det skete ikke i ret høj grad. Mændene spiller for lidt på den hjemlige bane.Det taler ikke til mændenes fordel, at de i debatten om et konkret og specifikt tema som barsel er tavse og passive. Er det et vidnesbyrd om, at deres solidaritet vedblivende er rettet mod arbejdsmarkedet? Er det et vidnesbyrd om, at de faktisk ikke ønsker at tage deres fulde ret og ansvar i forhold til egen avl? Eller er mændene bange for at vise deres bløde sider og træde i karakter som fædre?I stedet for at kaste grimme ord efter hinanden, bør røde og blå feminister bruge deres kræfter på at inddrage mændene i diskussionen om, hvordan vi indretter et samfund, der gør det muligt for begge parter at kombinere arbejde og familieliv på en livgivende måde.Arbejdsmarkedet bør ikke være så domineret af så ensidigt maskuline logikker, at det tvinger kvinderne til at skulle vælge mellem at blive som mænd eller at stikke af fra det hele.Arbejdsmarkedet bør ikke være så selvoptaget, at det stiller sig i vejen for at både kvinder og mænd kan være forældre på en ordentlig måde. Vores professionelle hverdag skal være meget mere fleksibel og appellere til kvinders værdier i langt højere grad.Desværre lader det ikke til, at det er en diskussion, mændene ønsker at deltage i. Vi hører i hvert fald ikke ret meget fra dem. Hvorfor åbner de ikke munden som enkeltpersoner? Hvor er de mandsdominerede fagforbund henne i debatten? Hvor er fædrenes talerør som f.eks. Foreningen Far? Hvor er jeres interesser og solidaritet henne, gentlemen?Anita Mac og Anne-Mette Michaelsen er forfattere til bogen: ’Pæne piger kommer i himlen — kloge kvinder vælger selv’, som netop er udkommet på Frydenlund. Kronikken er baseret på bogens interview med en række fremtrædende kvinder lige fra professor Nina Smidt til sangskriveren Anne-Dorte Michelsen.Læs også Anita Mac og Anne-Mette Michaelsens svar på de mange kommentarer til denne kronik:Uligheden er ikke svær at dokumentere
