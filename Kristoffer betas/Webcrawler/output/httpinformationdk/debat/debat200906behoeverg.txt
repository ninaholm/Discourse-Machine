Vi behøver grundloven - er den død?
Sådan stod der skrevet på en sort kiste i et sørgeoptog gennem København på grundlovsdagen 2008, arrangeret af Grundlovskomiteen 2003 vedr. Irakkrigen. Komitéen fører retssag mod statsministeren for at bryde grundlovens § 19 og 20, efter beslutningen om dansk deltagelse i Irak-krigen den 21. marts 2003


 Vores dyrebare grundlov har lidt skade. Den er i hvert fald blevet bøjet og strakt og efter mange eksperters mening brudt pga. regeringens omgang med den. Det er ellers den grundlov, vi alle taler så rosende om, ikke mindst de politikere der mishandlede den. 
Grundlovsdagen i år er speciel ved at være den sidste, inden Højesteret skal dømme i en af de vigtigste retspolitiske retssager i nyere dansk historie, hvor regeringen gjorde Danmark til en krigsførende nation imod hensigterne i vores grundlov. Uden om FN, hvis daværende generalsekretær Kofi Annan udtalte: "Det er en ulovlig invasion". 
Tyskland og Frankrig undlod at gå ind i krigen af samme grund. Men Danmark fulgte i hælene på Bush og Blair, oven i købet på et falsk grundlag. Skal dét være legalt? Skal regeringen ikke holde loven på samme måde som borgerne? Hvad bliver ellers det næste, Folketinget kan finde på? Sikke et magtmisbrug det fortsat kunne føre med sig at give politikerne sådanne forhold! Dette skal vi hverken byde os selv eller vore børns fremtid. 
Politisk magtmisbrug 
Når Danmark ikke har en Forfatningsdomstol, der kontrollerer overholdelsen af grundloven, er der kun vore almindelige domstole til det. Derfor anlagde 26 danske borgere den 11. okt. 2005 en grundlovsretssag mod statsministeren. Støttet af Grundlovskomiteen 2003 vedr. Irak-krigen, samt nu ca. 4.000 danske borgere som støttesagsøgere. 
Anders Fogh Rasmussen har benægtet alle anklager, forhindret en uvildig undersøgelse og taktisk formået at forlænge sagen ved at dele den i to. Første del handler om at have søgsmålskompetence, det vil sige ret til overhovedet at sagsøge regeringen. Den sag tabte vi i 2007 i Østre Landsret med den begrundelse, at de 26 danskere ikke har større interesse i krigen og dens konsekvenser end resten af Danmarks befolkning. Forstå begrundelsen hvem der kan! 
Sagen blev anket til Højesteret på grundlovsdagen 2007, men bliver først behandlet i marts 2010. Først når sagsøgerne forhåbentlig vinder den, kan anden del om selve grundlovsbruddet behandles, og tidligst være afsluttet i 2013, otte år efter saganlægget. Hvem sagde politisk magtmisbrug? Eller skal vi kalde det 'discount justits'? 
Det er mit inderlige håb, at vi på grundlovsdagen 2010 kan opleve, at danskere har ret til at sagsøge i en så alvorlig sag, så vi kan undgå, at vores regering igen kan føre os i krig uden om FN. 
Vi ønsker vores dyrebare grundlov respekteret og holdt, også af politikerne. Lad os skåne den for flere lemlæstelser og brud, så den kan overleve.
Birgitte Albrechtsen er formand for Grundlovskomiteen 2003 vedr. Irak-krigen

