Nyliberalisme: Flaget går til tops, mens skibet går ned
Med den globale finanskrise har virkeligheden sat et kæmpestort spørgsmålstegn ved den nyliberale teori og ideologi. Men det synes ikke at påvirke de nyliberale, der holder fast i dogmatikken, om de så skal undsige politiske ikoner som Bush og Reagan og prædike, at den måske værste krise siden 1930'erne blot er en 'naturlig rensning på markedet', som med sin berømte 'usynlige hånd' vil gøre alting godt igen
Skal den aktuelle finanskrise løses, er der blandt andet brug for en offensiv stat, der minimerer tabene i den finansielle sektor og en Nationalbank, der sikrer likviditet, mener man i Cevea.


 "Der er ingen tvivl om, at der - i hvert fald på den korte bane - bliver slået nogle skår af USA's status som økonomisk foregangsland. Men det er vigtigt at understrege, at Bush-regeringen ikke har ført liberal økonomisk politik. De har øget de offentlige udgifter og underskuddet."
Sådan sagde Mads Lundbye-Hansen, cheføkonom i CEPOS, i Information torsdag den 2. oktober, da den liberalistiske tænketank langt om længe trak hovedet ud af busken og blandede sig i debatten om den nuværende finanskrise. 
Det vil nok overraske en del, at Bush ikke skulle have ført en liberal økonomisk politik, særligt når man tænker på de enorme skattelettelser, som de rigeste amerikanere har oplevet de senere år. De rigeste er med andre ord blevet endnu rigere.
Det er en meget simpel værktøjskasse, der bliver fundet frem, når de nyliberale ideologer griber efter redskaberne til at tackle de økonomiske udfordringer i den nuværende finanskrise. Øverst i kassen finder vi skattelettelser (universalmidlet, der i praksis fungerer bedre end gaffa-tape), derefter dukker 'den usynlige hånd' op, og endelig kommer den hårdtslående total liberalisering af finansmarkederne.
Skattelettelser i toppen er en gamml kending, der ifølge den klassiske teori vil 'trickle down' til de mindre velbjergede i økonomien. Det sker ved et generelt øget forbrug og ved flere ansættelser, herunder af håndværkere, til at udføre arbejde i private hjem, som den succesfulde erhvervsmand eller højtbetalte læge - og i USA er nogle af dem virkelig godt betalte - ellers ville spilde sin værdifulde tid med at gøre selv. Det kan alt sammen være meget godt, men samtidig kan omfattende skattelettelser medføre et øget offentligt underskud, som det har været tilfældet i amerikansk økonomi.
'Voodoo-økonomi'
Den evige kamp for skattelettelser betyder, at nyliberalisterne for enhver pris må forsvare deres største politiske ikoner, som i ideologiens hellige navn har strøet om sig med gavmilde skattelettelser. Det måske største af dem alle, den joviale Ronald Reagan, bliver i disse uger taget af væggen i de pæne nyborgerlige hjem i Amerika. Hans løsninger og tanker virker ganske enkelt ikke. 
Den økonomiske politik hos Reagen handlede i bedste liberalistiske ånd om kombinationen af skattelettelser i toppen og massiv oprustning, der samlet set fik den offentlige gæld i USA til at vokse fra 1.000 milliarder dollar til 4.000 milliarder dollar i hans præsidenttid. En politik, der af tidligere vicepræsident og præsident Bush senior, blev betegnet som 'voodoo-økonomi'.
Ikke desto mindre arvede Bush senior problemerne fra Reagan-æraen, herunder 'Savings & Loans'-krisen, der endte med at koste de amerikanske skatteydere ca. 125 mia. dollar og var med til at sende økonomien i den recession. 
Denne mindre krise var, sammen med de skatter, som Bush måtte opkræve trods sit 'Read-my-lips'-løfte, med til at få Bush senior til at tabe præsidentposten til Clinton. Men i sammenligning med den nuværende situation var 'Savings & Loans'-krisen en myg i forhold til den elefant, USA nu står overfor. Men måske skulle man have lært mere af lektien dengang?
Den usynlige hånd spiller en afgørende rolle hos nyliberalisterne, fordi den udrenser de brådne kar og fjerner de usunde foretagender, så kun de rentable og dygtige står tilbage. Det er således altid den frie konkurrence, der sikrer 'survival of the fittest' - og det bliver netop de store, der spiser de små. Det betyder med andre ord, at man får endnu større banker og finansinstitutter, som vil konkurrere endnu mindre om at servicere den amerikanske middelklassekunde - undtagen, når man lader forretningspartnere tilbyde en ny version af subprimelånene, men hvor direktørerne i de få tilbageværende banker til gengæld kan konkurrere endnu hårdere indbyrdes om, hvem der personligt kan score de største aktieoptions-gevinster og bonusser.
Størrelsens betydning
Problemet er selvfølgelig, at denne indbyggede grådighed og overdrevne risikovillighed er en af de ting, der har forårsaget krisen. Det har ikke været rationelt eller samfundsmæssigt forsvarligt, at f.eks. Goldmann-Sachs tog enorme risici og lånte penge til aktører, der næsten tvangsfodrede kunder fra den lavere middelklasse med subprimelån, der er billige i begyndelsen, men som så senere stiger voldsomt i månedlig betaling. 
Eller for at tage et par danske eksempler: Hvorfor mon Saxo Bank, Danmarks største investeringsbank, lige har gennemført en større fyringsrunde? Og Danske Bank, der prises for sin generelle forsigtighed, og som dårligt kan vente med at overtage mindre og betrængte banker, har såmænd 6,5 mia. kroner i klemme i den kollapsede Lehman Brothers-bank. Bliver de stående, fordi de er dygtige, eller fordi de store? Og skulle de store mastodonter alligevel falde, så er det en pris, som CEPOS og mange andre ideologiske foretagender er villige til at acceptere. De betrængte boligejere og udsatte småsparere spiller ingen rolle i det store spil eller for den økonomiske udvikling.
 Man har således aldrig opdaget, hvordan netop nyliberalismen har medført en grundlæggende afregulering af markedet og privatiseringer i den offentlige sektor, som på langt sigt kun gavner de store kapital-interesser. 
Ikke mindst blev finansmarkederne liberaliseret på bekostning af det offentliges pengepolitiske regulering, og centralbankerne trak sig tilbage til rentefastsættelsen som sit kerneområde. Hermed blev fordelingen af lån og investeringer overladt til finanssektoren selv på dennes betingelser. På samme måde som nyliberalismens fremmarch også betød, at staten reducerede på sit tidligere overordnede ansvar for en balanceret samfundsøkonomisk udvikling i finanspolitikken, og i stedet i højere grad lod markedskræfterne råde.
I pengepolitikken har dette betydet, at den primære drivkraft nu er finansinstitutternes indtjening og mere kortsigtede gevinster. Men herved er kortsigtede og risikable transaktioner og spekulative investeringer blevet langt mere fremtrædende på bekostning af samfundsøkonomiske hensyn, ja, også på bekostning af det øvrige erhvervsliv. Og den 'frigjorte' kapitalismes kriseskabende tendenser har igen har fået friere spil og stærkere effekt.
Udvid værkstøjskassen
Man skulle så tro, at de to erfaringer ville gøre tænkende væsener forsigtige med både ufinansierede skattelettelser, 'trickle-down'-teori og en overdreven fiksering på pengepolitikken. Men nej, George Bush har lige præcis gennemført de samme slags skattelettelser, som de danske nyliberalister foreslår igen og igen herhjemme. "Vi skatteletter os ud af problemerne."
Svaret på de nuværende udfordringer findes ikke i Wild West-økonomi, hvor grådighed og spekulation hersker enerådigt. Vi har brug for at udvide værkstøjskassen og tage ved lære af tidligere kriser. Staten og markedet er ikke modsætninger til hinanden, men derimod forudsætninger for hinanden. 
Markedet kan ikke løse den nuværende krise alene. Der er brug for omfattende korrektioner og i dette tilfælde en offensiv stat, der minimerer tabene i den finansielle sektor, en Nationalbank, der sikrer likviditet, et skærpet finanstilsyn, der bekæmper 'giftige lån' og endelig en regulering af den opskruede private lønstruktur.
Man siger ofte, at fremtidens udfordringer ikke kan løses med fortidens svar. Nyliberalismen var og er ikke andet end en tilbagevenden til den gamle økonomiske laissez faire liberalisme, hvor markedet kan klare alt. Vi skal derfor lade liberalisterne gå i takt mod fortiden, mens vi andre vælger fremtiden.
Jens Jonatan Steen og Claus Piculell er henholdsvis direktør og senioranalytiker i centrum-venstre tænketanken Cevea, som i dag holder sin lanceringskonference

