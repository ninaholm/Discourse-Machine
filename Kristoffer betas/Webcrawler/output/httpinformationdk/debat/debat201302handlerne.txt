Det handler netop om ytringsfrihed



 Den 11. februar skriver forsker Mona Sheikh, at politikerne fra højre til venstre er gået i selvsving over ytringsfriheden på grund af mordforsøget mod Lars Hedegaard. Det forekommer mig, at Mona Sheikh stiller sig mere uforstående an, end hun er.
Hedegaard-sagen drejer sig med 99,9 procent sikkerhed om, at der er nogle, som ikke vil tåle kritik af islams kultur og adfærd. Islam er i færd med at trænge ind i Europa, hvilket både er betinget af den enorme befolkningstilvækst i de muslimske lande, og af det forhold, at den fortidige ideologi, islam, føler sig trængt.Det skyldes, at al udvikling går udenom islam, hvis geografiske hjemsteder er nedsunket i indre konflikt, hvor befolkningerne er optaget af at slå hinanden ihjel.
Indvandringen til Vesten er således både et forsøg på økonomisk overlevelse i økonomier, man ikke selv kan skabe og et angreb på den moderne verden, som opleves som truende for den verdens- og samfundsorden, som mange muslimer ønsker.
For at lukke munden på dem, som i ord søger at modvirke accepten af islams politiske og kulturelle indflydelse – og økonomiske udbytning – i Vesten, må man altså skræmme vesterlændingene og de frafaldne muslimer til tavshed, og det gør man i islamisk tankegang bedst ved at slå modstanderne ihjel. Det er lige efter koranens opskrift.
Accept af vold
Når Mona Sheikh så mener, at der ikke er »lovlydige danskere« som giver udtryk for, at det er i orden at bruge vold for at hindre ytringsfriheden, så har hun da glemt at nærlæse, hvad det er Uffe Ellemann og Bettina Heltberg siger.
De siger selvfølgelig ikke, at man skal slå folk ihjel for at bruge ytringsfriheden, men de siger, at folk som Kurt Westergaard og Lars Hedegaard med flere selv er ude om det – de kunne jo bare holde kæft og lade være med at tegne Muhammed. I mine øjne er det en slet skjult accept af at bruge vold mod ytringsfriheden.
Mona Sheikh kan ikke forstå, at politikerne holder så fast på ytringsfriheden, for i hendes optik er der slet ikke er nogen konflikt mellem islam og resten af verden. Hvis bare vi ville lade være at tale om problemerne, og i stedet skabe »et behageligt og inkluderende debatklima«, som hun udtrykker det.
Ja, selvfølgelig: hvis vi fulgte Ellemann og Heltberg og snakkede den vestlige kulturs fjender efter munden – og lod være at sende soldater til Irak, Afghanistan, Libyen eller Mali. Hvis vi bare ville sige, at islam betyder fred. Men det vil vi ikke – af den simple grund, at det er løgn.
 

