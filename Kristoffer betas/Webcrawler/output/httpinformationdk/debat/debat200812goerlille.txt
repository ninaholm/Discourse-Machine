Vi gør en lille - men vigtig - forskel
Fairtrade kan ikke revolutionere forholdene for verdens fattige teplukkere. Men vi gør en konkret forskel


 For en uge siden rullede en kritisk dokumentar om te-produktion og Fairtrade hen over skærmen i bedste sendetid. I kølvandet har Information bragt en række ligeså kritiske artikler. Har man kun sin viden om Fairtrade og te-produktion fra dette program og de efterfølgende skriverier, kan jeg godt forstå, hvis man som forbruger sidder tilbage med et noget pessimistisk billede og det logiske hovedspørgsmål: gør det overhovedet en forskel, om man køber Fairtrade-mærket te eller ej? 
Svaret er: ja, det gør det. For det billede, som udsendelsen og til dels Information tegner, er ikke dækkende. 
Store udfordringer
Det skal ikke være nogen hemmelighed, at te-plantagerne er en af de allerstørste udfordringer i Fairtrade-systemet. Vi taler om store plantager ofte med over tusinde mennesker, om plantager, der har mange udemokratiske levn fra kolonitiden og om en evig kamp med plantageejere, der konstant skal holdes i ørerne. Her er det altså for alvor op ad bakke at skabe forandringer, i modsætning til den største del af Fairtrade-systemet, som tæller småbønder, der er organiseret i mindre kooperativer, hvor det går noget lettere. Men der sker forbedringer skridt for skridt. 
Hvad der ikke fremgår klart af udsendelsen eller Informations dækning er, at der på de plantager, der var i fokus, er blevet brugt Fairtrade-midler til at forbedre arbejdernes forhold. På plantagen i Indien er der blandt andet tegnet livsforsikringer til over 300 arbejdere, lavet en slags pensionsordning for yderligere 300 arbejdere, og unge fra plantagen har fået stipendier, så de kan tage et studie. På plantagerne i Sri Lanka er midlerne blandt andet blevet brugt til mikro-lån, der har en markant lavere rente end de lokale bankers lån, og til et kulturhus, som arbejderne kan låne meget billigt.
Uden Fairtrade var dette ikke sket. Og for den mor, der kan give sit barn en videregående uddannelse, eller for den arbejder, som kan komme ud af sin dyre bankgæld gennem mikro-lån, der gør Fairtrade faktisk en konkret forskel.
Fravalg løser intet
Selvfølgelig er jeg først tilfreds, når alle arbejderne har fået del i forbedringerne og kender fuldt ud til Fairtrade. Og som udsendelsen viste, er vi ikke der i dag. Men vejen dertil er ikke at tegne ensidige billeder af Fairtrade, der i værste fald kan få forbrugerne til at fravælge Fairtrade-produkter. 
For løsningen til at forbedre forholdene er ikke at holde sig til andre te-produkter. For hvem kæmper for forbedringer eller holder plantageejerne i ørene dér? Man kan undre sig over, at Information i denne sag helt har ladet det andet hovedspor i udsendelsen - den almindelige te-produktion - ligge. 
Løsningen er ej heller helt at forsøge at fravælge råvarer fra den tredje verden: dels er det nærmest en umulig opgave, og dels er handel - på så fair vilkår som muligt - en del af vejen ud af fattigdom og en udvikling mod bedre forhold.   
Max Havelaar vil fremover gøre, hvad vi kan for at skærpe kontrollen med plantagerne. Til gengæld håber vi, at forbrugerne vil fortsætte med at støtte en bæredygtig udvikling; for graden af forbedringer står i et lige forhold til salget. Og at journalister og meningsdannere vil sikre, at der tegnes et fair billede af den lille - men vigtige - forskel, vi gør.
Judith Kyst er Generalsekretær i Max Havelaar Danmark

