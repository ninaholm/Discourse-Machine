Ugens netdebat: narkokrigen
»Folk med kroniske smerter kunne med fordel gå over til cannabis i stedet for industrilægemidler. Pointen er, at der er store spillere imod legalisering i mere end én lejr«


 Fredag 10. juni bragte Information en artikel i serien Rejsen mod Nord, om det spændte forhold tværs over grænsen mellem USA og Mexico. Her beskrev Martin Burcharth hvordan den 40-årige krig mod narko ikke har haft nævneværdige positive resultater, men derimod har medført et massivt pres på rets- og politisystemerne i særligt de to lande.
Krigen og kriminaliseringen af alle narkotikabesiddelser, der har kostet tusindvis af menneskeliv, har desuden medført, at organisationer som al-Qaeda og Taleban har kunnet finansiere deres aktiviteter.
Derfor har flere indflydelsesrige kritikere på det seneste foreslået, at man omlægger indsatsen fra at fokusere på kriminalisering til at fokusere på hjælp og afvænning. Artiklen har skabt meget debat på information.dk.
Ole Engholm mener, at det bemærkelsesværdige ved den nuværende indsats er, hvad der ikke sker. »At der ikke sker store optrevlinger som Al Capone-sagen i 1930'ernes Chicago, men kun fanges og fængsles mange småfisk, harmonerer ikke med, at der er over 2000 private og offentlige instanser i USA, der beskæftiger sig med nationens sikkerhed. Der må være nogle gevaldige stopklodser i systemet, der i tide kan bremse større undersøgelser,« konkluderer han.
»For mig er det ikke et juridisk spørgsmål om at lovliggøre eller ej, men kulturelt,« skriver Arash Shariar og fortsætter: »Man kan ikke bede fattige afghanere, der i en generation har levet i krig, om at droppe produktionen af det eneste afgrøde, der holder dem i live.
Det samme gælder for mexicanere, der af nødvendighed går ind i narkoindustrien. Skal man så virkelig regne med, at denne industri vil forblive i Mexico, hvis det bliver legaliseret i USA?«
Stærk modstand
Anne Marie Pedersen tror, at medicinalindustrien ville modsætte sig legalisering: »Folk med kroniske smerter kunne med fordel gå over til cannabis i stedet for industrilægemidler. Pointen er, at der er store spillere imod legalisering i mere end én lejr,« tilføjer hun. Hun oplyser, at op mod 75 procent af alle stof-afhængige i USA bruger ordinerede præparater.
»Jeg er virkelig overrasket over, at dette kan være en nyhed for nogen,« skriver Bjarke Lautrup-Larsen og konkluderer: »Hvis man beskattede og regulerede hashsalget og gav narkomanerne heroin i fixerum, ville man fjerne den organiserede kriminalitets primære indtægtskilde, fjerne en af grundene til at prostituere sig, sænke antallet af sygdomme hos stofmisbrugere og frigive politiets ressourcer til andre opgaver.
Listen over positive effekter er lang; listen over grunde til at blive ved, som vi gør nu, er til gengæld meget kort«.
Information bringer hver fredag et uddrag af ugens mest interessante kommentarer på information.dk

