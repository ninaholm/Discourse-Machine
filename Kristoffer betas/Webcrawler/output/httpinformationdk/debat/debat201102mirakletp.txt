Miraklet på Tahrir-pladsen
Vestens frygt for om  regeringen i Egypten efter Mubarak vil forløbe lovligt afspejler en grusom ironi. Egypten har ind til nu ikke været en retsstat, mens opstanden i Egypten er både universel og sekulær


 Man kan ikke undgå at blive slået af den mirakuløse karakter ved begivenhederne i Egypten: Der er sket noget, ingen forudså, og som trodsede alle ekspertvurderinger. Som om denne opstand ikke blot er resultat af sociale årsager, men skyldes indvirkning fra en mystisk kraft, vi på platonisk vis kunne kalde for den evige idé om frihed, retfærdighed og værdighed.
Opstanden var fra første færd universel: Det var umiddelbart muligt for os alle at identificere os med den og begribe, hvad den handlede om. I modsætning til Irans 1979-revolution (hvor venstreorienterede var nødt til at smugle deres budskab ind i en overvejende islamistisk ramme), er rammen fuldstændig klar: Det er tale om en universel og sekulær opfordring til frihed, hvis ordlyd selv Det Muslimske Broderskab tilslutter sig uden forbehold.
Det mest sublime øjeblik indtraf, da muslimer og koptiske kristne fordybede sig i fællesbøn på Tahrir-pladsen og sammen istemte »vi er ét!«  det hidtil bedste svar på den sekteriske religiøse vold. De neokonservative, der kritiserer multikulturalismen på vegne af de universelle værdier om frihed og demokrati, er nu stillet over for sandhedens øjeblik: Var det universel frihed og demokrati, I efterlyste? Men det er faktisk også det, som det egyptiske folk efterspørger, så hvorfor er de neokonservative urolige? Kan det være, fordi Egyptens demonstranter nævner social og økonomisk retfærdighed i samme åndedrag, som de råber på frihed og værdighed?
Ingen fjendebilleder
Fra begyndelsen har enhver vold i de protesterendes aktionsform været rent symbolsk. Med radikal og kollektiv civil ulydighed satte de statens myndighed ud af kraft, og det var ikke bare en indre befrielse, men en social handling, som brød trældommens lænker. Den fysiske vold stod Mubaraks lejede bøller for, da de væltede ind på Tahrir-pladsen på heste og kameler og begyndte at slå løs på folk.
Skønt demonstranterne er ubøjelige, har deres budskab aldrig været morderisk. De har alene krævet, at Mubarak skal gå af og skabe plads for et nyt Egypten, hvor ingen er udelukket fra friheden. Demonstranternes tilråb til hæren, ja selv til det forhadte politi var aldrig »Død over jer!«, men »Vi er brødre! Slut jer til os!«. Netop derved adskiller en frigørende demonstration sig til forskel fra en højreorienteret populistisk: Selv om højrefløjen proklamerer folkets organiske enhed, holdes denne lovpriste enhed altid oppe af opfordringer til at tilintetgøre en udpeget fjende (jøder, forrædere).
Diktaturets fald
Så hvor står vi nu? Når et autoritært regime går ind i sin terminale fase, plejer dets opløsning at følge to trin. Før dets faktiske sammenbrud, finder der et andet brud sted: Pludselig ved folket, at spillet er ude. Frygtens mur er brudt. Det er ikke kun sådan, at regimet mister sin legitimitet, og dets videre magtudøvelse opfattes som en impotent panikreaktion. Vi kender alle den klassiske scene fra tegnefilm: Katten når en afgrund, men fortsætter ud i den blå luft  uvidende om, at den ikke har fast grund under fødderne  og begynder først at falde, i det øjeblik den ser ned og opdager afgrunden. Når et diktatur mister sin autoritet, er det som katten over afgrunden: For at falde, skal det blot mindes om at kigge ned.
Er det noget lignende, der foregår i Egypten? For få dage siden så det ud til, at Mubarak allerede var havnet i den legendariske kats situation. Men så fulgte en nøje planlagt operation for at kapre revolutionen. Skamløsheden var enestående: Den nye vicepræsident, Omar Suleiman, en tidligere chef for det hemmelige politi med ansvar for systematiseret massetortur, stod nu frem som regimets menneskelige ansigt, der ville påtage sig at stå i spidsen for en velordnet overgang til demokrati.
Egyptens vedholdende kamp er ikke en konflikt mellem visioner. Den er en konflikt mellem en vision om frihed og et system, der blindt klamrer sig til magten og bruger alle midler  terror, udsultning, udmattelse, bestikkelse med lønforhøjelser  for at knuse viljen til frihed. Da præsident Obama hilste opstanden velkommen som en legitim meningstilkendegivelse, som Egyptens regering måtte anerkende, var forvirringen total: For folkemængderne i Kairo og Alexandria ønskede ikke deres krav anerkendt af regeringen  de benægtede selve regeringens legitimitet. De ønskede ikke Mubaraks regime som en partner i en dialog  de ønskede, at Mubarak skulle gå. De havde ikke blot et ønske om en ny regering, der ville lytte til deres mening  de ønskede en total forandring af den politiske virkelighed. Og de tilkendegav ikke en mening  de sagde sandheden om situationen i Egypten. Dette forstår Mubarak da også langt bedre end Obama: Der findes intet rum for kompromis her, hvilket der heller ikke gjorde, da de kommunistiske regimer blev udfordret i slutningen af 1980erne.
Vestlig bekymring
Hvad med frygten for, at en ny regering efter Mubarak vil være fjendtligt indstillet over for Israel? Hvis den nye regering virkelig repræsenterer et folk, der er stolt af at have erobret sin frihed, så er der intet at frygte: antisemitisme kan kun vokse under undertrykkelse og fortvivlelse. (En CNN-rapport fra en egyptisk provins viste, hvordan regimet har søgt at sprede det rygte, at arrangørerne af protesterne og de udenlandske journalister, der dækker dem, er blevet sendt af jøderne for at svække Egypten  så meget for Mubarak som en ven af jøder).
Den måske mest grusomme ironi i den nuværende situation er Vestens bekymring for, om overgangen nu også kommer til at forløbe på en lovlig måde  som om Egypten havde været en retsstat indtil nu. Har vi allerede glemt, i hvor mange år landet har henlevet i permanent undtagelsestilstand? Mubarak suspenderede retsstaten, fastholdt nationen i en tilstand af forstening, hvor alt ægte politisk liv blev kvalt. Det giver fremragende mening, at så mange mennesker på Kairos gader nu hævder, at de for første gang i deres liv føler sig rigtig i live. Uanset hvad der sker i det videre forløb, er det afgørende, at denne følelse af at være i live, ikke kommer til at blive begravet under mere kynisk realpolitik.

Slavoj Zizek er slovensk filosof
© The Guardian og Information
Oversat af Niels Ivar Larsen
Kronikken er skrevet før Mubarak i går aftes valgte at gå af som præsident for Egypten.

