Sociale robotter

Sociale robotter som denne sæl er kun en hjælp, og må ikke erstatte menneskehænder.


 I 2007 startede Det Etiske Råd en debat om relationen mellem menneske og maskine. Det skete med hjemmesiden homoartefakt.dk, og en lang række debatarrangementer landet over. Baggrunden for Det Etiske Råds initiativ var og er, at det i sandhed er forunderlige skabninger, der er i støbeskeen i forskningslaboratorier i Europa, USA og Japan.
En af skabningerne var den nuttede robotsæl Paro, der allerede bruges som terapeutisk kæledyr på plejehjem i Danmark og andre steder i verden. Paro er en dukke, der ligner en babysæl, men under pelsen er der kompliceret teknologi. Sælen reagerer på berøringer og foregiver at tage imod omsorg, når den virrer med hovedet og udstøder lyde af tilfredshed. Det har vist sig, at samvær med Paro kan have en god effekt for nogle demente ældre på plejehjem.
I 2007 var der enkelte kommentatorer, som mente, at Det Etiske Råd var lidt for tidligt ude med en etisk debat om følelsesmæssig tilknytning mellem mennesker og maskiner. Men det har endnu engang vist sig, at tidlig debat er debat i tide. For pludseligt er velfærdsteknologi på alles læber og stormer frem, ikke mindst på den regionale og kommunale dagsorden.
Derfor kan jeg konstatere, at det er lige nu, Det Etiske Råds anbefalinger om sociale robotter har værdi i samfundsdebatten, i kommunerne, på plejehjemmene og overalt, hvor øverste pind på powerpointen hedder velfærdsteknologi. For det er jo ikke mindst, når økonomien og demografien skubber de inciterende løsninger foran sig, at det er på sin plads med etisk omtanke.
Ikke en erstatning
Det Etiske Råd er positivt indstillet over for sociale robotter og velfærdsteknologi i den grad, der er tale om et supplement til menneskelig kontakt eller endnu bedre, hvis det kan frigive ressourcer til mere menneskeligt samvær. Men Det Etiske Råd er meget bevidst om, at arbejdskraftbesparende teknologi næsten uundgåeligt vil blive brugt til at mindske personaleressourcerne i en tid, hvor der bliver markant færre hænder til flere plejekrævende ældre.
Derfor vil jeg fremhæve Rådets anbefalinger om brug af sociale robotter i plejesektoren. Anbefalinger, der er vitale, når teknologiens positive muligheder skal udnyttes, samtidigt med at ældres værdighed bevares:
Forskningsforsøg med sociale robotter, hvor der indgår mennesker, bør godkendes af det videnskabsetiske komitésystem. Beslutninger om at indføre robotteknologi i en konkret plejesammenhæng bør træffes af et forum, hvori de plejekrævende er repræsenterede, og hvor etiske overvejelser indgår i beslutningen.
Man bør være opmærksom på, at der ikke opstår en sterilisering af den menneskelige kontakt. Der foregår en værdifuld menneskelig kontakt i enhver manuel pleje. Denne kontakt bør ikke ryge ud med badevandet i takt med, at den manuelle pleje afløses af velfærdsteknologi.
Jacob Birkler, formand, Det Etiske Råd

