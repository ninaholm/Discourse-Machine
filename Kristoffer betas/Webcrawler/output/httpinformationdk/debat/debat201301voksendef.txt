Voksende forventninger giver større utilfredshed
Udfordringen med at der bliver flere ældre, handler ikke kun om antallet. Det handler også om, at i takt med at vi får bedre sundhed, uddannelse m.m., stiger vores forventninger til, hvor sunde vi bør være som 70-årige også


 De voksende forventningers stigende utilfredshed« var et udtryk, som den svenske politiker Olof Palme i 1956 brugte om en af de udfordringer, den voksende velfærdsstat stod over for. Forbedrede forhold bliver hurtigt hverdag, og vi mennesker forventer stadig flere forbedringer og klager derfor over forholdene, hvis der ikke til stadighed sker forbedringer.
Det er et fænomen, som ikke er blevet mindre fremtrædende siden 1950’erne. Kombineret med en temmelig udbredt historieløshed betyder det, at man igen og igen møder udsagn om forringet service i den offentlige sektor. Der er naturligvis steder, hvor der sker forringelser, men det samlede billede viser konstante og store forbedringer på de fleste områder. Det gælder ikke mindst sundhedsområdet, der er den sektor, som har haft den største vækst i de seneste årtier. Under den borgerlige regering voksede sundhedsudgifterne med over 30 procent i faste priser.
Anlægger man et længere tidsperspektiv, bliver forbedringerne endnu mere iøjnefaldende. De fleste ville sikkert korse sig, hvis de blev indlagt på et sygehus med det serviceniveau, behandlingsmæssigt og i øvrigt, sygehusene havde i 1960’erne eller 1970’erne, eller hvis de skulle sende deres børn i en skole som den, deres forældre gik i.
Det er forståeligt, at vi lettere vænner os til forbedrede forhold end til forringede. Men det er tilsyneladende meget vanskeligt at trænge igennem med oplysninger om de store forbedringer, der er sket. Det burde dog ikke betyde, at den politiske retorik, især fra partier uden for den til enhver tid siddende regering, bliver så skinger, at man næsten kun ser problemer. Hvorfor fremhæves så sjældent de store ressourcer, der er tilført den offentlige sektor, og det langt højere serviceniveau, vi får i dag?
Lidt besindelse er tiltrængt
Et eksempel: Et område, hvor betydningen af de voksende forventninger er tydeligt, er indlæggelsen af ældre borgere på sygehus. Indlæggelsesfrekvensen for personer over 65 år, dvs. antallet af indlæggelser per 1.000 indbyggere i den aldersgruppe, er vokset markant i de seneste årtier. Mens indlæggelserne for voksne under 65 år holder sig nogenlunde stabilt på omkring 150 per 1.000 indbyggere fra 1970’erne og frem, er stigningen i antallet af indlæggelser for ældre betydelig. I 1979 blev 296/1.000 indbyggere over 64 år indlagt, i 1994 var tallet oppe på 418/1.000 og i 2011 på 534/1.000. Denne stigning kan kun delvis forklares med forbedrede behandlingsmuligheder, flere genindlæggelser og færre plejehjemspladser. Der er også sket en stor vækst på områder, hvor der ikke har været nævneværdige behandlingsfremskridt. Væksten skyldes derfor formentlig i lige så høj grad voksende forventninger til et liv uden funktionssvækkelse og sygdom, både hos de ældre, deres pårørende, sundhedspersonalet og politikere.
Bliver forstærket
Man må antage, at vore forventninger til fravær af sygelighed og udnyttelse af behandlingsfremskridt også i fremtiden vil afgøre presset på sundhedsvæsnet. Udviklingen mod stadig flere indlæggelser vil derfor næppe stoppe, snarere blive forstærket, når nye generationer bliver gamle. Derfor er de udfordringer, der følger af flere ældre, langt større, end antallet betinger. Vi, som er på vej mod 65, har større forventninger og vil givetvis give udtryk for større utilfredshed, end vore forældre har gjort.
Denne iagttagelse er ikke en opfordring til, at man ikke skal arbejde for forbedringer. Men man kunne ønske sig, at vi en gang imellem besinder os og ser lidt tilbage for at få perspektiv på de forventninger, vi giver udtryk for og for at få et lidt mere realistisk og dermed positivt billede af udviklingen. Måske kunne vi opnå at blive lidt mindre utilfredse med den usædvanligt gode velfærdsstat, vi har.
Signild Vallgårda er professor ved Institut for Folkesundhedsvidenskab, Københavns Universitet

