Vi hader de speltmennesker, vi er blevet til
Når jeg vågner om natten og skal brække mig, så ved jeg, hvad jeg fejler, og hvad jeg skal gøre for at blive rask. Jeg gider bare ikke


Jeg begynder at blive bange for at blive syg. Ja, jeg opsøger nærmest frygten. Går på netdoktor.dk for at pirke til min latente dødsangst. Det er nok alderen, der så småt presser på. Tømmermændene bliver grimmere, maven sartere, samvittigheden tungere. Vi drikker gæret urtevand herhjemme. Sorterer vores affald i plastik, glas, pap og metal. Køber økologiske grøntsager og tager cyklen på arbejde. Vi handler i Irma, har fornuftige job og planer for vores liv.Alligevel sortner det for mine øjne, når jeg løber, og jeg kunne sværge på, at min morgenhoste smager af jern. I år er det ti år siden, jeg begyndte at ryge. Jeg husker ikke længere hvorfor. Kun at det krævede øvelse. De første mange måneder fik jeg kvalme og tyndt spyt i kinden, men jeg kom efter det, og mine svage bronkitislunger fik endnu mere at slås med. Jeg undskylder mig med, at det løber i blodet på mig. Der er noget dejlig dansk over denne form for selvsabotage, denne reaktionære protest mod det sunde liv.Engang valfartede jeg fra lungeafdeling til lungeafdeling. Holdt en mand i hånden, mens han udåndede på Gentofte, tog videre på Bispebjerg og læste min mors journal, som hang skævt på sengegærdet. Reservelægen strøg forbi og spurgte mig i en indskudt sætning, om jeg røg. Hun er festryger, sagde mor, som for at formilde ham. Jeg husker, han stak mig en folder for rygestop, mens han smilede, at det aldrig er for sent. Jeg tændte en cigaret, så snart jeg trådte ud på parkeringspladsen.Som yngre jagtede jeg huller, jeg kunne falde i; her på mine gamle dage finder jeg andre adspredelser. Jeg siger, jeg arbejder over, fordi der er brug for det. Jeg tager én for holdet. I virkeligheden tror jeg måske, at det er mig, der har brug for det. Adrenalinen og undskyldningen for at sove lidt mindre, ryge lidt mere, spise lidt mere usundt og drikke lidt mere hvidvin om aftenen. Når jeg vågner om natten og skal brække mig, så ved jeg, hvad jeg fejler, og hvad jeg skal gøre for at blive rask. Jeg gider bare ikke.Vi hader de speltmennesker, vi er blevet til. Taler nostalgisk om de gode gamle dage, hvor man måtte ryge i S-toget og kunne supplere sin frokostpilsner med en gang krebinetter stegt i skummende margarine. Udveksler billeder af det gode gamle København før bysaneringen og børnefamilierne. Nu sidder vi bare og citerer Tom Kristensen i vores rødvinsbranderter og dyre vaner, snøvler vores letkøbte længsler efter skibskatastrofer og problemer, der ikke er selvskabte. Vi har setFight Clubsom unge, og tænkt, at det godt nok var dybt, det med at selvforbedring bare er onani.Det skal kunne mærkes, at man lever, det skal smage af noget, man skal ikke ankomme til Sankt Peters port i et perfekt hylster, men gennemrystet og forslået, mens man brøler &raquo;Hold kæft en tur!&laquo; Klicheerne kender vi, vi udveksler dem rituelt. Så længe vi er stive, er vi i live. Vi lukker øjnene og lever.Jeg har læst mig til, at selvdestruktion er en flugtvej, når verden bliver for uoverskuelig. Om ikke andet kan man komme sin angst i forkøbet. Indlandsisen smelter, isbjørnene sulter, og vi sidder under varmelamper på fortovscafeerne og drukner os i sødmælkslatte.I den vestlige verden dør vi ikke længere af epidemier, men af livsstilssygdomme. Vi selvdestruerer som race. Pisser i bukserne, mens tænderne klaprer. Min sambo er på ferie, demonstrativt smider jeg en pose med glas og stål i affaldsskakten. Skammer mig frydefuldt, og tænker dernæst, at det alligevel ikke gør en forskel i det store hele, sådan et par olivenglas mellem svinefabrikker og bilindustri.Vi er jo ikke idioter. Vi ved godt, hvorfor vi bliver syge, hvorfor planeten er syg. Det er vel bare kampen mellem id og overjeg, de primitive drifter mod fornuftens lange seje træk. Men verden er uoverskuelig, og jo mere krampagtigt vi griber om kontrollen, jo mere mærker vi den sive mellem vores fingre. Så sidder vi her i vores vestlige overflod, vores dødsangst og ortoreksi. Og selvdestruerer.Mikka Tecza er studerende ved IT-Universitetet. Klummen er udtryk for skribentens egen holdning
