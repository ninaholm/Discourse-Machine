De ni øjne
LEDER


 
	 

	Helle Thorning-Schmidt kan dårligt kritiseres for at undlade at reagere på oplysninger, hun ikke har. Men at hun afviser at undersøge det, hun ikke ved, er stærkt kritisabelt.

	 

	I den eskalerende overvågningsskandale har statsministeren og resten af regeringen foreløbig valgt at slå ud med armene og måbende sige: Overvågning af danskere borgere? Vi kender ikke noget til ulovlig overvågning af danske borgere.

	Senest søndag aften repeterede Helle Thorning-Schmidt budskabet fra noget, der minder om et allerede tyndslidt talepapir fra justitsminister Morten Bødskov: »Jeg kan kun reagere på det, jeg ved, og vi har ikke grund til at tro, at der ulovligt er spioneret eller indhentet oplysninger om Danmark,« sagde hun i DR’s 21 Søndag.

	Men ét er, hvad regeringen har kendskab til af amerikansk overvågning i Danmark. Noget andet er – med Helle Thorning-Schmidts ord – hvad vi har ’grund til at tro’. Og det er betydeligt mere, end regeringen giver udtryk for.

	Med afsæt i dokumenter fra den amerikanske efterretningstjeneste, NSA, kunne denne avis i går viderebringe væsentligt nyt om Danmarks position i det globale overvågningsprogram. Under navnet ’De ni øjne’ rangerer Danmark således i den næsthøjeste kategori blandt NSA’s globale samarbejdspartnere. Danmark rangerer på niveau med lande som Frankrig, Holland og Norge, og vi er kun overgået af en snæver angelsaksisk akse bestående af USA, Canada, Storbritannien, New Zealand og Australien. I spionjargonen i NSA går det øverste samarbejdsniveau ifølge dokumenterne under betegnelsen ’De fem øjne’.

	Oplysningerne er kolporteret og analyseret af den britiske avis The Guardian, og hvis oplysningerne står til troende, er Danmark en tættere samarbejdspartner med NSA end eksempelvis Tyskland, Spanien og Sverige.

	Dermed kan vi passende vende tilbage til Helle Thorning-Schmidts afvisning af nærmere undersøgelser af den amerikanske efterretningstjenestes overvågning her i landet. Om statsministeren kender til Danmarks placering blandt ’De ni øjne’, vides ikke, men fra offentligheden bør de nye oplysninger blot øge presset for at få regeringen til at afkræve amerikanerne svar.

	Regeringens fortløbende afvisning står tilbage som et stadig klarere og stadig mere urovækkende svar. Hvis det er regeringens politik at foregive maksimal uvidenhed overfor befolkningen, er det imidlertid en strategi, vi tidligere i danmarkshistorien har set praktiseret.

	Som vi fortalte i weekenden, bedyrer Forsvarets Efterretningstjeneste selv i dag på sin hjemmeside, at den »ikke har kendskab til et såkaldt Echelon-samarbejde«, selv om det for længst er godtgjort for selv de største skeptikere.

	Svaret og tilgangen har træk til fælles med Helle Thorning-Schmidts udsagn søndag aften: »Jeg bliver nødt til at holde mig til det, jeg ved, og derfor mener jeg også, at jeg må forholde mig til det, jeg ved, og ikke opfinde alt muligt andet.«

	Ingen opfordrer Helle Thorning-Schmidt til at opfinde noget som helst. Tværtimod. Vi søger afklaring på helt konkrete spørgsmål:

	Er danske statsborgere – med eller uden samtykke, lovligt eller ulovligt – blevet overvåget af amerikanerne?

	Vi ved, at der er foregået massiv aflytning og overvågning af borgere i Tyskland, Frankrig og Storbritannien. I alle lande har efterretningstjenesterne samarbejdet med NSA. Er det samme tilfældet her i landet? Ja eller nej!

	Hulheden i Helle Thorning-Schmidts udsagn tager til, efterhånden som Danmark placeres stedse mere centralt i samarbejdet med den amerikanske efterretningstjeneste.

	Ingen vil være overrasket eller forarget over, at den danske efterretningstjeneste samarbejder med amerikanerne og andre allierede landes tjenester. Alt andet ville i sig selv være kritisabelt.

	Men vi kan ikke have en regering, der med sin tavshed og tågetale reelt sætter amerikanske interesser over hensynet til den danske befolkning. Vi kan ikke have en regering, der holder sig for ørerne, mens det afsløres, at vi er blandt ’De ni øjne’ i et globalt efterretningssamarbejde.

