Læserbreve
Debat fra dagens avis


 Bare løb løs
Jens Busck, København
Sarah Lang Bohl Andersen og Jesper Rubens kronik ’Løb, løb, løb fra livet’ 28. januar har en dybsindig pointe, nemlig at sundhedsbølgen er udtryk for tiltagende egoisme, værensglemsel og dødsfortrængning.
Jeg har svært ved at forholde mig til det eventuelt problematiske i, at nogle lever sundere end andre — skulle der aldrig ske værre ting! — men forfatterne skal da have ros for et par fine formuleringer:
»Man bliver jo så dejligt ikke-deprimeret af at løbe derud ad. Det frigiver alt muligt godt for krop og sjæl. Eller er det flugten, der er så dejlig i virkeligheden? Er det mest af alt pausen fra tankerne til benenes monotone rytme, og er dét friheden?«
Bortset fra, at man faktisk tænker rigtig godt, når man er i bevægelse, så kan jeg bekræfte det hele: Man bliver høj af at løbe, det er et frirum, og sundhed behøver slet ikke at være motivationen. Forfatterne besvarer deres eget spørgsmål med en ligeledes fin iagttagelse:
»Det er i så fald blot én vej til friheden, og det er den nemme vej, fordi den kan tilbagelægges helt alene«.
Ja, er det ikke skønt? Det kunne ikke være nemmere, og nu om dage er det endda almindeligt kendt, at man ikke en gang behøver sko for at nyde glæderne ved løb. Det er bare at komme i gang.
Indrøm jeres fejl, aviser
Asger Thylstrup, København
I Information 21. januar ålede Bent Falbert Mogens Jensen (S) for at have foreslået, at Pressenævnet skal kunne uddele bøder og tvinge medierne til at bringe rettelser på forsiden eller først i nyhederne.
Efter min opfattelse er det bedre at ændre den regel i medieansvarsloven, der pålægger medierne at bringe et genmæle ’medmindre oplysningernes rigtighed er utvivlsom’. For hvornår vil mediet ikke hævde det?
Den franske lov om pressefriheden fra 1881 pålægger pressen ubetinget pligt til inden tre dage efter at have modtaget et genmæle at bringe det i avisen uden rettelser og tilføjelser, og på samme plads som den artikel der var årsag til genmælet. Det kaldes droit de réponse.
I en valgperiode er fristen sat ned til 24 timer. En domstol kan tvinge en genstridig avis til at optage et genmæle inden 10 dage. Redaktøren, som ikke bringer et svar inden for fristerne, får tre måneders fængsel og en stor bøde.
Det franske genmæles formål er ikke at beskytte en krænket, men har oprindelse i Den Franske Menneskerettighedserklæring fra 1789 artikel 11 om ytringsfriheden. De franske regler omfatter også de elektroniske medier og internettet. Danmark bør indføre lignende regler, og tillige arbejde for ensartede regler om genmæle i Europa.
Arbejde betaler sig ikke
Jon Olsen, København
Kære skatteminister, du siger, at det skal kunne betale sig at arbejde, og at du vil lave en skattereform for dem, der står tidligt op om morgenen, smører madpakker og går på arbejde. Lad mig fortælle dig, hvordan verden ser ud fra mit vindue:
Jeg står op hver dag kl. 05:30, smører madpakker, kører børnene i skole og går på arbejde 37 timer om ugen.
Men det kommer ikke til at betale sig for mig at arbejde. For jeg er ansat i job med løntilskud og får ikke mere i løn, end jeg ville have fået hjemme på dagpenge. Jeg har dårlig tid til at søge job, og jeg har svært ved at nå at ringe til arbejdsgivere i løbet af dagen.
Hver dag jeg går på arbejde, bruger jeg et af mine dagpengeklip, mens afgrunden rykker nærmere. Hvad skal jeg gøre, når jeg har brugt halvdelen af min dagpengeperiode på at arbejde gratis for staten, uden at optjene nye dagpenge og uden at være kontanthjælpsberettiget?
Jeg vil gerne spørge dig og regeringen om, hvad I stiller op med folk som os? Hvad gør vi, når vores dagpenge udløber? Der er ingen job til os, og fyringer og ansættelsesstop i stat og kommuner gør ikke udsigterne bedre.
Når du siger, at det skal kunne betale sig at arbejde, så husk, at der hver dag er mennesker, der arbejder fuld tid uden at få en bøjet femøre for det. Skal vi smides på gaden?
Mænd må kæmpe selv
Lone Kühlmann, Humlebæk
»Man skal nok se nærmere på den kultur, der har givet kvinder ret til arbejde og direktionsgange, men som ikke har sikret manden en ligestillet ret til hjemmet og barnet,« skriver Sofie Tholl i bagsidelederen lørdag den 28. januar.
Da jeg er et venligt menneske, vil jeg nøjes med at kalde det for noget eventyrligt vås. Der er ikke nogen der har givet kvinder ret til arbejde og direktionsgange. De har kæmpet for hvert eneste skridt fremad.
Hvis mænd kæmpede med samme indædthed for deres rettigheder over for hjem og børn ville meget se anderledes ud. Det ser faktisk allerede meget anderledes ud i de hjem, hvor mændene opfatter sig selv som ligestillede i ansvaret for familiens trivsel.
Mænd må ligesom kvinder erkende, at ligestilling ikke er noget man får. Det er noget, man tager.
Kommuner som pantefogeder
Hans Glæsel, formand, SF-Assens
Skal den hårdt arbejdende dansker, der hver morgen står op, smører sin madpakke går på arbejde og betaler sin gæld, nu se skatteminister Thor Möger Pedersen (SF) forære milliarder af kommunernes tilgodehavende kroner til arbejdssky gældsryttere?
Det er det skandaløse svar, ministeren ifølge Politiken vil give, når statsrevisorerne kritisk spørger til, hvordan han vil løse opgaven med at inddrive den offentlige gæld.
Baggrunden er klar nok. Da staten overtog jobbet med at være pantefoged fra kommunerne, satsede man på et håbløst it-system, og man har derfor aldrig evnet at løse opgaven.
Nu vil skatteministeren opgive 37 milliarder kroner og lade sig spise af med endnu en tidsplan for ministeriets it-system.
Følg dog SF’s traditionelle decentralistiske ånd, og giv opgaven og ressourcerne tilbage til kommunerne, så vi kan få børnepasning, skoler og ældrepleje for pengene.
Skatteministerens blødsødne laden stå til er en ren provokation af retsfølelsen hos den hårdtarbejdende rengøringsassistent eller SOSU-hjælper, der betaler enhver sit. Lad kommunerne komme til, så opgaven bliver løst.
Lytter R — også til økonomer?
Cecilie Bonderup Steffensen, DSU, Risskov
Når Margrethe Vestager (R) i disse dage forsøger at lukke debatten om en ftt-skat, såvel internt i de radikale, som på den nationale mediedagsorden fristes man til at finde de plakater fra valgkampen frem, hvor de Radikale i friske farvevalg lovede, at de lytter — også til økonomer.
Det klinger hult, når man i netop disse dage ignorerer, hvad der næsten kunne ligne en mindre skideballe fra EU- Kommissionens talsmand, blot fordi det ikke lige passer ind i den linje, man nu har lagt. Sjældent før har man set den radikale partitop være så sikre på noget.
Det ville klæde økonomi- og erhvervsministeren at genlæse regeringsgrundlaget, hvori man vil arbejde for netop den slags grådighedsbeskatning. Herefter kunne hun så gennemgå kommissionsrapporterne en enkelt gang til og se, om der ikke var noget, hun havde misforstået.
EU-skepticisme plejer jo ikke ligefrem at ligge til de radikale, så mon ikke Vestager burde lytte — også til EU’s egne økonomer.

