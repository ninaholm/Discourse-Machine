Kampfly eller incestofre?



 Har vi råd til at bruge 30 milliarder på nye kampfly, alt imens en gruppe borgere, som har været udsat for seksuelle overgreb, må kæmpe for at beholde den vigtigste livline i deres tilværelse?
Det er det spørgsmål, der presser sig på hos dem, der får hjælp af Christine Centret i Aarhus til at komme sig over seksuelle overgreb i barndommen.
Ved årets udgang udløber de såkaldte satspuljemidler, som staten i sin tid sikrede Christine Centret gennem.
Det kan betyde, at centeret må lukke. To andre centre for seksuelt misbrugte står i samme situation. Det siger sig selv, at det at have været udsat for seksuelt overgreb af en voksen, som man troede, man kunne stole på, giver sår og ar på sjælen.
Det kan i de sværeste tilfælde være psykisk invaliderende, hvis disse mennesker ikke får den nødvendige hjælp til at pleje og hele de sår.
Jeg har stor sympati for det frivillige arbejde, der udføres i Christine Centret, og jeg vil meget nødigt se, at et godt initiativ ryger på gulvet bare fordi, satspuljemidlerne kun varer en kort årrække.
Det er et eksempel på satspuljens fallit, at der skabes eller opretholdes et behov, som så efter fire år bliver ladt fuldstændig i stikken. Men mere surrealistisk er det at høre, at Folketinget er parat til at bruge 30 milliarder kroner på nye kampfly samtidig med, at denne gruppe borgere ikke ved, om de er købt eller solgt efter 1. januar.
Ofre for seksuelle overgreb er ikke dem, der råber højest og mest skingert, da man sjældent ønsker at stå frem efter et overgreb.
Men det gør det blot endnu mere påtrængende med et folketing, der er parat til at tage ansvar for dem.
Derfor opfordrer jeg kraftigt regeringen til hurtigst muligt at sikre, at Christine Centret og de to andre centre for seksuelt misbrugte, kan fortsætte.
Thomas Medom, politisk leder af SF i Aarhus Byråd

