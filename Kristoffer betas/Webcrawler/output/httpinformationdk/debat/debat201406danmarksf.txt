Danmarks forestilling om sin rolle i Grønland er dybt forældet
I næsten 200 år har Danmark set sig selv som den civiliserede, der skulle hjælpe Grønland. Vi er blevet så vant til at se os selv i den rolle, at vi ikke har opdaget, at grønlændernes selvforståelse har ændret sig radikalt


 Danmarks statsminister har slået fast, at Danmark respekterer den grønlandske forsoningskommission. For statsministeren er det centralt, at det er et grønlandsk projekt. Danmark føler ikke et behov for forsoning med Grønland. Helle Thorning-Schmidt (S) siger, at Danmark er optaget af nutidens og fremtidens udfordringer og dermed ikke fortidens.
Den danske uvilje til selvransagelse er desværre udtryk for en fastlåst dansk selvforståelse, der ikke har ændret sig fundamentalt i næsten 200 år. En selvforståelse, der potentielt er farlig for Danmark i den fortsatte udvikling af forholdet mellem Danmark og Grønland.
Siden Erik den Røde etablerede nordbokolonierne i Grønland i 985, var billedet i århundreder, at Grønland var en del af de nordiske samfund, fordi der boede nordiske folk i Grønland. Det var den forestilling, som Hans Egede tog til Grønland med i 1721.
Men i begyndelsen af 1830’erne fastslog Kaptain Graah endegyldigt, at der ikke længere var efterkommere af nordiske folk i Grønland. Nordboerne var uddøde. Der var udelukkende grønlændere i Grønland. I Danmark måtte man derfor for første gang i næsten 850 år skabe en helt ny forklaring på, hvorfor Danmark skulle være i Grønland.
Godt hjulpet af de dengang nye politiske strømninger som socialliberalisme og socialdarwinisme blev den nye danske forklaring, at Danmark skulle være i Grønland, fordi Danmark som civilisatoren skulle hjælpe grønlænderne »opad og fremad« og altid »i den bedste mening«.
Den dansk-grønlandske polarforsker Knud Rasmussen (1879-1933) er den dag i dag et af de helt centrale danske ikoner for denne danske selvforståelse. Hans parole fra 1920 om, at »[vi] maa give dem den hvide Mands Paagaaenhed og nøgterne Energi, hans Fremsynethed og hans Frækhed«, er en del af kernen i dansk selvforståelse i forhold til Grønland.
Grønland er kommet videre
Denne konstruerede danske selvforståelse om Danmarks rolle og værdien af den danske indsats i Grønland har ikke ændret sig fundamentalt i næsten 200 år.
Den grønlandske selvforståelse har derimod siden 1960’erne ændret sig markant væk fra den danske, og i dag er der kun ganske ringe lighed mellem dansk og grønlandsk opfattelse af den samfundsmæssige værdi af den gældende danske relation til Grønland. Den stivnede og forældede danske selvforståelse er helt ude af trit med den nye grønlandske værdiforståelse.
Det kommer tydeligt til udtryk, når en dansk statsminister eksempelvis kan finde på at sige: »Hvis der er noget, som I ønsker, at vi skal hjælpe med, så sig bare til.« Problemet er, at Grønland for længst er videre, men det forstår Danmark tilsyneladende endnu ikke fuldt ud.
Meget af det, som er blevet skrevet og sagt i Danmark om Grønland i de senere år, vidner om, at mange i Danmark endnu kun gradvist og ret uklart er ved at nå til en erkendelse af, at der er noget, som ikke længere passer helt sammen.
Der er en vis rådvildhed i forhold til, hvordan man skal agere, men danske politikere og dansk presse har tilsyneladende svært ved at analysere situationen.
Sandheden er blot, at det er på høje tid, at man i Danmark får skabt en ny forestilling om dansk værdi for Grønland. Det må nødvendigvis være en forestilling, der fremadrettet forstår Grønland som et i alle henseender ligestillet samfund, der ikke længere pr. definition passivt har behov for hjælp og bistand fra Danmark. Det bliver muligvis en bitter pille at sluge for mange, ikke mindst for danske politikere og dansk presse.
Humlebien Grønland
Det er uomtvisteligt, at Grønland er ved at lægge fra kaj, og det uanset, om det er Siumut eller IA, der står ved roret. Danmark risikerer at blive sejlet helt agterud. Det nytter ikke meget, at det fra dansk side blot proklameres, at Grønland ikke kan, at Grønland har store problemer, og at Grønland ikke har råd, når den modsatte retorik er fremherskende i brede kredse i Grønland.
Det er lidt som humlebien, om hvilken det siges, at nogle forskere på et tidspunkt påstod, at den ikke kunne flyve. Om det var, fordi humlebien ikke ville høre efter, eller ikke forstod, hvad der blev sagt, er af mindre betydning, for faktum er, at humlebien havde bestemt sig for at flyve, og det gjorde den så.
Spørgsmålet er egentlig blot, om Grønland kan og vil vente på, at Danmark får gennemført det helt nødvendige indre danske opgør med den dybt forældede danske selvforståelse af sin rolle i forhold til Grønland.
Klaus Georg Hansen er antropolog og institutleder ved Grønlands Universitet

