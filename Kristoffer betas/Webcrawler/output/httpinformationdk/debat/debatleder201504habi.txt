Habilitetsproblem på første klasse
LEDER


 En væsentlig del af problemet er, at kun meget få tilsyneladende kan se problemet. Sagen er den, at direktøren for Finanstilsynet, Ulrik Nødgaard, i denne uge foretog et opsigtsvækkende karrierevalg og blev direktør for Finansrådet.
Det lyder som et skift fra det ene kedelige bureaukrati til det andet, men Ulrik Nødgaard går i realiteten fra at føre tilsyn med bankerne til at tale bankernes sag. Han går fra at arbejde på statens – og dermed vores alle – vegne til at arbejde for bankernes interesser. Han går fra at være offentlighedens vagthund til at være bankernes cheflobbyist.Der er intet at sige til, at Finansrådet er svært begejstrede for ansættelsen, men det kan undre, at jobskiftet foreløbig ikke har antændt nogen nævneværdig politisk debat.
For selvfølgelig er den slags jobskift et indlysende etisk og samfundsmæssigt problem. Med sig til bankernes interesseorganisation tager Ulrik Nødgaard fortrolig indsigt i det tilsyn, han nu bl.a. skal sørge for, at bankerne glider så fordelagtigt igennem som muligt.
Det er vel netop denne særlige indsigt, der har fået Finansrådet til at lokke ham med direktørposten. Selv ser han ikke noget problem: »Jeg ser det nok på en lidt anden måde. Vi har herhjemme en tradition for at have en god dialog mellem myndigheder på den ene side og sektoren på den anden side, at prøve at finde løsninger, som alle kan se sig selv i,« sagde han tidligere på ugen til TV 2 Finans.
Selvfølgelig skal man kunne tale ordentligt sammen, men bankerne skal jo helst ikke kunne tale sig ud af de problemer, der, som vi så det i bankkrisen, i sidste instans rammer kunderne. Pointen med et tilsyn er vel netop, at der ikke altid kan opnås konsensus om løsningerne.
Bortset fra et par kritiske kommentarer fra Enhedslisten og Dansk Folkeparti har der været politisk tavshed om sagen. Hvad mener eksempelvis økonomi- og erhvervsminister Henrik Sass Larsen? Vi ved det ikke.
Hvordan kan det egentlig være, at politikerne ikke for længst har indført konkurrenceklausuler, så den slags jobskift først kan ske efter et i ansættelseskontrakten nærmere aftalt antal måneder? Den slags aftaler er velkendte i erhvervslivet. Nogen må forklare, hvorfor det ikke bør gøre sig gældende for en direktør for et statsligt finanstilsyn.
Det er jo trods alt borgerne, der skal beskyttes mod bankerne og ikke bankerne, der skal beskyttes mod borgerne.

