Veteraners velfærd



 Det må undre de danske soldater, som er udsendt på missioner, at deres øverste chef så hurtigt afviser et forslag om, at de skal have ret til uddannelse eller job, når de kommer hjem. Især når forslaget kommer fra formanden for Udenrigspolitisk Nævn Eva Kjær Hansen, som både er Venstremand og beskæftiger sig med sikkerhedspolitik - nøjagtig som Forsvarsminister Gitte Lillelund Beck.
Bevares, regeringen skal have lov at finde deres ben i den sag. I Danmark har vi ikke de samme traditioner for en veteranpolitik, som man har i lande, der altid har ført en aktivistisk udenrigspolitik. Det har ind til debatten for nylig brød ud været op til private organisationer at tale de hjemvendte soldaters sag. En af de organisationer - Soldaterlegatet - har vurderet, at omkring hver fjerde soldat sygemelder sig fra sit civile arbejde, når de er vendt hjem fra mission. Og de vurderer, at hver tredje soldat vender hjem med posttraumatisk stress-syndrom.
Tal med kommunerne
Det er på baggrund af de statistikker, de meget ærlige portrætter i medierne og vores egne erfaringer i social- og jobcentrene, at Socialdemokraterne og Radikale i København har foreslået og fået opbakning til at forbedre indsatsen for de hjemvendte soldater. Gennem kurser og øget opmærksomhed vil vores jobkonsulenter blive i stand til at finde frem til tidligere udsendte med psykiske og fysiske lidelser og til at give den bedst mulige hjælp.
Vi skal sætte tidligt ind, når soldaterne kommer i kontakt med kommunen. Det være sig, når de sygemelder sig og overgår til sygedagpenge, når de har behov for enkeltydelser og anden socialhjælp eller skal have sundhedsfremmede tilbud.
Om forsvarsministeren eller formanden for Udenrigspolitisk Nævn vinder magtkampen i Venstre, vil vise sig. Men uanset om regeringen laver en særlov eller blot en veteranpolitik, så håber vi meget, at det bliver i samarbejde med kommunerne. Det er os, der møder soldaterne, når de forlader forsvaret. Det er som sygemeldte, der har svært ved at tale om deres traumer, som selvmordstruede, der har mistet grebet om livet, eller som handicappede, der vægrer sig ved at modtaget hjælp.
På samme måde har vi bedt vores forvaltninger kontakte Forsvarsministeriet og forsvaret i det hele taget. Dels for at koordinere udviklingsarbejdet, så forsøget på at tage hånd om vores hjemvendte soldater, som andre krigsførende nationer, ikke strander ved de gode hensigter, der giver god presseomtale. Dels for at foreslå, at forsvaret selv opretter nogle fleksjob og løntilskudsstillinger, som vi kan anvise hjemvendte soldater.
Og så må vi se, om Venstre bliver enige og vil give en lovfæstet ret til en uddannelse eller et job, eller veteranerne blot som nu har de samme rettigheder som alle andre, der også får hjælp til at komme tilbage i arbejde.

