Elitens pauseklovn fra proletariatet
Jeg voksede op som buschaufførens søn. Nutiden drejer om sig selv på universitetet. Jeg har vænnet mig til at spise oliven, forsøger at tale med om smalle film og skyller nederlagene i Trivial ned med Ceres på toilettet for ikke at dø af skræk
Opvokset med en alenemor, der var buschauffør, er universitetet et kulturchok for Glenn Møldrup. Resultatet er, at jeg oplever at være tvunget til at lade min selvforståelse spalte som en vakkelvorn bro; mens jeg hjemme fremstår radikaliseret, agerer jeg for andre en udsendt pauseklovn fra proletariatet, der prøver for hårdt.


 Jeg blev født i Horsens. Fem år efter tog min far sit eget liv. Begge mine forældre arbejdede som postbude uden prangende papirer eller netværk. Da kommunen havde vurderet dét, jeg genkalder som efterkrigstidens morads, foreslog den at fjerne min mindre bror og jeg. Min mor afslog lappeløsningerne, skyllede husstandens smertestillende ud i kummen og begyndte at køre bybus. Når ingen turde passe os, sad vi der i bussen og lærte provinsens brogede skare at kende.
Mens min bror vandaliserede specialskolen, låste jeg mig inde med min Nintendo. Over aftensmaden snakkede vi om klassens nye tyrker eller naboerne, som klagede. Huset så op til velhavende og kendte mennesker. Hvad de sagde, var sandt. Hvad de gjorde, var korrekt.
Min fortid er rodfæstet i noget, man kan kalde arbejderklassen. Nutiden drejer om sig selv på universitetet, mens fremtiden forhåbentlig vil udfolde sig i et endnu ikke udskældt akademisk erhverv. Jeg er med andre ord havnet i en narrativ krydsild, som kommer til udtryk i en lettere identitetsforvirring præget af ængstelig skam og stolthed. En skam, der følger stoltheden over at bryde med en ’klasse’. En skam over en stadig tiltagende selvhøjtidelighed. Skam over at væmmes ved baglandets lede og stolthed over at kunne opnå noget på trods af den. Her i livet midtimellem hersker en selvforståelse præget af ambivalente følelser.
’Ida’, kender du ikke den?
Da jeg i sin tid blev optaget på – eller accepteret af – universitetet, tænkte jeg, det var stort. Sikken bedrift at begive sig rundt mellem disse gule mure, prydet af himmelskydende bogtårne, det var, som viden kunne vokse. Kort efter erfarede jeg min naivitets jetlag fordampede, efterhånden som pensum udvidedes – ikke blot uofficielt – til at omfatte: Arbejde. Også frivilligt, selvfølgelig relevant for det forgyldte arbejdsmarked. Fitness, indtag af socialt bevidste fødevarer og rigtige film. Ida, kender du ikke den? Og skynd dig i øvrigt at blive færdig.
Studiet handler ikke kun om bøger, men forudsætter i højere grad oplagret kulturel kapital. Heldige unge viderefører deres allerede indlærte spilleregler. Unge, der stammer fra af andre samfundslag, må integrere reglerne på præmisser, de ikke selv har forhandlet. I hvert fald, hvis de ønsker at høre til. Og det gør man jo. Studielivet bliver således et eksistentielt tilværelsesprojekt i en meningssøgende tilhørsforståelse.
For eksempel fylder et britisk indieband i skrivende stund mit kollegieværelse med melankolske trommer. En anbefaling fra en sociologiven; »lyden« skulle være definerende for sin genre, og jeg anstrenger mig for at inkorporere kapitalen. Som da jeg gradvist lærte at spise oliven. Ikke fordi, de umiddelbart smagte ambrosisk, men fordi, symbolikken hørte sig til.
Eller til en forelæsning, hvor jeg sad foran en række piger med skulderlangt hår. En havde vundet guld til spinning. En anden var netop hjemvendt fra en weekendtur i London, kæresten skulle spille med sit band. Jeg forestillede mig dem nikke enstemmigt, skiftevis kalenderfremvisende, som var det passet til stressland.
Et stressland rigt på kapital, hvor elitære loger dikterer tidens trends. Et skræmmende land, hvor forskellen mellem skam og stolthed kræver balance på en knivsæg.
Men kære akademikerbørn, læn jer blot tilbage i vished om, at I er i jeres rødders vold. Nyd roen falde over jer med samme sikkerhed, som vi prisgiver underklassen. Enhver etableret social orden producerer sin egen logik for sin indbyggede meningsløshed, som Bourdieu skrev. Jeg ængstes derfor for de rodløse, os med ben i flere lejre. Os hvis selvforståelse i et vist omfang centreres i klasse-springets syntese, hvor intet er givet på forhånd.
Trivial i forældrekøbet
Konkret oplevede jeg syntesen fejle, da noget, man kunne kalde indledningen på et forhold, afsluttedes præmaturt. Fyren hjulede omkring på sin cykel med overskudshjelmen spændt om hagen, rank ryg og til tiden. Jeg fortabte mig i letsindet og manglen på indignation over virkelighedens stadig afviklende udvikling af den mellemmenneskelige sammenhængskraft. Hvad nytter det også at være sur?
I hans familie spiller man Trivial uden at skændes. Han synes godt om naturkategorien, men er i det hele taget godt dækket ind. Man er vel dannet. Sidst spillede vi i hans forældrekøb med medicinerholdet. Jeg var skræmt, og måtte liste et par Ceres ud på badeværelset. Jeg kendte svaret på et litteraturspørgsmål og tænkte, ’det kunne jo være’. Men det kunne det ikke. En af de andre tilbød i komediens allerømmeste scene at sprede handicappet, statistisk du ved?
Som rugekasse for og vedligeholdelse af fremtidens magtstrukturer fungerer den højere læringsanstalt upåklageligt. Men det sker, at vi midtimellem ikke lader os inddele af systemets binære kategorier. Og selv lille jeg krydser uundgåeligt bane med en hurtig fyr fra en hurtig familie.
Konfrontationen opleves som en treenighed af stolthed, skam og angst. Den indledende interesse giver vinger, men forfølges af skammen over ikke at slå til. Over ikke at have set Afrika eller gårsdagens Deadline. Jeg ængstes ved hans fremmedord og ’oppe i tiden’-referencer, jeg må google. Ængstes ved hans franske og skiture med familien. Og så ængstes jeg som ind i fanden ved forestillingen om min fremtidige løn- og eksistensberettigelse. Jeg finder scenariet kuriøst. Hvordan kan jeg retfærdiggøre, at det er blevet sådan?
Med toget sydpå
Når jeg tager toget sydpå, oplever jeg lignende barrikader i min fortsatte selvforståelse. Universitetets præstationsholisme udskiftes af en filtreret udgave, og jeg må oversætte ideer om miljø og kvindekamp til X-Factor fredag aften – alt sammen for ikke tro, jeg er noget, og ’glem nu ikke din familie’.
Selvfølgelig deler vi det danske sprog som en art fællesnævner, om end udgaven sydpå er spastisk, som Susanne Staun forarget beskriver de kulturelt ubegavede. Men gu’ opererer vi med forskellige indre samfundsmodeller og dermed forskellige sprog. Nogle børn må opdrages til at overkomme kultursammenstødet, de møder i skolens ’alle over én kam’-logik.
I den moderne shoppekultur ’bør’ man kunne jonglere flere identiteter. Det er alt sammen fint på overfladen, hvor borgere forklædes i statistikker om social mobilitet. Virkeligheden er dog en anden. For mig midtimellem føles det som at spille alle kampe halvt på udebane, hvor et tilhørsforhold til én gruppe går på kompromis med en anden. Det er som om, klassekampen har en indbygget trade-off. Glasbommene i grænselandet synes skræmmende høje, og vi må råbe ad hinanden i afmagt for at forene Camre-citater og ’luk røven’ med analytiske diskurser af fænomenet.
Resultatet er, at jeg oplever at være tvunget til at lade min selvforståelse spalte som en vakkelvorn bro; mens jeg hjemme fremstår radikaliseret, agerer jeg for andre en udsendt pauseklovn fra proletariatet, der prøver for hårdt.
Miseren opstår, fordi vi simpelthen er blevet så forskellige. Omsluttende om vores egne sociale sfærer og akser, berøringsangste og ude af trit med såvel dem ved vores side, som dem over og under os. Så forskellige og angste, at det forleden kostede mig en fyr med cykelhjelm.
Glenn Møldrup er studerende

