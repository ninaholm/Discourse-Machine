Sparekrav rammer asylsøgere hårdt



 Vi er mange, asylsøgere som danskere, som går og venter på den nye asylaftale, der forventes vedtaget ved lov snarest. Loven ventes at forbedre visse asylsøgeres vilkår, idet disse får ret til at arbejde, uddanne sig og bo udenfor asylcentrene.
Nu viser det sig desværre, at Røde Kors, netop som loven skal implementeres, føler sig nødsaget til at lukke deres Voksenskole på Frederiksberg som følge af statslige besparelser. Hér undervises over 1.000 asylsøgere, og mere end 700 asylansøgere pendler tre dage ugentligt mellem de fjerntliggende asylcentre og skolen. Scenariet er, at denne velfungerende institution nedlægges for at spare transportudgifter på cirka otte millioner kroner til DSB. Skolen er efter Trampolinhusets opfattelse én af de mest velfungerende dele af Røde Kors’asylafdeling, og ude på asylcentrene står folk i kø for at få lov til at studere der.
Problemet med besparelserne er, at langt de fleste asylsøgere ikke vil kunne få glæde af den nye lovgivning, og for dem vil lukningen af Voksenskolen have meget stor betydning. I regeringens egen embedsmandsrapport fra 2012 vurderes det nemlig, at blot én procent af asylsøgerne vil finde et job med den nye lovgivning. I så fald vil de resterende 99 procent af skolens elever være overladt til en isoleret tilværelse i asylcentrene, når skolen genetableres der eller i nærliggende byer.
Pacificering og klientgørelse
I Trampolinhuset, som ugentligt har cirka 300 besøg fra asylcentre over hele Sjælland, udtrykker asylsøgerne, at den livline som Voksenskolen har udgjort, har fået deres hverdag til hænge sammen. Tre til fem dage om ugen kan de med en tur til København komme på afstand af et liv præget af lediggang og sammenhobning af mennesker, som alle lever i usikkerhed og frygt.
Med lukningen af skolen vil vi givetvis se medicinforbruget i asylcentrene stige i takt med håbløsheden. Pacificering og klientgørelsen vil øges i takt med intensiveret isolation. Og de gode intentioner i den nye asylaftale vil blive udlignet i takt med sparekrav. Ved den ene hånd, hvad den anden gør?
Morten Goll, daglig leder af Trampolinhuset
 
Trampolinhuset er et non-profit og brugerstyret kulturhus, hvor asylsøgere, danske statsborgere og andre kan mødes, dele erfaringer og lære af hinanden på lige vilkår.
 

