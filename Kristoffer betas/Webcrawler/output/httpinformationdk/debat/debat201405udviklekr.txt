Vi skal udvikle os ud af krisen
Mulighederne er store, men det går ikke godt nok med innovationen. Tag bare vandsektoren


Det er vist begyndt at gå bedre i Danmark. Eksporten stiger, og måske stiger beskæftigelsen lidt – hvis statistikkerne holder. Vi mangler dog stadig 150-200.000 private arbejdspladser for, at det ser rigtig godt ud. Hvorfor gør vi det, det går jo godt for virksomhederne nu? Ja, men volumenet af innovative, eksportorienterede virksomheder i Danmark er for lille, og det er skidt, for det er dem, der skaber det økonomiske grundlag for velfærdssamfundet. Samtidig er den private sektor alene åbenbart ikke i stand til at løse dette samfundsproblem – og det løses ikke ved at skrue på de sædvanlige reguleringshåndtag. Vi skal skabe langt hurtigere værditilvækst i produkterne i en væsentligt større del af dansk erhvervsliv via mere opfindsomhed, nytænkning og innovation, end vi p.t. præsterer.Skal det lykkes, skal vi kombinere mere intelligent og nyskabende offentlig efterspørgsel med skabelse af nye og bedre løsninger i offentlige-private partnerskaber. Det ved vi godt, og potentialet er helt sikkert stort, men det går ikke godt nok. Der er også mange udfordringer i det, men det er ingen undskyldning. Lad os se på vandsektoren som konkret eksempel: De offentlige forsyningsvirksomheder blev ’selskabsgjorte’ for tre-fire år siden (dog stadig som offentligt ejede monopoler) og har siden været under effektiviseringspres fra Forsyningssekretariatet. Perioden har vist, at potentialet for effektiviseringer og produktivitetsstigninger er stort i sektoren, og det er nu så småt under realisering. Virksomhedernes nye topledelser arbejder dygtigt og fremadrettet med tingene og er begyndt at tænke i innovation – et centralt fokus nu, da sektoren ikke har været særligt innovativ i de sidste ca. 100 år og derfor i dag fremstår ret konservativ og lavteknologisk, internationalt set. Vi har dog høj forsyningssikkerhed, god kvalitet og lavt spild af vandressourcer, hvilket basalt set er gode salgsargumenter internationalt – så vi har faktisk en platform for en positiv udvikling.Sektoren står samtidig overfor betydelige årlige milliardinvesteringer i de næste årtier – og de globale investeringer fremover bliver enorme. Eksportpotentialet er altså stort. De hjemlige fremtidsinvesteringer er p.t. primært baseret på fortidens erfaringer og teknologi – uden store innovationsambitioner.Ud af boksenIndenfor klimatilpasning og oversvømmelser har jeg personligt kendskab til projekter, hvor nytænkning har løst flere problemer på en gang for ned til en tiendedel af, hvad det ville have kostet at løse ét problem traditionelt. Så godt går det ikke altid, men en ambition om i gennemsnit at løse tingene dobbelt så godt til den halve pris fremover var måske på sin plads?Så sparer vi halvdelen af investeringerne og skaber samtidig nye løsninger, hvoraf nogle vil have eksportpotentiale og dermed skabe private arbejdspladser. Tages effektiviseringerne med, kan vi ad denne vej spare mange penge og samtidig skabe ny eksport. Det lyder jo godt, så hvordan skal det ske?Vandsektorens private virksomheder skal blive langt bedre til at indgå i forpligtende, strategiske udviklingssamarbejder med hinanden, end de er i dag!Forsyningsvirksomhederne skal effektivisere og tænke ud af boksen, så det sprøjter!Den offentlige og private del af sektoren skal arbejde åbent og tillidsfuldt sammen. Og med en rollefordeling, der fungerer – herunder huske, at arbejdspladserne skal skabes i den private sektor for at batte i samfundsøkonomien!Det var vandsektoren. Hvis vi også inddrager energisektoren og de øvrige offentlige monopolområder, bliver udviklings- og eksportpotentialet meget stort – og i høj grad uden ekstraomkostninger. Vi udvikler os ud af krisen – en fantastisk mulighed for Danmark. Tør vi mon udvikle os selv, så vi kan realisere den?Henrik Kærgaard er udviklingschef på tværs i rådgivningsvirksomheden NIRAS
