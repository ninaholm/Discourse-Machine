Asylaftale stadig ikke god nok



 Den nye asylaftale rummer nogle forbedringer for børnefamilier og for de asylansøgere, der ikke er afvist af Flygtningenævnet. Men de fleste af de afviste kommer ikke ud af centrene, fordi de ikke vil medvirke til ’frivillig’ hjemsendelse. De risikerer forfølgelse, tortur og drab i hjemlandet. Det gælder bl.a. folk fra DR Congo, Iran, Irak, Syrien, Somalia og Afghanistan; dvs. over halvdelen af asylansøgerne. Selv om disse lande anvender tortur, og folk der vender tilbage fra Vesten er særlig udsatte, har Danmark tvangshjemsendt folk til flere af disse lande, og flere af dem er blevet fængslet og torteret.
Man burde have skippet de ’motivationsfremmende foranstaltninger’ helt. Formålet med dem er at presse afviste asylansøgere til at medvirke til hjemsendelse. ’Motivationen’ består i følgende: flytning til udsendelsescentre, inddragelse af kostpenge, meldepligt hos politiet, evt. fængsel i længere tid.
EU-Parlamentets komité, LIBE, kritiserede efter et besøg i Danmark regeringen for at presse asylansøgere til at rejse tilbage til lande, som man efter folkeretten ikke kan hjemsende til. Formanden for delegationen sagde: »Danske politikere er nødt til at se på realiteterne i stedet for at hænge sig i bureaukrati. Det er jo asyllovgivningen, der betyder, at folk sidder 10 år i danske asylcentre. Efter 10 år kan man ikke sende familierne tilbage, de har intet at tage tilbage til« .
Danmark bryder konventionen
Danmark giver fortsat ikke asyl til alle dem, der har ret til det efter Flygtningekonventionen, f.eks. grupper, der bliver forfulgt deres hjemlande. Vi stiller urimelige krav om dokumentation fra den enkelte om konkret og individuel forfølgelse frem for at høre på FN.
Flygtningenævnet er eneste ankeinstans for de afviste. Det afgør typisk sagen efter, om asylansøgeren er konkret forfulgt og virker troværdig. Men forskelle i udsagn til Udlændingestyrelsen og til Flygtningenævnet kan skyldes fejloversættelser og fejlhuskninger. Regeringen bør respektere asylansøgeres menneskerettigheder, inklusive retten til ikke at blive sendt tilbage til tortur, forfølgelse eller nedværdigende behandling. Disse asylansøgere har ret til at få asyl eller beskyttelsesophold.
 
Anne Nielsen, læge

