Götz von Rothenburg am Rhein
'Götz von Rothenburg am Rhein' blev de ord, jeg sagde til mig selv, når jeg for vild i mit liv og ikke vidste, hvor jeg var på vej hen
I et splitsekund blev det tydeligt, at jeg for enhver pris ville have del i Götz, og at jeg ville være en del af alt det, han symboliserede. Det var en beslutning på et dybt plan, som et svar på en uforløst længsel, som jeg resten af mit liv skulle komme til udforske og i perioder kæmpe hårdt for at både at finde, rumme og fastholde.


 Nøjes ikke med at sige navnet "Götz von Rothenburg am Rhein" en enkelt gang. Nej, gentag det og lad "r"-erne rulle i munden, så det visuelle billede af disse gutturale udfoldelser ligner en reklamefilm mod dårlig ånde. Lad det lyde så germansk, at det ligner et hosteanfald. Skub underkæben fremad og luk øjnene halvt i, men bevar kontakten til din imaginære samtalepartner, som nysgerrigt læner sig frem og spørger: 
Hvem er denne Götz von Rothenburg am Rhein?? 
Nej, der er ikke tale om en tysk forklædning af en terrorist, mere om en slags coach, selv om ordet dengang i begyndelsen af 60'erne ikke fandtes i mit ordforråd. 
Så et kort svar må være, at jeg ikke ved, hvem Götz von Rothenburg am Rhein er, at jeg aldrig vidste det, og at jeg heller ikke har været interesseret i at kende ham. Det har været alt rigeligt, at han har fungeret som min private metafor for det sporskifte, jeg foretog dengang for mange år siden, og som efterfølgende har ligger lunt og terrorløst i min usynlige aura. 
 Men dengang mit hår var lyst som en kornmark, og mine ben var lange og sommerbrune, mit taljemål smækkert, og mine drømme lå som hemmelige sprækker i barndommens granit, mødte jeg første gang Götz von Rothenburg am Rhein.
Et tilfældigt møde? 
Forudsætninger for sporskifter oparbejdes igennem tid. Når barndommens tyste landskab beplantes med lethed, sanselighed, latter, og når nøjsomhed, tavshed og pligtfølelse bliver ukrudt, som skal fjernes, så skal man være vågen og kende sin tid. Og min drøm om noget andet og større fik dengang for altid navnet: Götz von Rothenburg am Rhein.
Jeg mødte Götz til en fest, som en ny kæreste havde inviteret mig med til. Det var hans arbejdskammerater, og jeg husker tydeligt ordene, da han inviterede mig.
"Jeg kender dem ikke, men de virker enormt søde, tag nu med!" 
Og det gjorde jeg. 
Allerede keramiknavneskiltet med "Poul & Lise" udenfor på døren med begges navne på lod mig ane, at noget usædvanligt var i gære. Og de hjemmegjorte møbler og de mange stearinlys i runde vinflasker forstærkede indtrykket. 
Der var mange mennesker til stede i den lille lejlighed, snakken gik hyggeligt og dæmpet, og deres interesse for mig virkede skræmmende oprigtig. Jeg besvarede deres spørgsmål pænt og afmålt med den fremmedes høflighed og afmålthed. På opfordring fortalte jeg om mit nye arbejde på et kontor inde i byen. Og jo, det var jeg glad for-. Og så var det emne ligesom udtømt. 
I min familie snakkede man ikke sådan om, hvad man ville, og slet ikke om, hvordan man havde det. Man havde det bare. Sådan almindeligt. 
Men her i den lille stue fyldt med glade mennesker, der småspisende og med glas i hånden dansede rundt imellem hinanden til bløde saxofontoner, var intet almindeligt. 
Mit private babelstårn
Aftenen igennem var jeg tilskuer til et fascinerende livsspil. Stuen blev mit private babelstårn, for jeg forstod ikke sproget, og jeg kendte ikke indholdet. Disse glade mennesker var ikke af min verden, og deres venlige imødekommenhed vidste jeg ikke, hvad jeg skulle stille op med. Når nogen henvendte sig til mig, blev jeg stiv i kroppen, og mit hjerte bankede, for hvad skulle jeg svare? Jeg fik ingen hjælp af min kæreste, jeg anede end ikke, hvor i den tilrøgede stue han befandt sig. Jeg ønskede sådan, at han ville befri mig og som havmanden lukke mine øren og min mund og føre mig til havsens bund. Jeg følte mig som en kæmpekvinde med et indvendigt torneroseslot. Men uden en prins på vej op af tornehækken. Jeg var alene. 
Der blev drukket vin. Meget vin. Den perlende væske i de smukke rhingrønne glas havde en næsten guddommelig status. Vinen kom fra en stor grøn kolbe, og den smagte lidt sødt og mudret. Jeg drak yderst sjældent vin og da kun ved særlige lejligheder som til dåb og konfirmation. I mit hjem drak vi ikke vin. 
Alle røg. Mændene mest pibe, og kvinderne gestikulerede med lange hvide cigaretter, og røde runde læber blæste røgen ud. Jeg havde aldrig røget, og jeg lagde megen vægt på ikke at komme til det. 
Snakken bølgede frem og tilbage om musik, specielt jazz - som man i min familie kaldte negermusik. Man diskuterede nye bøger og glasur på keramik. Der blev sunget svenske folkeviser og fortalt lystfiskerhistorier, som om alle var vant til at stå i dagevis i en nedgående sol ved en stille å og kaste med fluestang. På væggene hang farverige malerier, som ikke forestillede nogen som helst. En af de tilstedeværende - en lille sorthåret kvinde med skrå øjne og en tydelig fremmed accent - havde malet dem. Snakken gik om motiv og komposition, hun fik gode råd med på vejen. Ikke et eneste maleri med et religiøst motiv fandtes i lejligheden. 
På et tidspunkt rejste Poul sig op, og han havde en bog i hånden. Jeg kunne se, at den var skrevet af en Hans Hartvig Seedorff Pedersen. Poul var venlig, smilende og tryg. Der var en selvfølgelighed i hans væsen, som gjorde det ganske naturligt, at snakken langsomt forstummede. Stearinlysenes flakkende skygger i stuen og blå røg fra lys og cigaretter bølgede ud af et lille vindue - ud i den stjerneklare nat. 
En sprød tone
Nu åbner Poul munden, og hans læber former ordene: "Götz von Rothenburg am Rhein", og nu sætter folk sig velbehageligt til rette og indstiller sig på at blive forført. Hans stemmes guld flyder ind i mine øren, og skæret fra hans øjne er så åbent og intenst, at jeg må se væk. Jeg forstår ikke ordene, jeg hører dem blot, og de lægger sig som fed lanolincreme på min udtørrede hud. Vers efter vers læser han, og indimellem tager han en slurk vin og smiler. Der er en andægtighed i rummet, som sad vi i en kirke. 
Jeg havde aldrig hørt om det digt før og kendte vel i grunden kun salmer og enkelte fædrelandssange med rim og versefødder. Som tung udenadslære i skolen. Men selv om jeg hverken forstod endsige kunne huske, hvad digtet handlede om, så mærkedes det fuldstændig, som om mit liv skulle afgøres i disse minutter, før Poul afsluttede sin oplæsning. Digtets melodi var en sprød tone, der vibrerede gennem hele min krop og i mit sind, som sammen med den intense stemning og fællesskabet, som ordene skabte i stuen, rummede et svar på en længsel, jeg altid havde båret i mig. Digtet satte smag, farve og melodi på. 
I et splitsekund blev det tydeligt, at jeg for enhver pris ville have del i Götz, og at jeg ville være en del af alt det, han symboliserede. Det var en beslutning på et dybt plan, som et svar på en uforløst længsel, som jeg resten af mit liv skulle komme til udforske og i perioder kæmpe hårdt for at både at finde, rumme og fastholde. 
"Götz von Rothenburg am Rhein" blev de ord, jeg sagde til mig selv, når jeg for vild i mit liv og ikke vidste, hvor jeg var på vej hen. Når jeg styrede for hårdt uden følelse for det sarte og ufuldkomne. Götz blev det, jeg måtte bære alene inde i mig, og som hver dag skulle tage livtag med pligten, sliddet og nøjsomheden. 
Götz hjalp mig med at tro på, at jeg var noget.
Om natten, da jeg faldt i søvn på sovesofaen hjemme i mine forældres stue, sagde jeg "Götz von Rothenburg am Rhein" med en næppe hørlig stemme ud i den mørke stues kølighed for at minde mig selv om mine længslers retning. Siden sagde jeg "Götz von Rothenburg am Rhein", da jeg sagde min plads op på kontoret og lod mig indskrive på et seminarium for at blive lærer.
Og jeg sagde: "Götz", da jeg meldte mig ud af folkekirken.
Stadigvæk efter mange års træning må jeg sige "Götz", når jeg køber smukke ting, spiser lækker mad eller drikker sprudlende vin og griner for højt og længe. 
Nylig fandt jeg i et støvet antikvariat en digtsamling af Hans Hartvig Seedorff Pedersen, og med nysgerrighed og tøven søgte jeg i registreret efter digtet "Götz von Rothenburg am Rhein". Jeg fandt det og købte bogen. Siden læste jeg med stor undren det lange digt om Götz. 
Aldrig havde jeg anet, at en dionysisk, alkoholisk svirebroder med Lieder, Weib und Wein trofast skulle følge mig igennem årene og bestandigt minde mig om, at livet er så meget større end opvækstens smalle sti.
Vel var Götz og jeg "ikke druer på den samme ranke eller dråber i det samme glas", men forbundne, det er vi. 
Kronikken i morgen: 
At være eller ikke at være - forundret

