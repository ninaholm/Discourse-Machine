SF støtter den handelspolitiske opposition
Kamppladsen er EU, og den handelspolitiske opposition er de lande, der slås for en solidarisk handelspolitik


 EU er i gang med at presse sine tidligere kolonier til nye handelsaftaler, der formentlig vil skade deres økonomi. Det eneste anstændige ville have været at lave langt bedre aftaler for disse AVS- lande. 
Aftalerne ser ud til at blive ringe, fordi et flertal af EU-lande fra Syd- og Østeuropa har alt for små sko på. De bøjer sig for snævre særinteresser, både virksomheder optaget af eksportmuligheder og virksomheder, fagforeninger og bønder, der vil holde AVS- landene væk fra EU's indre marked. 
Det sidste sker ved at opretholde indviklede regler for AVS-eksporten, om end med små forbedringer især på tekstilområdet. 
Mange kalder EU's bøllepolitik for nyliberalistisk. De har ikke forstået en pind. Skulle Frankrig og Italien med en lang tradition for protektionisme pludseligt være blevet liberalister? Nej da. Problemet er, at kortsigtede nationale særinteresser får lov at bestemme over ret og rimelighed.
Solidarisk grundprincip
Kampen i EU står mellem kortsigtet leflen for særinteresser og det grundprincip at handelsaftaler skal udformes ud fra ulandenes behov.
Jeg er glad for, at Danmark hylder det sidste, solidariske grundprincip og kæmper aktivt for det. Det har SF en stor del af æren for, efter at vi i årevis har presset regeringen i den retning, senest ved folketingets debat juni 2007, hvor vi sammen med flere ulandsorganisationer formulerede den progressive politik, som blev vedtaget med få justeringer. Det er vi glade for og stolte af. Vedtagelsen findes på http://www.ft.dk/Samling/20061/salen/F24_BEH1_45_2_20.htm. Udviklingsministeren skal have ros for at have brugt vedtagelsen offensivt i forhandlingerne. Den er - helt usædvanligt - uddelt i de øvrige EU-hovedstæder. Danmark og ligesindede lande har opfordret til flere lempelser i oprindelseslandsreglerne, og protesteret mod EU's alt hårde forhandlingslinie. Ved drøftelser med parlamentarikere fra andre lande har jeg konstateret, at vores politik er EU's mest progressive.
Problemet er ikke Danmark, men de andre EU-lande. Det er dem, vi skal påvirke
I Information 21. januar opfordrer Frank Aaen og Pelle Dragsted fra Enhedslisten SF til at "bruge den handelspolitiske opposition". 
Tak, for det er lige præcis det SF gør! Kamppladsen er EU og den handelspolitiske opposition er de lande, der slås for en solidarisk handelspolitik. 
Aaen og Dragsted konstaterer, at det er endt meget ringere, end det burde. Ja, men det havde absolut ikke hjulpet, hvis også SF var gået op på tilskuerpladserne. SF's linje har været helt rigtig, og det ville være dejligt, hvis Enhedslisten ville slutte sig til den handelspolitiske opposition i EU. 

