Krisen imellem tragedie og farce



 Det nynazistiske parti Gyldent Daggrys fremgang i Grækenland og dets protester i demokratiets vugge Athen, kan ses som en demokratisk tragedie. I historiens lys bliver billedet mindre en tragedie for demokratiet end en farce udløst af manglende forståelse for krisers indvirkning på demokratier.
Vi oplevede det hele under guldstandarden fra 1880 til 1914. Under dette system gennemførtes jævnligt interne devalueringer ved drastisk at sænke løn- og livsvilkår for at forbedre konkurrenceevnen. Borgeres livsvilkår var underlagt økonomiens krav, hvis imperativer styrede samfundet og ikke omvendt.
Borgere reagerede og krævede, at deres sociale livsvilkår blev sat over markedsøkonomien. Denne reaktion tog én af to former: demokrati og velfærdsstat eller diktatur og planøkonomi. De skandinaviske lande falder i den første kategori.
For at acceptere en åben markedsøkonomi med international samhandel byggede vi en velfærdsstat, der kan afhjælpe de problemer, dette system medfører såsom arbejdsløshed, sygdom og nedslidning. De totalitære regimer beskyttede derimod deres økonomier imod konkurrence og omlagde til statsstyret planøkonomi.
Markedskræfternes forrang
Det er lige netop denne kamp, der udspiller sig i Grækenland. De krav, landet er underlagt, tager karakter af interne devalueringer i konkurrencedygtighedens navn. De græske borgere reagerer derfor. De kræver en anden vej ud af landets misere; men hvilken?
EU er jo demokratiets projekt, og grækernes regering er demokratisk valgt, og på trods heraf må de lide under voldsomme sænkelser i deres livsvilkår. Demokratiet kan altså for visse grækere virke som en blindgyde.
Konkurrenceevnens forrang for social sikkerhed, giver nynazisterne en farceagtig genkomst. Ligesom i tidligere totalitære regimer i Europa ser dele af den græske befolkning et alternativ i Gyldent Daggry, som demokratiet ikke kan levere lige nu.
Minder vi os selv om, at Hitler blev demokratisk valgt, må vi også tage denne trussel alvorligt. Demonstrationerne har givet os et forvarsel fra fortiden om, hvilken forfærdelig farce vi kan skabe i Grækenland, hvis vi økonomerne fra IMF, ECB og EU afviser de græske borgeres krav om social sikkerhed og ikke tager den europæiske historie til efterretning.
Jon Lystlund Halkjær, ph.d.-studerende, Institut for Statskundskab, Aalborg Universitet

