Da gud flyttede ned i naturen
På godt og ondt


Overskriften er pivstjålet. Fra kollega Rune Lykkebergs anmeldelse 7. maj i år af et af den radikale oplysnings absolutte hovedværker, den hollanske filosof Baruch de SpinozaTeologisk-politisk afhandlingfra 1670. I anledning af at det nu endelig udkommer på dansk i sin helhed. (På forlaget Anis, oversat og med indledning af Niels Henningsen). Men ellers er - som efterhånden sædvanligt - inspirationen til smøren her et læserindlæg på websiden. Denne gang Bo Jensens kommentar til netop anmeldelsen:»Den altid velskrivende Rune Lykkeberg fastslår med Spinoza, at Gud er flyttet ned i naturen, og at det implicerer, at naturen bliver mekanisk. Nu hører jeg til dem, der trods et veludviklet øje for tilværelsens mystik ikke kan bruge et gudsbegreb til noget, men jeg kan protestere over for en forestilling om en mekanisk natur. Naturen er både spontan og regelbunden, og i organismer gælder andet end virkende kausalitet (jvf. Aristoteles). Man kan for øvrigt punktere forestillingen om en almægtig Gud alene ud fra tilfældighedsbegrebet. Hvis Gud er underlagt den for naturen gældende tilfældighed, er han (hun, den, det) ikke almægtig; hvis ikke, er han en maskine, hvilket er frygteligt. Nogle (teologer) vil her mumle noget om den åndelige sfære, hvilket blot illustrerer den forældede dualisme, der gennemsyrer vor (mangel på) civilisation.«Amen.Mit amen betyder ikke, at jeg er sikker på, at Lykkeberg uden videre er indforstået med, at han har erklæret naturen mekanisk, blot fordi han »fastslår med Spinoza, at Gud er flyttet ned i naturen«. Men det må han i denne forbindelse selv rode med - og »han« henviser her egentlig ikke alene til min gode kollega men også til den gode filosof Spinoza selv. Mit amen udspringer af, at Bo Jensen så præcist afviser naturalismens mekanicistiske fejltagelse uden at tage tilflugt i overjordiske, metafysiske forestillinger om en eller anden naturløs almægtighed. Der skulle have skabt den hele natur og som forklarer hele historien - og som ofte betegnes ved de tre bogstaver g og u og d. For som Jensen så dejligt påpeger: Er Gud ikke underlagt naturen med dens egne grænser og med hvad der i naturen og i historien og i naturhistorien (evolutionen) har vist sig at være uberegneligt, kaldet »tilfældigheder«, hvorefter Gud så altså slet ikke er almægtig, da måtte Gud jo være en maskine. Hvilket er frygteligt. Og så kommer, hvad især har fremkaldt amen: »Nogle (teologer) vil her mumle noget om den åndelige sfære, hvilket blot illustrerer den forældede dualisme, der gennemsyrer vor (mangel på) civilisation.«Det moderne projektDualisme mellem det kødelige, der lugter, og det åndelige, f.eks. penge, der jo som bekendt ikke lugter. Og som fik en Descartes-elev i også 1600-tallet, da det moderne projekt og Fremskridtet grundlægges, til at erklære, at et dyrs skrig under vivisektion svarer til en klokkes klemten under mekanisk, systematisk ringning. Så hiver man en kat i halen og den piver, er det nok, fordi den ikke er smurt.Er det grundlaget for det moderne projekt og Fremskridtet, »vor (mangel på) civilisation«, er det ikke underligt, at kollega Trine Møller i fredags 14. maj kunne skrive en stor artikel om »Et opgør med menneskets forhold til naturen«. Om den artikel i øvrigt i denne sammenhæng kun dette: Lotte Holm, professor og sociolog ved Det Biovidenskabelige Fakultet på Københavns Universitet, citeres for følgende:»Det, der er kommet de senere år, er nogle mere radikale fortolkninger af forholdet mellem mennesket og naturen, hvor den traditionelle vestlige tankegang om, at mennesket står under Gud, men over naturen, er i opløsning. Det har den været i mange år i kraft af bl.a. miljøbevægelser, feministiske bevægelser og andre. Men det, som jeg aldrig er stødt på før, er de radikale fortolkninger af dyrerettigheder, hvor dyr ses som ligeværdige eksistenser med samme rettigheder som mennesker.« Så har Lotte Holm ikke læst Thorkild Bjørnvigs digte og essays ...!Men ellers har professoren da ret i, at »den traditionelle vestlige tankegang om, at mennesket står under Gud, men over naturen, er i opløsning. Det har den været i mange år ...«. Ja, læs blot Hölderlins og Blakes værker fra omkring år 1800 eller Heretica-kredsens skrifter fra årene under og lige efter Anden Verdenskrig - for ikke at nævne den største: Shakespeare!Det moderne projekt, vor civilisation, bygger ikke på dualismen mellem det afmægtige kød og den jord, der lugter, og den almægtige ånd og de penge, der ikke lugter; dualismen er en fejludvikling af projektet, den er fremskridtets misvisning: At vi kan tale med os selv og andre individer af vores dyreart om naturen, hvad vi ikke kan med nogen andre arter, som var den et objekt uden for os selv og til en vis grad manipulere med den som sådan i overensstemmelse med dens mere mekaniske lovmæssigheder, synes at være steget os til hovedet. Som havde vi et sted udenfor, i intetheden hos g og u og d og ikke-naturen, hvorfra vi restløst kan få almagten.Flyttede Gud ned i naturen, er det på tide, at vi også gør det.
