Broen til job og vækst

For 10 år siden realiserede Sverige og Danmark en gammel drøm - og om 10 år kan vi forhåbentlig realisere en ny, skriver videnskabsministeren i anledningen af Øresundsbroens runde fødselsdag.


 For ti år siden kunne Danmark og Sverige realisere en over hundrede år gammel drøm, da den 16 km lange, faste forbindelse mellem København og Malmø blev åbnet.
Og om ti år kan vi åbne ESS, et af verdens største, mest avancerede mikroskoper - et enestående internationalt forskningsanlæg, som Sverige og Danmark i fællesskab har fået placeret i Øresundsregionen, og som vil kunne virke som en magnet for forskere, studerende og videntunge virksomheder fra hele verden.
De to anlæg - Øresundsbron og ESS - viser, hvad et godt, tillidsfuldt samarbejde mellem Danmark og Sverige betyder for udviklingen i hele Øresundsregionen. Og hvilke nye, lovende muligheder det skaber for danskere og svenskere, ikke blot i hovedstadsregionen og Sydsverige.
I løbet af de ti år med Øresundsbron er den daglige trafik over sundet vokset eksplosivt. Vi shopper, studerer, arbejder og bor på kryds og tværs. Og de attraktive natur- og kulturtilbud - de nyeste tilbud på Malmøs kulturscene er Moderna Museet og Malmø Arena- er i høj grad med til at trække turister og fastboende over Øresund til og fra Sydsverige.
Jeg er overbevist om, at ESS vil kunne få en lige så markant effekt på både de danske og svenske uddannelses-, forsknings- og innovationsmiljøer, hvis vi i det kommende tiår arbejder lige så målbevidst på at udnytte mulighederne.
Det forarbejde skal gennemføres på politisk og administrativt niveau, så vi i det omfang, det er praktisk muligt, fjerner de eksisterende barrierer for grænseoverskridende samarbejde. Danmark har under sit igangværende formandskab i Nordisk Ministerråd netop prioriteret reduktion af grænsehindringer i sit arbejdsprogram. Men forarbejdet skal i høj grad også gennemføres i uddannelses-, forsknings- og innovationsmiljøerne, hvor Københavns Universitet og Lunds Universitet er med i toppen af de internationale rankinglister af universiteter, som DTU er det inden for de tekniske universiteter.
Vi har allerede et godt integreret Medicon Valley i Øresundsregionen, hvor hospitaler, universiteter, forskerparker og store og små virksomheder inden for biotek- og medicinalbranchen samarbejder på kryds og tværs over Øresund. Branchen er i øjeblikket, ikke mindst på finansieringssiden, ramt af efterdønningerne af finanskrisen og det internationale økonomiske tilbageslag. Men biotek- og medicinalbranchen rummer også fremover særdeles gode vækstmuligheder, ikke mindst i lyset af de stærke sundhedssektorer i både Danmark og Sverige og en stærk politisk vilje til at støtte offentlig-privat samarbejde.
På sine imponerende 190 meter drejer arkitekturkæmpen Turning Torso om sin egen akse på Malmøs havnefront og signalerer vilje, kreativitet, mod, innovation og ingeniørmæssig viden i verdensklasse.
Jeg håber og tror, at ESS kan blive et tilsvarende fyrtårn for fremtidens job og vækst i Øresundsregionen inden for uddannelse, forskning og innovation. Og dermed en fast forbindelse til fremtidens job og vækst.
Charlotte Sahl-Madsen er videnskabsminister (K)

