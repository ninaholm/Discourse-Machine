Destruktiv nationalisme



I en nyhedsudsendelse på Shanghais tv-kanal Dongfang gjorde journalist Zhang Fan en del mere end blot at rapportere; han hældte en stor spand kul på Kinas nationalistiske bål. Gyngende i en lille jolle sidste uge i Det Sydkinesiske Hav erklærede han til tv-kameraet, at »i dag er det vores helt klare ansvar at genhejse det femstjernede kinesiske nationalflag på øen Huangyan«. I det næste klip havde han indtaget øen, som i virkeligheden blot var et lille klippestykke, der næsten ikke var stort nok til, han kunne stå på det. Men stolt stod han og holdt en flagstang med Kinas røde blafrende fane.Det ubeboede klippeskær er måske nok blot en mindre klynge af sten, der kun lige akkurat er synlige ved højvande, men Huangyan-øen – internationalt kendt som Scarborough Shoal – er centrum for en af Sydøstasiens mest dramatiske territoriale konflikter. Både Kina og Filippinerne gør krav på klippestykkerne, som ligger 230 km fra den filippinske hovedø Luzon og næsten 900 km fra øen Hainan, det nærmeste ubestridt kinesiske stykke land. Begge lande har i årtier skændtes om kontrollen over området pga. dets store mængder af naturrigdomme og de nærliggende vigtige internationale skibsruter. Men krisen blussede for alvor op 8. april, da den kinesiske flåde forhindrede et filippinsk krigsskib i at arrestere besætningen på kinesiske fiskekuttere i området. Siden har fartøjer fra begge sider vogtet over hinanden, og i begge lande er der blevet skruet op for den hårde retorik.Hvordan de to lande håndterer krisen bliver fulgt tæt i nabolandene. For konflikten kompliceres af, at mange lande i Asien – bl.a. Taiwan, Brunei, Vietnam og Malaysia – ligesom Kina og Filippinerne gør krav på dele af Det Sydkinesiske Hav. For Kina er dette desuden blot den seneste af en række højspændte kriser om kontrol med havområder, landet har haft med andre nationer i Asien, og som konstant truer stabiliteten og også Beijings ønske om større indflydelse. For asiatiske naboer, der allerede er skræmte over Kinas voksende magt, vender sig i stadig større grad mod USA for at opnå beskyttelse mod det, de opfatter som truende kinesisk adfærd.Retorikken i Kina har ikke beroliget nabolandene. Kinas statsstyrede medier har – ligesom journalist Zhang Fan – bidraget til yderligere spændinger med nationalistiske udmeldinger og trusler om krig med Filippinerne. Og selv om både Beijing og Manila har lovet at finde en diplomatisk løsning, har de to regeringer også selv pustet til ilden. Beijing har advaret Manila om, at Kina er klar til »enhver form for optrapning« af krisen. Samtidig er kinesiske sociale medier på internettet ved at koge over af hypernationalistiske kommentarer. Online-opinionen er i chokerende grad klar til en kinesisk militær magtdemonstration.Og det er bemærkelsesværdigt, at den ellers nidkære kinesiske censur har ladet den værste sabelraslen i de statslige medier og på internettet slippe igennem. Den mest nærliggende konklusion må være, at det er belejligt for styret at give befolkningen lejlighed til at blæse for fuld kraft i de nationalistiske horn, fordi deres opmærksomhed dermed ledes væk fra landets interne konflikter. For de store overskrifter om konflikten med Filippinerne kommer på et tidspunkt, hvor det styrende kommunistparti har brug for et pusterum efter intens fokus på en af partiets største stjerner, Bo Xilais dramatiske fald fra magtens tinder har sat et skarp lys på et politisk system, der er plaget af korrup­tion. Samtidig kan det også skubbe den pinlige affære omkring den mishandlede blinde menneskerettighedsaktivist, Chen Guangcheng, i baggrunden. Guangcheng søgte tilflugt på USA’s ambassade i Beijing, da hans eget lands retssystem ikke kunne beskytte ham.Men for Beijing er det en farlig taktik at oppiske en nationalistisk stemning rettet mod Filippinerne. Det kan hurtigt komme ud af kontrol og skabe en folkelig vrede, der kan gøre det vanskeligere at nå et kompromis. Derfor er det positivt, at Beijing nu har sagt, at landets militær ikke er sat i beredskab. Men Kinas vej mod supermagtstatus har allerede lidt skade. Intet land kan være supermagt uden venner, og Kina får stadig færre af dem med sin kompromisløse fremfærd i Det Sydkinesiske Hav og den destruktive nationalisme. 
