Grundloven og kommunismens genfærd
I anledning af grundlovsdag i morgen er det værd at huske på, at Grundlovens moderne Danmark i høj grad bygger på frygten for kommunismen. I dag såvel som i 1849 er formålet med spøgelsesjagten at befæste den herskende samfundsorden og afholde folket fra at drømme om noget bedre
Den amerikanske højrefløj har ofte karakteriseret Barack Obamas politik som ’rendyrket kommunisme’ – som demonstreret her ved et Tea Party-arrangement i Detroit.


 
	De »communistiske Lærdomme og Læren om den almindelige Stemmeret har eet og det selvsamme Udspring«, hævdede nationaløkonomen C.N. David. Det var for præcis 165 år siden – under de debatter, der førte frem til det moderne Danmarks første grundlov: Junigrundloven fra 1849.

	Han ytrede dermed en skepsis, som mange delte: Kunne man opnå demokrati uden kommunisme? David var ikke i tvivl: Havde man først skabt politisk lighed mellem de fattige og de velbeslåede, ville de fattige snart indlede sociale og økonomiske angreb på ejendom, dannelse og civilisation. Alt sammen under påberåbelse af det selv samme princip om lighed.

	C.N. Davids kommunismebesværgelser på den grundlovgivende rigsforsamling i foråret 1849 kan åbne en dør på klem til væsentlige, men fortrængte kapitler af en fortid, vores moderne samfund er rundet af – herunder de fremtidsforhåbninger og de former for fremtidsfrygt, som rækker ud over vores egen historiske epoke.

	Fra 1840’erne til i dag er kommunismens spøgelse gang på gang blevet manet frem. Og hvad enten kommunismen er blevet fremstillet som demokratiets uheldige bivirkning eller dets diametrale modsætning, har spøgelsesjagten været i magthavernes interesse.

	Alle mod kommunismen

	Kommunisme er noget, vi i dag oftest forbinder med det 20. århundredes verdenspolitiske fronter. Derfor kan det virke besynderligt, at Grundloven skulle have noget at gøre med kommunisme.

	Men ser vi på den danske offentlige debat i denne afgørende periode, dukker kommunismen faktisk op igen og igen. Den fandtes ikke i form af håndgribelige sociale eller politiske bevægelser på dansk grund, og dens principper blev heller ikke kendt gennem Marx’ og Engels’ kommunistiske manifest i 1848, da det blev overdøvet af årets store europæiske revolutioner og først rigtig udbredt flere årtier senere.

	Kommunismen fandtes derimod i 1840’ernes Danmark som en ny samfundstanke og et nyt begreb, som hurtigt bredte sig fra fransk politik til resten af Europa. Den blev hurtigt noget, man måtte forholde sig til. Selv om virkelige, erklærede kommunister var nærmest umuligt at finde på dansk grund, lød der advarsler mod dem og deres lære fra alle sider af det politiske spektrum. Kommunismen blev et politisk spøgelse i 1840’erne.

	Det var kommunismen, der spøgte, når grundlovsfædrene søgte at dæmme op for de mest ekstreme demokratiske udskejelser, først og fremmest gennem indskrænkninger af stemmeretten i den nye grundlov. Hverken kvinderne, de fattigste eller de unge under 30 år måtte få indflydelse på den lovgivende forsamling. Det var under en sjettedel af befolkningen, der blev stemmeberettiget.

	Alligevel vovede selv de ivrigste erklærede demokrater i år 1849 ikke at håbe på mere. For på tværs af alle partiskel og meningsforskelle kunne politiske debattører dog enes om, at et vist minimum af ejendom og åndelig dannelse måtte være en forudsætning for den enkelte borgers deltagelse i det politiske liv.

	Rigdom og moral

	Man var altså tilbageholdende med de demokratiske reformer. Og dog mente mange, at man allerede var gået for vidt. C.N. David var én af dem. Under debatterne i den grundlovgivende rigsforsamling anbefalede han, at man indskrænkede stemmeretten langt mere, end grundlovsudkastet lagde op til – for at undgå kommunismen. Kun de velhavende skulle kunne stemme. For med ejendommen fulgte den moral, som var nødvendig for politisk ansvarlighed, mente han:

	»Det er vistnok sandt, at Formue ikke directe kan tjene til et Maal for moralske Egenskaber, ligesaalidt som Aarene kunne gjøre det; men det er derfor ikke mindre sandt, at Formue i Almindelighed er Resultatet af visse Factorer, af hvilke de moralske Egenskaber udgjøre en væsentlig Bestanddeel. Den, der har den mindste Indsigt i Productionen og veed, hvorledes Formue bliver til og vedligeholdes, vil aldrig kunne negte dette, og det er mig derfor vanskeligt at indsee, hvorledes han vil kunne negte, at den, som besidder en vis Formue eller betaler et vist Skattebidrag, i Reglen maa ansees at besidde visse moralske Egenskaber.«

	De rige var med andre ord også blevet rige, fordi de var bedre mennesker. Og dermed kunne det tjene samfundets helhedsinteresser bedst at lade dem alene afgøre parlamentets sammensætning.

	Men det var langtfra kun David og hans politiske meningsfæller i godsejerkredse og blandt enevældens gamle tilhængere, der mistænkte de lavere samfundsklasser for at rumme kimen til kommunisme. Grundlovens nationalliberale forfattere og forkæmpere hyldede gerne ’folket’ og dets berettigede politiske indflydelse, men kun så længe dette folk stillede sig bag sine rette, nationalliberale førere.

	Da danske arbejdere og bønder selv begyndte at kræve politisk indflydelse gennem deres egne repræsentanter, var den nationalliberale Orla Lehmann hurtig til at tordne mod disse »communistiske Fanatikere«. Demokratiet måtte altså begrænses, hvis det ikke skulle blive kommunistisk.

	På tidens venstrefløj mente man tværtimod, at den politiske indflydelse til menigmand netop ville være det bedste værn mod den kommunisme, der ville udspringe af højrefløjens fjendtlighed mod det jævne folk. Men heller ikke her forestillede man sig en udvidelse af stemmeretten til de allerfattigste mænd – eller til kvinderne.

	Gengangernes budskaber

	Ingen ville altså kendes ved kommunismen, men alle kappedes om at afvise den skarpest og mest effektivt. Den tyske retslærde Lorenz von Stein formulerede det præcist i sin oversigt fra 1842 over tidens nye kommunistiske og socialistiske retninger i Frankrig: Offentligheden var blevet grebet af kommunismen som »et dystert truende spøgelse, på hvis virkelighed ingen vil tro, og hvis tilværelse dog alle anerkender og frygter«.

	Set fra eftertiden kan det minde om USA under McCarthyismens storhedstid et århundrede senere – eller om vores egen tids terroristskræk. Eller for den sags skyld om det stadige behov for at lade kommunismen gå igen, også her et kvart århundrede efter Berlinmurens fald: i stridigheder om den kolde krigs historie, i den amerikanske højrefløjs karakteristik af Barack Obamas sundhedsreform som rendyrket kommunisme og i mange andre tilfælde.

	Lige fra 1840’erne til i dag er kommunismens spøgelse blevet manet frem med det formål at blive manet bort – hver gang i forhåbningen om, at denne bortmanen ville være den endelige. Formerne har ganske vist ændret sig. I dag fordømmes kommunismen som den diabolske modsætning til demokratiet, hvorimod mange af 1840’ernes debattører afviste både demokratiets politiske lighed og kommunismens sociale lighed som samme djævelskab.

	I begge tilfælde er formålet med spøgelsesjagten dog at befæste den samfundsorden, der hersker lige nu og her, ved at bekæmpe drømmene om en anderledes samfundsorden. Det handler om at tæmme borgernes længsler efter et – måske – bedre liv under andre samfundsbetingelser end de nuværende.

	Dermed kan den stadige antikommunistiske fremmaning af kommunismespøgelset endda synes at være et nødvendigt fjendebillede for et moderne, kapitalistisk samfund. Men denne nødvendige leg med spøgelser kan også vise sig at være risikabel: I stedet for at tæmme borgernes længsler kunne spøgelsesjagten ende med at give disse længsler et mål, de kan rette sig efter.

	Måske er det slet ikke så enkelt at opnå et kommunismefrit demokrati.

Bertel Nygaard er lektor i moderne historie ved Institut for Kultur og Samfund, Aarhus Universitet. Den 23. juni udkommer hans nyeste bog ’Det røde spøgelse – kommunismen og 1840’ernes danske politiske kultur’

