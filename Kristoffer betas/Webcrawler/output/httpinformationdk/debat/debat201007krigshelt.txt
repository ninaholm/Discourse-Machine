Fra krigshelt til bums
Der er behov for en helhedsorienteret indsats med både et psykologisk og et sociologisk sigte, når  udstationerede soldater vender hjem til de rutiner, hverdage og sociale relationer, der har været på hold i forbindelse med udsendelse til et missionsområde
En dansk soldat i Irak 2006. Hvis vi ikke gør noget for de hjemvendte soldater, så endnu flere af vores krigshelte ende som isolerede hjemløse på gaden.

Danske soldater udsendt til internationale operationer har en overhængende risiko for at blive socialt ekskluderet som hjemløse med misbrugsproblemer. Det viser erfaringerne fra Vietnam-krigen, hvor de amerikanske veteraner endte i massive sociale problemer. Samme tilfælde gør sig allerede gældende i dag for de britiske soldater, som har været udsendt til bl.a. Balkan, Irak og Afghanistan. De organisationer, som hjælper hjemløse i Storbritannien, kan berette om en signifikant stigning i andelen af hjemløse, som er veteraner fra det britiske forsvar.Vi må desværre forudse, at også danske veteraner er i risikogruppe for at blive socialt ekskluderet, og at forklaringen ikke nødvendigvis er psykiske traumer.Brud på hverdagenUdsendelse til missionsområder langt fra Danmark kræver ikke bare en grundig forberedelse og træning, men også en strategi for, hvordan de hjemvendte soldater kan genintegreres i en dansk hverdag som civile. Når en dansk soldat bliver udsendt til f.eks. Afghanistan, sker der et brud med de hverdagsrutiner og erfaringer, vedkommende har. Rutinerne, hverdagserfaringerne og de sociale relationer bliver suspenderet i forbindelse med udsendelse til et missionsområde.I de seks måneder, som en typisk udsendelse varer, behøver den enkelte soldat ikke at opretholde simple hverdagsrutiner såsom indkøb, betale regningerne, tøjvask og holde kontakt til venner og kammerater. Kort sagt alle de hverdagsrutiner og erfaringer, som omslutter en almindeligt dansk hverdag, hvor banale de end må forekomme. Når de udsendte soldater er tilbage igen, kan de have udfordringer med at udføre almindelige daglige rutiner.Ny hverdagIkke alle udsendte soldater bliver traumatiseret som følge af deltagelse i internationale operationer. Der er forskel på, om man er udsendt til at bestride en administrativ stilling i en stab, eller man har været i ildkamp med Taleban. Pointen er ikke, at de psykologiske udfordringer hos hjemvendte soldater er ubetydelige, men at de ikke kan forklare hele problematikken med genintegration. Traumer er med til at vanskeliggøre en i forvejen kompleks genintegration i samfundet, men også sociale årsager har betydning for, at soldaten ikke kan finde tilbage til hverdagen. En helhedsorienteret indsats må have et psykologisk og ikke mindst et sociologisk fokus.At være soldat er ikke blot et erhverv som for eksempel at være ansat i en bank eller kommune, men i høj grad også et stærkt følelsesfællesskab, som man bliver socialiseret i, allerede i forbindelse med Forsvarets basisuddannelser og de missionsforberedende uddannelser. Den typiske vej til en udsendelse vil oftest være en periode med cirka fire måneders værnepligt på basisuddannelsen og dernæst seks-ni måneders missionsforberedende uddannelse.Sammenlagt har en typisk soldat tilbragt mange måneder sammen med sine kammerater og knyttet stærke følelsesmæssige bånd. Uniformen, et fælles mål og den tillid og nærhed, som opbygges i Forsvaret kan sammenlignes med tætte familiebånd. Det er vanskeligt at finde andre erhverv, hvor man kan være sammen med sine kolleger i døgndrift og samtidig er meget tæt på hinanden. Fysisk, men i særdeleshed også psykisk og følelsesmæssigt.Derfor er det helt ødelæggende, at man som soldat mister en kammerat i kamp - det kan sammenlignes med at miste et nært familiemedlem. Det traumatiserende ved at miste en kammerat bliver af praktiske grunde ikke altid bearbejdet i selve missionsområdet - man er stadigvæk på mission. Forsvaret yder psykologhjælp, og soldaterne taler sammen, når de mister en kammerat, og de fortsætter således med at løse deres opgave. De voldsomme følelser af at have oplevet død og ødelæggelse vælter frem, når man er kommet hjem og med ét har mange timer alene. Her er det vigtig med tilbud, som kan yde en psykologisk støtte til de hjemvendte soldater.En udsendelse har også en række sociale konsekvenser, som kan være lige så betydningsfulde som de psykologiske. For den enkelte soldat er en udsendelse en identitetsforandrende proces, der ikke nødvendigvis er traumatiserende - men soldatens identitet er forandret. Soldatens oplevelse af det sociologer kalder for det 'forhåndenværende videnslager' har gennemgået en radikal forandring.I missionsområdet vil den pågældende soldat indgå i en struktureret hverdag, hvor dagene og ugerne er planlagte. Frokosten indtages i kantinen, tøjet får man vasket og returneret, de sociale behov får man dækket pr. automatik - kammeraterne vil oftest være inden for rækkevidde. Der skal ikke gøres rent, handles ind, betales regninger eller tages initiativ til at pleje de sociale relationer. Man behøver sågar ikke engang at skulle 'tage på job', fordi det er man 24 timer i døgnet. Efter seks måneder har de fleste soldater tillagt sig disse vaner, som om de var helt naturlige. Et fænomen, der især gør sig gældende hos de unge soldater, som ikke har børn og familie. Det betyder, at soldaternes naturlige indstilling og viden om hverdagen samt vaner bliver formet af sociale relationer i missionsområdet. Sociologisk betragtet betyder det, at soldaternes opbygger et meningsstruktur, som er tæt forbundet med missionsområdet. Mening med hverdagen bliver skabt igennem interaktion med andre soldaterkammerater i missionsområdet, og der opstår en helt unik kultur, som er et resultat af sociale relationer, oplevelser og følelser, der er knyttet til soldaterkammeraterne i missionsområdet. De hjemvendte soldater er nødt til at forlade missionsområdet sammen med den kultur, meningsstruktur og fællesskab, de har tilegnet sig.Retur til DanmarkSkiftet mellem to forskellige tilværelser vanskeliggøres bl.a. af, at de sociale relationer kan genoptages i samme omfang og form som før udsendelsen. Det bliver vanskeligt at genfinde den, man var, inden man blev udsendt. Der optræder en tilstand af fremmedgørelse for de fleste hjemvendte soldater. Følelsen af at være malplaceret i en dansk hverdag med alle dens trivialiteter og ligegyldigheder. Af samme årsag føler udsendte soldater, at venner og familie ikke kan forstå dem, hvilket hænger sammen med, at de ikke har delt den samme viden og erfaring fra missionsområdet.At have været tæt på døden enten personligt eller indirekte, som når nære kammerater blive lemlæstet, ændre soldaters forståelseshorisont betragteligt. Det følelsesmæssige afsavn af missionsområdet, meningsstruktur samt sociale og følelsesmæssige fællesskab sætter hjemvendte soldater i en tilstand af apati. Hjemvendte soldater kan sammenligne med et ur, der går efter en anden tid, end den som gælder i Danmark. For at kunne blive synkroniseret med dansk tid, er de danske soldater nødt til at genfinde nye sociale fællesskaber og meningsstruktur i hverdagen. Deres erfaringsdannelse i missionsområdet gør, at de er permanent forandret, men de kan støtte hinanden til at få hverdagen tilbage. En måde, hvor dette kan opnås på, er ved at opretholde kontakten til deres kammerater fra missionsområdet. Det er samme princip, som udspiller sig i forskellige selvhjælpsgrupper. Hjemvendte soldater har en intuitiv forståelse for hinanden og for den tilstand, man som hjemvendt befinder sig i.Derudover er samfundets anerkendelse af deres indsats i missionsområdet afgørende for deres selvforståelse og re-integration. De har udført en brutal opgave under ekstremt vanskelige betingelser på vegne af det demokrati, som har udsendt dem. Derfor kan familier og venners oftest udvidende og nogle gange dumsmarte bemærkninger skubbe dem ud i isolation. En af grundene til, at danske soldater vælger at bosætte sig i skove, er altså ikke pr. automatik pga. traumer. Hjemvendte soldater er nødt til at redefinere dem selv og deres sociale relationer, således at de kan få genetableret deres naturlige indstilling til hverdagen. Anerkendelse af deres indsats i Irak og Afghanistan er således afgørende, at hjemvendte soldater får skabt en ny selvforståelse. Sociale relationer eller sammenhænge, der ikke anerkendte deres indsats, skubber dem ud i isolation.VeterancentreFor at fremme hjemvendte soldaters socialisering efter endt mission burde Forsvaret oprette en række veterancentre enten på de allerede eksisterende kaserner eller på andre lokaliteter, som er egnede til formålet. På denne måde har de hjemvendte soldater et samlingssted, hvor de kan møde ligesindede, der både kan forstå dem og anerkende dem. Når hjemvendte soldater giver udtryk for, at de er mere trygge sammen ned andre soldater, der også har været i Irak og Afghanistan, end når de er sammen med kæreste og familie, så er det et krav som det danske samfund ikke kan sidde overhørig. De trygge rammer, som et veterancenter kan tilbyde, vil være de første skridt imod en normal civil hverdag. Gør vi ikke noget for de hjemvendte soldater, så kan Danmarks krigshelte ende som hjemløse på gaden.Kaveh Shamshiri-Petersen er reserveofficer &gt;og ph.d.-stipendiat ved Institut for Uddannelse, Læring og Filosofi, Aalborg Universitet
