Vi skal vise dem, skal vi



 ET POLITISK HÆVNMORD på en dansk bladtegner. Tanken er utålelig. Forståeligt, derfor, at reaktioner bølger over landet - besindige, såvel som ubesindige.
I går lod partiet Venstre udsende en erklæring på vegne af sin politiske ordfører, Inger Støjberg.
I erklæringen hedder det: "Indsatsen mod ekstremisme og radikalisering i det danske samfund har højeste prioritet for regeringen."
Støjbergs erklæring slutter med fyndordene:
"Vi skal bekæmpe udemokratiske og ekstremistiske holdninger i det danske samfund. Vi skal vise unge og nye danskere værdien i ukrænkelige rettigheder som ytringsfrihed."
Vi skal vise dem ukrænkelige rettigheder, ja, vi skal så.
Øeh... Hvilke ukrænkelige rettigheder er det, vi skal vise dem? Sådan helt præcist.
NOGET ER GALT her. Det er meget lidt, den danske offentlighed véd om, hvad der var grundlaget for PET's og det østjyske politis stormløb mod de boliger, der tilhører tre mellemøstligt fødte personer - en 40-årig marokkaner, der er blevet dansk statsborger, og to tunesere på henholdsvis 36 og 25, som har dansk opholdstilladelse og med deres familier har boet i Danmark i en årrække.
Lakonisk lød i forgårs meddelelsen fra det hemmelige politivæsens chef, Jacob Scharf:
"Jeg kan bekræfte, at formålet med PET's indsats i Århus natten mellem den 11. og den 12. februar har været at forhindre et planlagt drab på en af tegnerne bag de Muhammed-tegninger, som Jyllands-Posten offentliggjorde den 30. september 2005."
Ud over disse ord vides ikke meget andet, end de tre er blevet afhørt - men at politiet valgte ikke at stille dem for en dommer med anmodning om varetægtsfængsling.
Denne undladelse er i sig selv sensationel. For hvis politiet mener at have grund til at mistænke de tre for at forberede den alvorligste af alle forbrydelser, nemlig mord, hvordan kan det så være, at politiet ikke prøver at få dem fængslet - i varetægt og sidenhen som straf?
ALSKENS SPEKULATIONER er der dermed åbnet for: Var arrestationen en panikhandling? Et forskruet pr-nummer? Eller véd politiet noget så frygteligt, at det slet ikke tør fremføre sin viden i en retssal? Eller er der diskretionshensyn til indenlandske danske agenter eller til udenlandske tjenester, der har leveret et afgørende tip? Gæt selv med.
Under alle omstændigheder er sagen indtil videre endt med, at den danske statsborger er løsladt - dog næppe til sin fulde frihed. PET-chef Scharf har givet dansk-marokkaneren det ord med på vejen ud af politistationen, at han "fortsat vil være genstand for PET's interesse".
De to tunesere står til en endnu mere kafka'sk behandling, idet de nu administrativt tilbageholdes med henblik på den udvisning til Tunesien, som udlændingeminister Birthe Rønn Hornbech (V) og justitsminister Lene Espersen (K) allerede har besluttet administrativt. Tunesernes eneste møde med danske dommere bliver formentlig en tur i Københavns Byret i dag, hvor man imidlertid ikke skal forvente, at selve sagen bliver rullet op.
Denne lukkethed er over for Ritzau bekræftet af politiassessor Britt Rønne.
Britt Rønne oplyser om dagens retsmøde:
"Det vil alene have til formål at tage stilling til, om man kan godkende frihedsberøvelsen af dem, og om der er grundlag for at opretholde den."
Og så vupti til Tunesien - hvis det står administrativt til ministrene Rønn og Espersen. Uanset hvilken skæbne Tunesien måtte berede de to.
ALVORLIG ANKLAGE - aldrig prøvet af en dommer. De anklagede end ikke gjort bekendt med anklagens nærmere indhold og begrundelse. Er det - med V-ordfører Støjbergs ord: "At vise unge og nye danskere værdien i ukrænkelige rettigheder"?
Før Birthe Rønn Hornbech lod sig overtale til at forsøge at give regeringen et menneskeligt ansigt ved at indtræde som minister, udtrykte hun jævnligt bekymring over, at terrorparagrafferne gennemført efter september 2001 kunne lede Danmark mod politistaten.
Hun fik bl.a. sagt: "Borgernes retssikkerhed er truet med terrorloven. Og er en tvivlsom tryghed det værd?"
I går søgte journalister at udfritte hende om, hvorfor hun går med til administrativt at udvise de to tunesere blot under henvisning til "Danmarks sikkerhed".
Hun svarede: 
"Jeg vil slet ikke kommentere sagen. Den er hemmeligtstemplet, så det er jeg afskåret fra."
Snarere end en regering, der med Birthe Rønn Hornbech har fået et menneskeligt ansigt, har vi med den nye udlændingeminister fået en Birthe Rønn Hornbech med et forskræmt og hemmelighedsfuldt VKO-flertals ansigt.
Og af danske værdier? Vist ikke rigtigt noget. 

