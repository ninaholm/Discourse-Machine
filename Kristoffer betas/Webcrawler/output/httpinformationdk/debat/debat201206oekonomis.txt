Økonomisk teori er et gode



 Økonomisk vismand Eirik Amundsen er ifølge Information 13. juni stærk modstander af et forslag fra chefredaktør Erik Rasmussen om at erstatte De Økonomiske Råd med for eksempel antropologer og sociologer.
Jeg er enig. For selv om man kan sige meget om økonomers træfsikkerhed, kan jeg blive lidt nervøs for, om barnet, den økonomiske teori, her er ved at blive hældt ud med badevandet, det der får økonomer til at ramme uden for skiven.
Efter min mening er det økonomisk teoris suveræne styrke, at den gennemtænker konsekvenserne af forskellige valgmuligheder mere konsistent end noget andet.
Dens anvendelse af det matematiske begrebsapparat sørger simpelthen for, at det hele bliver tænkt rigtigt med, og gør det svært at snyde på vægten. Det kan give overraskende og kontraintuitive resultater, hvilket netop understreger teoriens berettigelse.
Men præmisserne skal selvfølgelig være i orden, og relevante forbehold skal frem i lyset. Det nytter ikke noget at bruge matematikken på modeller, hvor menneskers adfærd forudsættes at være nogenlunde lige så forudsigelig som udfaldet af et roulettespil. Man går galt i byen, hvis man modellerer over det rationelle ’økonomiske menneske’ som repræsentant for almindelige dødelige.
Man kan måske snarere sige, at vores adfærd påvirkes af et komplekst sæt af drivfjedre, og opgaven er at undersøge omstændighederne for, hvad der udløser hvilken adfærd.
Allerede i gang
Det er den økonomiske videnskab faktisk i fuld gang med, også herhjemme. Adfærdsøkonomer forsker for eksempel i at forfine økonomisk teori med indsigter fra for eksempel psykologi, hjerneforskning og antropologi.
Økonomisk Instituts (KU) nye center i ny økonomisk tænkning er et andet eksempel. Her skal forskerne ikke mindst undersøge, hvordan det giver mest mening at pudse matematikken på menneskelig adfærd.
Andre eksempler er lykkeforskning og forskning i flokadfærd blandt investorer. Dette arbejde tager imidlertid sin tid, blandt andet fordi det er langt vanskeligere at modellere over irrationel end over rationel adfærd: Rationel er man normalt på én måde, mens der er uendelig mange måder, man kan være irrationel på.

