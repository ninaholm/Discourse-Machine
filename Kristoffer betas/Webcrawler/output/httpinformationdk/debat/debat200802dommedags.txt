Dommedagsdrøm? Nej tak!
Da intet tusindårsrige følger efter - for nok er der grænser for vækst, men det er der også for vindmøller! Den økologi-ske misere er kommet - for at blive. Forhåbentlig


 Det store i det små og omvendt. 
Til den tilsyneladende småtingsafdeling hører "en rundringning, som Politiken har foretaget til de 28 kommuner i landet, hvor blæsten er stærkest. 24 af kommunerne svarer nej til at sætte så mange møller op, som det er nødvendigt, hvis regeringen skal nå sine mål for udbygning af vindkraft på den billigst mulige måde. Det kræver i gennemsnit 35 kæmpemøller i de mest vindrige kommuner inden 2025." 
Ifølge bladet truer formanden for plan- og miljøudvalget i Frederikshavn Kommune, John Christensen (V), ligefrem med, "at de 60.000 mennesker, der bor i kommunen, vil tage til København og protestere, hvis der skal sættes 35 store vindmøller op her." I den anledning bad Radioavisen og P1-morgen på DR i går om en forklaring på den opståede vindmølle-allergi fra en slags modpart, Søren Hermansen, der leder Energiakademiet på Samsø. Som regeringen i sit prospekt for det store verdenstopmøde i 2009 i København om klimaet og Jordens opvarmning direkte praler med over for alverdens folkeslag: "Den danske ø Samsø er 100 procent selvforsynende med elektricitet og næsten fuldstændig uafhængig af fossile brændstoffer. Det CO2-neutrale Samsø opfylder alle behov for elektricitet og opvarmning med en blanding af fornyelige energikilder som vindkraft, solenergi og biomasse. Se www.energiakademiet.dk". Søren Hermansen mente kort fortalt, at udbygningen af vindmøllerne i de senere år har manglet den art andelsorganisering, som for 10 år siden gjorde møllerne nærværende og til en folkesag på Samsø. Hvor for resten også den herlige miljødigter Thorkild Bjørnvig og hans kone, Birgit, boede, kunne man tilføje. 
Og så til det tilsyneladende store: "Dyrkelsen af dommedag kommer i bølger, og i øjeblikket er den stærkere end nogensinde. Film, bøger, musik, religion, miljøaktivister, terrorfrygt og journalister. Apokalypsen sælger billetter, bøger, aviser og politik. Vi dyrker undergangen, og det har vi gjort i flere tusinde år," skrev i fredags kollega Lasse Lavrsen her i bladet og dokumenterede på forskellig vis. At regeringens forberedelser til det københavnske topmøde om halvandet år og stolthed over de mange vindmøller på Samsø skulle være drevet af tusindårige drømme om undergang fik af alle Bjørn Lomborg lov at kommentere. FN's generalsekretær, som finder "miljøaktivisme" den mest påtrængende opgave for menneskeheden netop nu, Storbritanniens prins Charles, som forleden i EU-Parlamentet efterlyste intet mindre end revolution for at afværge menneskehedens dommedag over sig selv, blev ikke også spurgt. Det blev alene Bjørn Lomborg.
Alligevel indeholdt dommedagsartiklen to afgørende pointer: "Alle urenheder skal ryddes af vejen, og på den anden side af apokalypsen ligger den paradisiske orden og fred" og drømmen om tusindårsriget, sagde sognepræst og forfatter Johannes H. Christensen. "Det er kulturarven fra Goethes gamle digt om troldmandens lærling. Troldmanden er væk, og lærlingen stjæler hans tryllestav, og så går det helt galt for ham. Her finder du den berømte sætning: 'De ånder, vi har kaldt frem, kan vi ikke mane bort igen'. Det er den tankegang, der gennemsyrer hele den her genre. Vi opfinder atombomben, men vi kan ikke gøre det godt igen," sagde filmlektor Peter Schepelern.
Der er grænser
Det store i det små og småtteriet i det store mødes: Der er grænser for, hvad Jorden kan opsuge af drivhusgasser, før den bliver vild i varmen, og der er grænser for, hvad den har oplagret af olie og naturgas. Men der er også grænser for, hvad den kan rumme af vindmøller, før også de bliver for mange og for store og for larmende og for dyre og kræver for store mængder naturmaterialer investeret. Uanset hvor megen økonomisk vækst de så end måtte kunne erstatte væksten fra de fossile energikilder med.
Der er grænser. Det har der altid været, selv for buskfolkenes rodestokke. Det nye indtraf, da dele af menneskeheden og efterhånden hovedparten af den blev grebet af storhedsvanvittige drømme om, at vi i kraft af vores abstraktionsevner udtrykt i matematik og geometri og senere i naturvidenskab og pengeøkonomi med deraf følgende teknologi og teknik én gang for alle kunne udrydde farerne for økologisk overanstrengelse af krop og sind og omgivelser. En moderne og postmoderne dommedagsdrøm, i de seneste århundreder næret af både liberalisme og socialisme og "den tredje vej", med forstillinger om renselse og efterfølgende paradisisk orden og fred.
Den går ikke længere. Løsning af den økologiske udfordring, som FN's generalsekretær og prins Charles så manende udtrykker det, er i første omgang, at der ingen endelig løsning findes. Fejlen har været, at man, både i religiøs og verdslig klædedragt, troede sådanne økologiske endlösung'er mulige. Skønt enhver løsning kalder ånder frem, som viser sig at være destruktive, hvis de betragtes som alene rigtige og gode og som alene de eneste mulige. Nu er den økologiske misere imidlertid kommet tilbage. For at blive. Forhåbentlig.
I praksis kan den næppe håndteres meget bedre, end hvad Samsø har gjort.


