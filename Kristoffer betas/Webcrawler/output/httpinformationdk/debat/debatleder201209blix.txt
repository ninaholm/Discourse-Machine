Blixen



 Karen Blixen må være vores mærkeligste forfatter. I mange år gjaldt hun i litterære miljøer som den bedste forfatter, men kun i den næstbedste liga. Hun var god, men samtidig var det svært virkelig at tage hende alvorligt. For år tilbage var hun slet ikke pensum på litteraturstudierne. Hun var for svulstig og gammeldags. Hun har godt nok påvirket nutidige forfattere, men når det blev for direkte som i tilfældet Peter Høegs Fortællinger om natten, så kom det også til at lyde som en dårlig kopi.
Dertil kommer, at Blixen var så selv-iscenesættende, dyrkede en celebritykultur og snobbede for den gamle overklasses stil, samtidig med at hun så også udstillede den ironisk i sine værker. Alt sammen på en måde så det faktisk i dag er svært at skelne mellem idolet og forfatteren Blixen.
Som det også fremgår af dagens enquete i BØGER med nutidige forfattere, der udtaler sig om Blixens betydning i dag på 50-års-dagen for hendes død, er Blixen først og fremmest identisk med den maske, hun satte op foran sit ansigt. Og hvad er der så bag den maske?
Blixen var som forfatter i suveræn grad ude af trit med sin egen tid. Hun var ikke del af en bestemt litterær mode, men skæv og underligt usamtidig. Hendes bøger er en smeltedigel af uens elementer: af litterære citater og motiver, referencer til alverdens billedkunst, historiske skikkelser, historiske tider og forskellige æstetiske stilarter, som Jakob Bøggild og Charlotte Engberg anfører i bogkronikken.
Den usamtidighed gør hende meget lidt dansk. Hun tilbyder noget, som vi ikke har meget af i vores rationalistiske og spartanske kultur. Hun skriver verdenslitteratur, der er udspændt over et stort geografisk og tidsligt rum, ligesom hun blander fortidige orientalske elementer med vestlige højmodernistiske elementer.
De senere års fornyede interesse for Blixen vidner om, at der faktisk findes vigtige og vedkommende erkendelser i hendes usamtidige værker. Bagom myten altså.

