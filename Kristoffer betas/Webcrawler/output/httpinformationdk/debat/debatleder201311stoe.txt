Det største onde



 
		Fortsat modstand mod atomkraft truer menneskehedens evne til at modvirke farlige klimaforandringer


James Hansen, Ken Caldeira, Kerry Emanuel og Tom Wigley i et åbent brev til ’dem, som har indflydelse på miljøpolitik, men som er modstandere af atomar energi’

	Højst bemærkelsesværdigt var opråbet, der i sidste uge kom fra fire af klimasagens fremmeste forskere. Atomkraft er en uomgængelig del af løsningen, hvis den globale temperaturstigning skal holdes under smertegrænsen på to grader, og de mest katastrofale følger af klimaforandringerne skal afværges, lød det fra de fire forskere.

	Der er grund til at lytte, når koryfæer som James Hansen råber vagt i gevær. Allerede i 1988 advarede NASA-forskeren den amerikanske kongres om følgerne af de menneskeskabte klimaforandringer. Siden da har de fleste af James Hansens forudsigelser fra dengang holdt stik: Fremkomsten af tørkeudsatte regioner i Nordamerika og Centralasien som konsekvens af forandrede klimazoner, erosion af den Vestantarktiske iskappe med globale havstigninger til følge og en åbning af den Nordvestpassagen for skibstrafik er i dag, 25 år senere, dyster realitet. At der er grund til bekymring, synes evident. Den globale udledning af CO2 vokser fortsat år for år, hvorved koncentrationen af drivhusgasser i atmosfæren øges, og hvorved tidshorisonten for at nedbringe udledningen bliver stadig mere snæver. I Det Internationale Energiagenturs World Energy Outlook 2013, der blev offentliggjort i går, og som på baggrund af den nuværende tendens i det globale energiforbrug fremskriver udviklingen frem mod 2035, forventes den globale temperatur at stige med 3,6 grader – langt over smertegrænsen på to grader.

	Det er i det lys, klimaforskernes appel om at skrinlægge forbeholdene ved atomkraft skal ses: For hvert år der går uden reduktion i udledningerne af CO2 kræves stadig mere drastiske tiltag for at bremse klimaforandringerne. Med andre ord: Det største onde – klimaforandringerne – fordrer, at vi giver køb på forbeholdene over for et andet onde, atomkraften.

	Det er imidlertid en farlig vej at slå ind på. Flere forskere med indsigt i global energi- og klimapolitik har som reaktion på James Hansens og co.’s brev påpeget, at en udbygning af atomkraft næppe vil kunne imødegå klimaudfordringen. For det første er det ekstremt dyrt at anlægge de nye, mere sikre tredje- og fjerdegenerations atomkraftværker. For det andet er det alt for langsommelig en affære at bygge nye a-kraftværker. Dertil udgør atomaffaldet fortsat et problem, der rækker ind i en fremtid så fjern, at den globale opvarmning kan være blevet afløst af en ny istid i mellemtiden.

	Men først og sidst er der risikoen for en atomkatastrofe. Fukushima-værket i Japan står som det mest præsente eksempel på de risici, der er forbundet med atomkraft. Nedsmeltningen efter tsunamien i 2011 er et vidnesbyrd om, at uanset hvor mange forholdsregler man tager, uanset hvor mange scenarier, man tænker igennem, er risikoen for en katastrofe reel.

	Mindst lige så reel er risikoen for en klimakatastrofe. I weekenden blev Filippinerne hærget af en tyfon kraftigere end nogensinde før målt på land – en begivenhed, der med stor sandsynlighed kan tilskrives den globale opvarmning, og som formentlig blot er varsel om, hvad der venter.

	Hvem ved – måske rammer den næste tyfon, den næste flodbølge, et af de mange nye atomkraftværker under opførelse i Sydøstasien.

	Man forstår, at det er besnærende for forskere med indsigt i de voldsomme forandringer af klodens klima, vi har i vente, at forlade sig på atomkraft som en løsning på klimakrisen. Men indvendingerne mod atomkraft som et ’quick fix’ er overbevisende. Som menneskehed bør vi have tillid til, at vi er klogere end at bekæmpe det ene onde ved at ty til det andet.

	Derfor skal vi denne gang undlade at lytte til James Hansen og blot tage hans desperation alvorligt. Samt appellere til, at hans oprigtige bekymring for menneskehedens fremtid på en varmere planet fører til større handlekraft. Ikke mindst fra de politikere, der i disse dage er samlet til COP19 i Warszawa for at gøre endnu et forsøg på at nå til enighed om en global klimaaftale med et ambitionsniveau, der står mål med udfordringen. Det er på høje tid.

