Jeg skal vise dem!
Jeg har æren af at kalde mig mønsterbryder. Men alt for mange bliver fanget i en negativ spiral, hvor de tror på beskeden om, at de ikke duer til noget. Det er et kæmpe samfundsproblem – og jeg tror, jeg ved, hvad det skyldes


 Jeg var ikke en af de artige piger med fletninger i håret og en guldske i røven, som havde forberedt mine lektier og sad på forreste række med hånden i vejret. Nej, jeg var en af de der flabede, besværlige og misforståede piger, som larmede i timerne, fjollede med drengene i frikvarteret og aldrig stillede relevante spørgsmål.
Jeg kommer chokerende nok ikke fra en akademisk familie – min mor er støttepædagog, og min far var førtidspensioneret livsnyder. Jeg var otte år, da jeg første gang fik at vide af min klasselærerinde, at jeg ikke var god i skolen, og at jeg skulle tage mig sammen, hvis jeg ville blive til noget. Den besked glemmer jeg aldrig – den forfulgte mig gennem hele min skolegang. Jeg identificerede mig med den, og den blev en selvopfyldende profeti.
I 8. og 9. klasse fik jeg at vide af studievejlederen, at jeg skulle i 10. klasse og derefter på SOSU-uddannelsen, selv om jeg fortalte hende, at jeg ville på gymnasiet og havde en drøm om at blive fysioterapeut. Min klasselærer havde heller ingen tro på mig og valgte at erklære mig ’ikke egnet’ til gymnasiet. Det ramte mig meget hårdt. Men heldigvis havde jeg en mønsterbrydermentalitet og tænkte, det skal de fandme ikke bestemme – nu skal jeg eddermame vise dem! Jeg sled med afgangsprøverne, kom ud af folkeskolen med et gennemsnit, der svarer til 4,5 i dag, trodsede min klasselærer, søgte ind på gymnasiet – og kom ind.
God i skolen?
Indrømmet, i gymnasiet var jeg ikke en af dem, der fik de højeste karakterer. Jeg skulle knokle for at følge med, men jeg gik ud med et gennemsnit på 6,9 – og havde samtidig gennemført en periode som elevrådsformand, været politisk aktiv og kajakroer på eliteplan. Men på trods af min helt udmærkede studentereksamen havde jeg stadig ikke sluppet tanken om, at jeg ikke var god i skolen.
Efter gymnasiet arbejdede jeg fuldtid på et rehabiliteringscenter og fandt ud af, at jeg ville være ergoterapeut. Ergoterapeut- uddannelsen ændrede mit liv. Jeg fandt for første gang ud af, at jeg var dygtig. Jeg fik høje karakterer og skrev nogle gode opgaver. Jeg afsluttede uddannelsen med 12 i mit bachelorprojekt og havde endelig fået mod på mere. Jeg begyndte derfor på kandidatuddannelsen i socialt arbejde på Aalborg Universitet direkte efter min bachelor.
Jeg har derfor den store ære af at kalde mig for mønsterbryder, og jeg mener, at det skyldes min mentalitet. En evaluering af Ungepakke 2 viser at 84,2 procent af de unge, der blev erklæret ikke egnet i 2012, er begyndt på en ungdomsuddannelse, og at de oven i købet klarer sig godt. Noemi Katznelson, som er Centerleder på Center for Ungdomsforskning ved Aalborg Universitet, mener, at det skyldes, at de unge, der erklæres ikke egnede, ofte mobiliserer en form for trodsreaktion: »Jeg skal vise dem!« siger de – ligesom jeg selv gjorde.
Logik for burhøns
Men dem, der ikke har en mønsterbrydermentalitet, fanges i en negativ spiral, hvor de tror på beskeden om, at de ikke duer til noget, og de begynder at identificere sig med den. De trodser ikke autoriteterne, som jeg gjorde. For at blive mønsterbryder er man nødt til at have oplevet succes, have en tro på sig selv og have andre i sit liv, som også tror på én. Den tro havde jeg gennem min kajakroning og min træner, der lærte mig at sætte mål og opnå dem gennem hårdt arbejde. At komme frem i livet handler derfor ikke kun om skolen, det handler livserfaring og støtte fra ens omgivelser.
Den nyeste PISA-undersøgelse fra 2012 viser da også, at der kommer færre mønsterbrydere. Og det undrer mig ikke. Vi har et samfundsproblem, som jeg tror skyldes vores fokus på individuelle præstationer og karakterer. De svage elever i folkeskolen har mange forskellige komplekse problemer at tumle med. Så når de får at vide af deres folkeskolelærer, at de skal tage sig sammen og ikke duer til noget, så er det da klart, at de ikke får det bedre. Det er jo logik for burhøns. Hvis lærerne i stedet begyndte at gøre eleverne opmærksomme på deres stærke sider og menneskelige ressourcer, så ville flere turde tro på sig selv. Og hvis der samtidig blev lyttet til dem, kunne de måske endda føle sig trygge nok til at fortælle læreren om andre problemer.
Undervisningsminister Christine Antorini (S) mener, at det er lektiecafeer, der skal til for at bryde den negative sociale arv, og wja, det kan selvfølgelig løse problemet for nogen. Jeg har ikke noget endegyldigt svar, Men jeg tror, at en stor del af problemet ligger i samfundets værdier. Og de skal ændres. Vi går for meget op i den enkeltes særlige egenskaber og præstationer i stedet for, hvordan vi i fællesskab kan hjælpe hinanden og skabe et samfund, som baserer sig på medmenneskelighed og solidaritet.
Maria Annemone Kongstad er kandidatstuderende på Aalborg Universitet

