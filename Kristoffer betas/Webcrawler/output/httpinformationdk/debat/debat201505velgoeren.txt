Det velgørende valg
Valgkampen bliver en velgørenhedsgalla, og vi kvitterer ved at donere stemmen til vores favoritvelgørenhed og kan så i øvrigt leve vores liv, som vi plejer


 Danskerne giver mere til velgørenhed. Sådan har det været i en årrække. Men velgørenhed handler ikke kun om at give penge til gode formål. Velgørenhed kendetegner i stigende grad vores samfund i en mere gennemgribende forstand.
Velgørenhed er ikke et nyt fænomen. Men mens det indtil for få årtier siden var forbeholdt overklassen, er velgørenheden nu, med udbredelsen af rigdommen, blevet allestedsnærværende. Det er samfundets skinnende forside, mens ulighed og social uretfærdighed er den fortrængte bagside. Vi ser det ikke mindst i forhold til politik og det forestående valg.
Velgørenhed er en måde at hjælpe andre, uden at det går ud over vores positioner i samfundet. Gennem velgørenhed kan man hjælpe andre på en uforpligtende og ufarlig måde.
Det er en måde at hjælpe på, som også dulmer samvittigheden og på en bekvem måde sætter os selv i rollen som gode og generøse mennesker.
Småpenge til gode formål
Velgørenhed er anset som sympatisk og uselvisk. Det har lige så meget at gøre med den, der giver, som den der modtager. Det er ofte svært at skelne mellem velgørenhed og selvvel- gørenhed.
Velgørenhed giver os et billede af, at vi er empatiske og solidariske. Det er imidlertid et falsk billede. De flere penge til velgørenhed dækker over en samfundsudvikling, der er præget af tiltagende ulighed, konkurrence og udstødning.
Velgørenhed virker konserverende på samfundsforholdene. Den gør ikke op med den grundlæggende ulighed og uretfærdighed, men fører omvendt til større accept af disse forhold. Politik som velgørenhed indebærer basalt set, at politik ikke længere omhandler forskellige visioner for samfundet og fordrer omfattende sociale forandringer.
Samfundet er fastfrosset, og det store flertal af politikere accepterer denne tilstand.
Derfor handler politik ikke om store omfordelinger, men om at fordele småpenge til gode formål, såsom uddannelse, sundhed, velfærd og skattelettelser. Ikke sjældent er politisk velgørenhed slet og ret lig med selvvelgørenhed.
Velgørenhedsstaten
Når fattige hjælper hinanden, er det ikke velgørenhed, men solidaritet. Velfærdsstaten var et systemforandrende politisk projekt, der handlede om at skabe større lighed og retfærdighed. Nu er fattigdommen og solidariteten stort set forsvundet. I dag lever vi i velgørenhedsstaten, der er karakteriseret ved, at velgørenheden blomstrer, samtidig med, at uligheden og uretfærdigheden breder sig.
De politiske partier adskiller sig, som andre velgørende organisationer, ved at de hver for sig støtter forskellige velgørende formål. Og de går alle ind for vækst, så der kommer flere penge i kassen til de gode formål.
Det nært forstående valg handler mest af alt om velgørenhed. Valget får ingen betydning for de grundlæggende samfundsforhold, men vil give et indtryk af, hvilke velgørende formål vælgere prioriterer samt hvilke godgørende partier de anser for at være de mest troværdige og synes er bedst til at rejse flere penge til gode gerninger i fremtiden.
Valgkampen bliver en velgørenhedsgalla, og vi kvitterer ved at donere stemmen til vores favoritvelgørenhed.
Selvgodhed er selvbedrag
Selve valghandlingen får os til at føle, at vi er gode demokrater. Vi kan varme os ved tanken om, at vi gør noget godt, og at vi har et godartet politisk system, hvilket bestemt ikke er en selvfølge. Politikken udliciteres til politikerne og omformes samtidig umærkeligt til velgørenhed.
Vi har ydet vores bidrag til den politiske velgørenhed og kan så i øvrigt leve vores liv, som vi plejer.
Den selvgodhed, der aktuelt omslutter demokrati og valg, skygger imidlertid for en udvikling, hvor demokratiet og det politiske liv forfalder. Den politiske velgørenhed er medvirkende til, at det demokratiske forfald accelererer. Selvgodheden er et selvbedrag.
Politik som velgørenhed er egentlig det modsatte af et rigt demokratisk liv. Velgørenhed er noget sekundært. Det er en underordnet sideaktivitet, som virker tilbage på vores primære livsforhold ved at give det et falsk skær af progressivitet. Den cementerer og idylliserer de herskende samfundsforhold.
Demokratiet udspringer af en lang og stridbar historie, hvor politik netop ikke var velgørenhed. Vores politiske system bygger på et fundament af store konflikter, massive uenigheder, hjerteblod og hårde kampe. Dette grundlag er vi aktuelt i færd med at erodere.
Og demokrati uden politik som en rodfæstet livsform er ikke bare et amputeret demokrati, men et demokrati uden reelt indhold.
Det politiske liv dør hen, hvis ikke der vedvarende er markant opposition, klare modsætninger og stridende samfundssyn i hjertet af det fælles liv. Der skal i et levende demokrati være reelle valg, også livsvalg, snarere end voksende accept af tingenes tilstand. Set i dette lys ligner det kommende valg en bekræftelse af, at samfundsordenen ikke lader sig forstyrre.
Peter Nielsen er lektor i politisk økonomi på Roskilde Universitet

