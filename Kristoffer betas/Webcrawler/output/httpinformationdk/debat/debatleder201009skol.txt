Skoletvang dur ik'



 Når man i debatten om de delte skoler i København spørger, hvorfor man ikke kan tvangssprede etnisk danske børn fra ressourcestærke middelklassehjem er modargumentet ofte, at det er kommunistisk plantænkning af værste skuffe, og at man ikke skal røre det frie valg. Når det derimod handler om at tvangssprede tosprogede børn, forstummer argumentet. Især blandt kritikere af den model, der hidtil har været praktiseret i hovedstaden, som baserer sig på frivillig spredning. Man skulle ellers mene, at de ressourcestærke familier har gode erfaringer med at sende deres børn flere kilometer gennem byen - til privatskolerne.
Integrationsborgmester i København Klaus Bondam (R) skal have ros for i et nyt integrationsudspil at fastholde modstanden mod tvang som løsning på problemet med segregerede skoler i København. Dels er det ikke sikkert, det virker. Dels skygger det ensidige fokus på tvang for, at der ikke kun er tale om en etnisk underklasse, der mangler kulturelle og sproglige kompetencer. Det er i høj grad også en etnisk dansk underklasse, der ikke kommer med på uddannelsesvognen. Desuden er der andre veje at gå.
Regeringen har gjort tilbuddet om modersmålsundervisning i kommunerne frivilligt med det resultat, at langt færre elever modtager tilbuddet, til trods for at forskning viser, at det forbedrer indlæringen. Dernæst har man flere steder god erfaring med heldagsskoler i områder med mange tosprogede og svage etnisk danske børn med uddannelsesfremmed baggrund. Der er al mulig grund til handling. Trods en stærkt forbedret integration i Danmark, vokser kløften til en etnisk underklasse, som ifølge Københavns egne undersøgelser rutsjer ned i karakterer. Hvis tvangsspredning var vidundermidlet, hvorfor spreder man så ikke middelklassebørn, mens man samtidig kræver af privatskolerne, at de optager mindst en femtedel svage elever? Nej, uh ha. Den tvang bryder vi os ikke om.

