Overhørt i Rom
Grønthandleren fra Bangladesh betragter alle italienere som fascister, forsvarsadvokaten beskylder de offentlige anklagere for at have en lummer fantasi, og præsten fra Lecce ved besked om alt fra desserter til storpolitik


 
	Romersk misantropi

	»Er den nye borgmester blevet valgt?« spørger grønthandleren. Han er fra Bangladesh og har en velassorteret bod med frisk frugt og grønt på Piazza Santa Emerenziana. Kunden er en lyshåret kvinde, der lige har været henne og stemme ved kommunalvalget: »Nej«, siger hun, »vi skal nok stemme igen om 14 dage (9.-10. juni, red.).« Da ingen af kandidaterne fik mere end 50 procent af stemmerne, skal de to kandidater med flest stemmer dyste om borgmesterposten ved anden valgrunde, ligesom ved franske præsidentvalg. »Så kan de spilde lidt flere penge på det,« siger grønthandleren på romersk dialekt med bangla-accent. Duellanterne er Ignazio Marino, en venstreorienteret kirurg, og Roms siddende borgmester, nyfascisten Gianni Alemanno.

	»Jeg tror, Alemanno vinder,« siger grønthandleren. »Nej,« protesterer kunden, »han kan ikke blive genvalgt efter alle de skandaler!« Ved første valgrunde fik Marino 43 procent af stemmerne, Alemanno fik 30 procent. Valgdeltagelsen var rekordlav, omkring 53 procent. Så grønthandleren tror, at borgmesteren kan indhente Marinos forspring: »Selv om Alemanno ikke har lavet andet end rod, får han mange stemmer, for italienerne er fascister,« siger han til sin italienske kunde: »Mange siger ikke noget, men de er fascister.«

	Hævder Ghedini

	»Det, der er kommet frem under denne retssag, kan kun tegne et positivt billede af Berlusconis liv, på trods af forsøget på at ødelægge hans omdømme,« hævder advokaten og parlamentsmedlemmet Niccolò Ghedini i sin forsvarstale for Italiens tidligere regeringsleder.

	Anklagerne i Milano, som vil have Berlusconi idømt en straf på seks års fængsel med tilhørende livstidsudelukkelse fra offentlige embeder for udnyttelse af en mindreårig prostitueret og embedsmisbrug, forveksler lumre fantasier om politikerens privatliv med virkeligheden, hævder Ghedini.

	For Berlusconi er ikke en skrupelløs libertiner, der har betalt en mindreårig for sex og lagt pres på en offentlig myndighed for at skjule det, men derimod en filantrop, der uden bagtanke giver 42 yngre kvinder, som også er vidner i sagen, økonomisk hjælp, hævder Ghedini.

	Da den daværende ministerpræsident ringede til politiet, som havde anholdt en mindreårig prostitueret, som så straks blev løsladt, var det blot for at få en simpel oplysning, hævder Ghedini. Berlusconi har lige så ringe udsigt til en fair behandling ved retten som Louis XVI, der endte i guillotinen under Den Franske Revolution, hævder Ghedini. Jeg står i samme situation som kongens forsvarer, Raymond de Sèze, hævder Ghedini.

	»Retten er forudindtaget,« hævder Ghedini.

	Don Nicola

	»Så holder vi en middag hos os, når De kommer til Rom,« siger en af de to kvinder, da middags- gæsterne ved nabobordet rejser sig. Vi er i Lecce, Syditalien, fredag aften på byens bedste restaurant, Le zie. Ved siden af Information og ledsagerske sidder to par fra Rom. Midaldrende og velhavende. Da de når til desserten, kommer en af mændene efter en smøg og et telefonopkald ind igen og annoncerer triumferende, at nu får de selskab af Don Nicola.

	Kort efter sidder præsten stor og mægtig for bordenden og taler, mens de andre nikker og lytter: »San Marzano skal man ikke drikke, når man spiser jordbær,« råder han og bestiller selv en isdessert, som passer bedre til likøren. Efter hastigt at have gennemløbet egnens attraktioner og trafikforhold for weekend- gæsterne fra Rom kaster præsten sig ud i et foredrag om bilindustrien med udgangspunkt i Fiat-koncernens interesser.

	Hvor er der stadig penge at tjene? Hvem er underleverandører til Fiat-fabrikken i den serbiske by Kragujevac?

	Han har svar på det hele. Kirkens mand er en verdensmand. De lytter, som om deres fremtid afhang af det, der bliver sagt. Derefter forklarer han, hvordan valget af den nye pave påvirker den interne magtbalance i Vatikanet. Kuriens statssekretær, kardinal Tarcisio Bertone, hænger i en tynd tråd, fremgår det. Så analyserer han Vatikanets rolle i forhold til udviklingen i italiensk politik. Da de endelig har forladt restauranten, udbryder vi samtidig: »Hvem fanden er Don Nicola?«

