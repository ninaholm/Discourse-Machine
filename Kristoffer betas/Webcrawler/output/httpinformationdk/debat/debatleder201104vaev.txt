Væv eller menneske



PÅDUTTER SAMFUNDET kvinder dårlig samvittighed, hvis hospitaler skal tilbyde anonym nedgravning på kirkegårde af sene aborter, sådan som Etisk Råd netop har anbefalet? Det spørgsmål rejste en række kritikere af rådet i torsdagens Information. Og med rette. Samfundsdebatten har stor betydning for, hvordan kvinder oplever det at få foretaget en abort. For langt de fleste kvinder er der naturligvis allerede store overvejelser forbundet med at få en provokeret abort. Men den frie abort blev vedtaget som en kvinderettighed for næsten 40 år siden. Derfor skal vi som samfund også være varsomme med at pådutte skyld og bestemte følelser i forbindelse med et valg, samfundet mener er legitimt og formålstjenstligt.ET FOSTER, der kommer til verden efter uge 22 uden at vise livstegn, betragtes ifølge dansk lovgivning som et dødfødt barn. Er der derimod tale om et foster, der spontant eller provokeret aborteres før uge 22 uden at vise livstegn, har fostret juridisk status som en abort. Disse aborterede fostre skal hospitalerne behandle som 'klinisk risikoaffald', det vil sige på linje med f.eks. amputerede lemmer.Der er altså i Danmark klare retningslinjer for, hvordan aborter, spontane såvel som provokerede, betragtes rent juridisk. Noget andet er, hvordan følelserne i forbindelse med abort håndteres af kvinden og hospitalets personale. Det er disse følelser, der udfordrer den juridiske opfattelse af aborters status. Og det er med udgangspunkt i visse menneskers følelser omkring en abort, f.eks. et forældrepars ønske om at vide, hvad der er sket med deres aborterede foster, at en lang række sygehuse har indført egne retningslinjer på området.Mange hospitaler giver i dag kvinden et valg mellem udlevering, bortskaffelse eller anonym nedgravning. Ved udlevering kan forældre selv varetage en begravelse. Ved bortskaffelse indsamler hospitalet fostre i spande og bortskaffer dem på linje med andet biologisk væv. Er der tale om anonym nedgravning, stilles fostre på køl og kremeres gerne flere ad gangen i en voksen- eller børnekiste. Fostrene graves herefter ned på kirkegårdenes børnefællesgrave eller på et særligt område på kirkegårdene.Selvom det ikke fremgår så tydeligt i debatten, er denne praksis også afklarende for sundhedspersonalet, der skal håndtere aborterede fostre.ETISK RÅDS NYE anbefaling bunder bl.a. i moralske overvejelser om, hvordan kvinden eller forældreparret bør tænke om abort. Som det hedder i rådets 13 sider lange udtalelse: »Omvendt tilsiger en opfattelse af fosteret som noget, der har krav på samfundets beskyttelse, at forældrene netop bør konfronteres med disse moralske overvejelser (...).«Det er umiddelbart forståeligt, at forældre, der oplever en spontan abort af et ønskebarn, gerne vil inddrages i, hvad der sker med fostret. Men samfundet vil netop gerne moralisere af frygt for, at den frie abort bruges 'forkert'. Det viser Etisk Råds overvejelser med al tydelighed. Og det virker også som om, at Rådet forsøger at stoppe en glidebane, som samfundet har begivet sig ud på ved at tillade misdannelsesscreeninger. I de senere år er der således sket en stigning i antallet af aborter i uge 19-21, som netop tilskrives misdannelsesscanningen i uge 18-19. Godt halvdelen af tilladelserne til sen abort efter 12. uge sker med henvisning til misdannelser.SAMTIDIG ER DER sket en holdningsændring til abortspørgsmålet, siden kampen for den frie abort var på sit højeste, og den blev indført i 1973. I dag er der en udbredt opfattelse af, at fostret skal udvises grundlæggende respekt. Vores tekniske formåen øges konstant, og billederne fra scanningerne har fået plads iBarnets Bog. Og det er klart, at samfundsdebatten påvirker den måde, kvinder ser på abort.Så hvorfor i alverden skal de kvinder, der prøver at holde fast i samfundets definition af deres abort som væv, tilbydes nedgravning på en kirkegård ?Et mindretal i Etisk Råd argumenterer endog for, at aborter før 12. uge skal begraves. Tilbuddet bør i stedet begrænses til de forældre, der selv giver udtryk for, at de vil have en anonym nedgravning, eller til tilfælde, hvor sundhedspersonalet vurderer, at det vil tjene et formål at spørge forældrene, om de har særlige ønsker.ABORT ER STADIG forbundet med masser af skyldfølelse. Alligevel findes der meget lidt forskning på området. Og der tales sjældent om de følelser, der opstår i forbindelse med det valg, godt 15.000 kvinder foretager hvert år. En aftabuisering vil være til gavn for alle de kvinder, der i dag er overladt til individuelt at bære skylden og oven i købet må finde sig i, at samfundet puster til skyldfølelsen ved at moralisere over dem.Hvis man er tilhænger af den frie abort, må man nødvendigvis holde fast i, at et aborteret foster ikke er lille menneske, men væv, der kan bortskaffes på linje med andet biologisk materiale. At der (endnu) kun er tale om nedgravning af aborter fra 12. til 22. uge er underordnet. Beslutningen beror stadig på kvindens eget valg.
