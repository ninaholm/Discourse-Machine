Ubrugelig historie



 Anders Fogh Rasmussen har haft indflydelse på historien. Hans kritik af samarbejdspolitikken løftede historiedebatten ud af et overintellektualiseret næsten positivistisk rum og derud, hvor man ikke kan undslippe de moralske overvejelser. Det var en ekstremt forsimplet forståelse af samarbejdspolitikken og en letkøbt kritik af den.
Men hans kritik afdækkede, som historiker Bernard Eric Jensen påpegede i Information fredag, en strid mellem historikere om det simple spørgsmål: Hvad skal man bruge historien til? Havde Anders Fogh Rasmussen ret til at bruge historien til at argumentere for nutidige handlinger? En række historikere anfægtede hans ret til tage moralsk stilling til et helt givet svært, men stadig moralsk dilemma, og det viser, hvor langt historikerne har bevæget sig væk fra almindelige mennesker. Vores historieforståelse tager netop udgangspunkt  i brugsaspektet: Hvad kan vi lære af historien? Her finder vi forklaringen på, at en række bøger skrevet af læghistorikere rykker længere og længere op på bestsellerlisten. Læghistori- kere søger dramaet og de situationer, der sætter moderne menneskers liv i perspektiv og værdier i spil.
I den optik kan det synes svært at finde  begrundelsen for at forske i for eksempel 1600-tallets landbrugshistorie. Men selv den historie, der ligger fjernt i både tid og selvforståelse, kan aktualiseres, hvis den bliver fortalt gennem de enkeltpersoner, der levede den. Etiske dilemmaer og eksistentielle beslutninger er ikke et moderne fænomen - friheden til at kunne agere efter dem er måske, men der vil altid være mulighed for at opdyrke identifikation og indlevelse, når historien fortælles med udgangspunkt i individet frem for systemet. Med det kommer også risikoen for, at vi som almindelige mennesker fælder uretfærdig dom over historien, men når det gælder samarbejdspolitikken, har historikerne allerede tabt den kamp i den offentlige debat. Det har de kun sig selv at takke for.

