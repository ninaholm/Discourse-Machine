Et ja til EU-patenter vil være tordnende naivt
Er der noget, vi har lært af det europæiske samarbejde, er det, at man aldrig kan vide, hvilke konsekvenser de aftaler, man indgår, ender med at få
Store virksomheder som eksempelvis Pfizer og AstraZeneca kan hyre alle de advokater og rådgivere, der skal til for at føre og vinde retssager, hvor end det måtte være. Men mindre virksomheder og private har ikke samme muligheder i forhold til internationale domstolsafgørelser.


 
	Det er en fejlslutning, når Folketingets unionspartier påstår, at det er Dansk Folkeparti, der har udløst folkeafstemningen om det fælles EU-patent. De kender tilsyneladende ikke deres grundlov særlig godt. I Dansk Folkeparti havde vi allerhelst afventet og set, hvordan EU’s nye patent udvikler sig, inden vi tog stilling til, om Danmark skulle tilslutte sig. Den tålmodighed har unionspartierne ikke. Folketingets flertal har ikke kunnet styre sin lyst til at bringe Danmark med i endnu et EU-projekt; og da flertallet ikke udgør 5/6, må vi til stemmeurnerne.

	Hvad er det, vi skal stemme om den 25. maj? Grundlæggende handler patenter om eneret. Den, der får en god idé, skal i en periode have eneret til at tjene penge på den. Ligesom ejendomsret – bare på ideer, det immaterielle. Det kan langt hen ad vejen give god mening at have en sådan beskyttelse.

	De fleste lande i verden har i dag regler, der beskytter det immaterielle – opfindelser, koncepter, forretningsmodeller osv. I Europa har vi i form af Den Europæiske Patentorganisation (EPO) forsøgt at strømline processerne. Men de skal fortsat oversættes og indsendes til hvert medlemsland, og det koster mange penge.

	Det er denne proces, som EU-patentet – eller Enhedspatentet, om man vil – skal gøre enklere. 25 af EU’s nuværende 28 medlemslande har besluttet sig for at gå sammen om en fælles procedure, når nye patenter skal registreres og godkendes. Det lyder jo fornuftigt. Og den gode nyhed er da også, at danske borgere og virksomheder – uanset hvad vi stemmer den 25. maj – fremover vil kunne tage et sådant patent. Når først EU-patentet træder i kraft, er det endegyldigt slut med at skulle søge i alle EU’s medlemslande.

	Svært at forsvare sig

	Her kunne historien være endt. Alt ville være godt. Ja, det kunne ligefrem være, at Dansk Folkeparti i Folketingssalen havde stemt ja til forslaget. Men desværre slutter historien ikke her. For med EU-patentet følger ikke bare en fælles registrering af patenter. Der følger også en fælles EU-patentdomstol og altså en fælles procedure for hele den efterfølgende tvist mellem borgere og virksomheder. Og det er her, problemerne for alvor opstår.

	I dag er det sådan, at en domsafgørelse kun har virkning i det land, hvor den er afsagt. Med det nye EU-patent vil en afgørelse få umiddelbar virkning i alle de lande, der er med. Går Danmark med i EU’s patent, vil domme afsagt i Grækenland, Rumænien, Cypern eller Frankrig altså have umiddelbar virkning over for Danmark. Står vi derimod udenfor, kan danske virksomheder fortsat tage et EU-patent, men de domme, der måtte blive afsagt i de 25 lande, har kun virkning her – ikke i Danmark. Dermed vil alle danske virksomheder og borgere få sikkerhed for, at en sag om det danske patent alene kan behandles ved de danske domstole. Den ret fortaber danske virksomheder, hvis Danmark tilslutter sig EU’s patent.

	Unionspartierne har fremført, at problemet med retssager i de 25 andre lande er ren indbildning, idet de har bedt om, at der oprettes en afdeling af patentdomstolen i Danmark. Men det giver desværre ingen sikkerhed, for ifølge EU-aftalen om patentdomstolen (EU-tidende C-175/1) behandles retssager om patenttvister ved »den lokale afdeling i den kontraherende medlemsstat, hvor den faktiske krænkelse eller truslen om krænkelse har fundet sted eller kan finde sted, eller den regionale afdeling, som den pågældende kontraherende medlemsstat deltager i«. Denne bestemmelse er en åben invitation til det, man kalder forum shopping – altså at sagsøger anlægger sagen der, hvor sagsøgte har vanskeligst ved at møde frem og forsvare sig.

	De små er forsvarsløse

	Danmarks største virksomheder vil formodentlig ikke have vanskeligt ved at føre retssager i alle EU’s lande. De har formodentligt midler til at hyre alle de tolke, advokater og rådgivere, der skal til, for at føre og vinde retssager, hvor end det måtte være. De har intet at miste. Men har mindre virksomheder samme mulighed? Har vi private borgere? Nej, for dem og os vil det være en stor risiko at gå med i EU’s fælles patent. En retssag anlagt i Øst- eller Sydeuropa vil være en stor byrde og indebære en oplagt risiko for at miste deres patent alene på grund af udfordringerne ved at skulle føre en sådan sag.

	Det er formodentlig også årsagen til, at et flertal blandt Ingeniørforeningens medlemmer erklærer sig enten skeptiske eller indifferente over for dansk deltagelse i EU-patentet. Blandt de 635 virksomheder, der er blevet spurgt, svarer blot 34 procent, at det vil være gavnligt for Danmark at sige ja. 36 procent mener, at et nej vil være bedst – eller at det er uden betydning.

	Unionspartierne fremfører i den forbindelse, at man stadig vil kunne udtage et dansk patent ved siden af EU-patentet. Det er principielt rigtigt. Men utallige gange understreger aftalen om EU-patentet, at det baserer sig på EU-rettens princip og forrang. Hvis først én virksomhed har vundet en retssag om et EU-patent, der dækker Danmark, er det svært at forestille sig, at man skulle kunne komme til det modsatte resultat ved en separat dansk prøvelse. Man vil blot henvise til, at EU-retten har forrang, at EU-patentet dækker Danmark, og at det danske patent følgelig må lide samme skæbne, som EU-patentet led ved domstolsbehandlingen ude i et af de 25 lande. Det er den situation, som er årsagen til, at jeg og Dansk Folkeparti er bekymrede for dansk tilslutning til EU-patentet.

	Intet bliver som lovet

	I aftalens indledning understreges det, at EU-patentet skal »bidrage væsentligt til integrationsprocessen i Europa«. Der er altså ingen tvivl om, at EU-patentet og hele EU-systemet med fri bevægelighed, indre marked, EU’s domstol, forrang, direkte virkning mv. er nært sammenhængende. Hvad alle disse elementer af EU-samarbejdet angår, ved vi ét: Intet er blevet, som vi blev det lovet.

	I min levetid er EU’s traktater blevet ændret seks gange. Hver gang har unionspartier bedyret, at EU kun ville få begrænset magt. Men hver gang har de taget fejl. Selv unionspartierne overraskes gang på gang over, hvor meget magt de har overdraget EU. Som nu, hvor Lissabontraktaten viser sig til hinder for vores optjeningsprincipper til børnepenge. Eller som sidste år, da regeringen tabte sin SU-sag ved EU-domstolen. Det koster nu årligt skatteyderne brutto 400 millioner kroner i SU til andre EU-landes borgere.

LÆS: Vi skylder dansk erhvervsliv et ja til patentdomstolen

	Det relevante er ikke, om man er for eller imod, at børnepenge og SU er en del af EU-samarbejdet. Det relevante er, at ingen anede, hvad de reelt sagde ja til. Hvordan kan vi da vide os sikre med EU-patentet, inden det overhovedet er trådt i kraft? Hvordan kan vi have den fjerneste idé om, hvad det vil ende med at indeholde? Og hvordan kan vi blindt tro på unionspartiernes forsikringer om, at det hele bliver godt? En sådan tillid vil være tordnende naiv og stride imod alt, hvad vi har oplevet i EF/EU siden 1973.

	En stor dansk erhvervsmand gjorde begrebet ’rettidig omhu’ til sit pejlemærke. Med det skabte han et verdensomspændende firma. Den 25. maj bør også vi tilslutte os det princip. Vi skal ikke lade os rive med i begejstring over noget, vi reelt ikke ved, hvad er. Ved at stå uden for EU’s patent får både borgere og virksomheder alle de fordele, der ligger i, at 25 andre lande har lavet fælles registrering. Men vi løber ingen risici. Ved at stemme nej får vi mulighed for at se tiden an og senere på empirisk grundlag vurdere, hvad der er bedst for Danmark. Et nej kan altid laves om. Men ved et ja fanger bordet – uden at vi kender menuen. Det kloge valg er derfor at stemme nej.

Morten Messerschmidt er MEP (DF) og cand.jur.

