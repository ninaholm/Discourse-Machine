SUPERFLEX støver ikke rundt som frelsere i Amazonas
SUPERFLEX’s projekter skader de fattigste, påstår Christian Groes-Green. Vi afviser hans anklager som forkerte og står ved vores valg af samarbejdspartnere


Antropolog Christian Groes-Green (CGG) fremsætter i indlægget »Godhedens kunst« (Information den 17. januar 2014) en række anklager imod kunstnergruppen SUPERFLEX’ samarbejde med guaranábønder om sodavanden, Guaraná Power. Det kritiske øje er velkomment, men på flere punkter er vi uenige med CGG.Ifølge CGG underbetaler, udnytter og misbruger guaraná-bønder i Amazonas – herunder vores samarbejdskooperativ – indianere fra Sateré Mawé-folket. Han siger, at SUPERFLEX skulle være vidende om dette. Vi har oprigtigt ingen erindring om at have drøftet sagen med CGG i nogen sammenhæng, sådan som han hævder, men vil straks undskylde, hvis forskeren har fået et affejende svar af os. Vi tager nemlig anklagen meget alvorligt.Lad det stå helt klart: Vi blev aldrig ved vores møde med repræsentanter for Sateré Mawé i 2003 konfronteret med anklagen. Og vores samarbejdskooperativ køber slet ikke guaranábær af Sateré Mawé. Det har kooperativet i Amazonas understreget så sent som i denne uge, da vi præsenterede dem for CGG’s påstand.Hvis CGG har nogen som helst dokumentation for et forskruet handelsforhold mellem vores samarbejdskooperativ og Sateré Mawé, opfordrer vi ham til at fremlægge den straks. Så vil vi reagere med det samme. En generel anklage imod »bønder« i et enormt område med tusinder af forskellige producenter er dog ikke seriøs empiri at handle på. Det burde det heller ikke være for en forsker, der offentliggør anklager af den kaliber.Det sagt, så ønsker vi på ingen måde forklejne de uhyrligheder, som oprindelige folk er blevet udsat for gennem århundreder i Amazonas, eller betydningen af kapitalismens indtog. Her er det naturligvis modsætningsfyldt at komme som danske kunstnere inviteret af en lokal kunstinstitution – eller som dansk antropolog for den sags skyld. Vi havde derfor mange møder med ngo’er, eksperter og altså også Sateré Mawé, før samarbejdet gik i luften.Hvem har det værst?CGG anfægter samarbejdet med bønderne med argumentet om, at de oprindelige folk har det værre. Samarbejdet blev til, efter at vi havde fået kendskab til kooperativets konkrete problemer med et multinationalt firma, der dumpede råvarepriserne. Småbønderne henvendte sig til os på en café i Maués, og efter diskussioner og samtaler med områdets øvrige aktører blev Guaraná Power til som nyt produkt og alternativ distributionsplatform.I kooperativet findes efterkommere af Sateré Mawé, portugisiske kolonialister, franske missionærer, jødiske emigranter og kombinationer af disse. Blandingen opløser ikke de økonomiske og kulturelle spændinger mellem modernitet og oprindelige folk, men peger på et væsentligt mere kompliceret kulturelt landskab omkring Maués end det, som CGG befolker med endimensionelle identiteter: de oprindelige folk, den hvide mand, de udbyttende bønder.Vi er uenige i CGG’s logik, der her medfører, at kolonialismens og kapitalismens arvesynd umuliggør konkrete samarbejder med andre udbyttede. Og vi forsvarer også gerne at have lavet online-tv med pensionister i Liverpool, der skulle genhuses imod deres vilje, selv om der findes hjemløse, for hvem kommunal genhusning nærmest er en drøm.Dele, ikke ejeCGG kritiserer vores opgør med den intellektuelle ejendomsret, med henvisning til at oprindelige folk i Amazonas vil beskytte guaraná-frugten som deres unikke ejendom. Også her er vi er uenige.Idéen om at tildele en nok så marginaliseret gruppe monopol på en afgrøde, der brødføder hundredtusinder i Latinamerikas laveste lag, er et vildspor. Selv om det isoleret set måtte forbedre Sateré Mawé-folkets situation, er det en potentiel katastrofe for alle dem, der ikke tilhører stammen. De oprindelige folks problemer løses efter vores bedste overbevisning ikke ved tildeling af monopoler over afgrøder, produktionsformer og anvendelser. Det er stadig vores holdning, at viden og kultur i størst muligt omfang bør deles, ikke ejes.SUPERFLEX støver ikke rundt i Amazonas på jagt efter nogle fattige at frelse. Vi laver ikke, som CGG skriver, primært projekter »blandt verdens mest trængende«. Vi indgår i samarbejder om at producere konkrete produkter og projekter, der ofte piller ved problemer med herskende økonomiske modeller. Nogle gange rejser de rene spørgsmål. Andre gange bidrager de måske til lidt mere værdige forhold for mennesker i konkrete situationer. Ofte foregår det i konfliktfyldt terræn, og her forsøger vi efter bedste evne at navigere etisk med respekt for sammenhængen og med vores egen position in mente. Vi gør os ingen illusioner om at være rene. Det privilegium har kun den, der opholder sig på behørig afstand af livtaget med det konkrete.
