Et nyt folk, tak!



 Oppositionen optræder så uansvarligt, at regeringen ikke vil gennemføre sin politik.
Hvad der lyder som satirisk drilleri, er en realpolitisk virkelighed, der i går fik mund og mæle af SF’s retsordfører Anne Baastrup.
Sammen med Socialdemokraterne har SF hidtil argumenteret indtrængende for retfærdigheden i, at et kvalificeret mindretal i Folketinget skal kunne indkalde blandt andre ministre til at forklare sig under vidneansvar frem for altid at parkere den slags udredninger i årelange kommissioner.
Men nu erklærer Anne Baastrup, at hun er blevet »forskrækket over den måde, som oppositionen kører på«, hvilket har udskudt planerne om en parlamentarisk høringsinstitution på ubestemt tid.
»Det kommer til at ske på et tidspunkt, hvor vi har en ordentlig opposition,« sagde hun i gårsdagens Information. Med sådan en melding gør regeringen det vanskeligt ikke at blive forskrækket over regeringen selv.
Oppositionen er helt bestemt både uordentlig og umedgørlig. Det ser vi ikke blot i forhold til Venstres angreb på internationale konventioner og retsordfører Karsten Lauritzens højtlæsning af fortroligstemplede oplysninger om personer, der ustraffet har været PET’s søgelys, hvorfor Venstre ikke mener dem værdige til dansk statsborgerskab.
Venstre truer desuden i disse dage med bryde med en 40 år lang tradition for brede forlig på energiområdet ved at gå til forhandlingerne med korslagte arme.
Men ligegyldigt hvor uansvarligt oppositionen stiller sig an, så kan det aldrig blive et gyldigt argument for at opgive sin egen politik. Det kan forekomme træls og besværligt, helt bestemt, men der er altså ingen vej uden om, at regeringen benytter det flertal, der gør det muligt at gennemføre den politik, den tror på.
Ellers er det fristende at spørge, hvorfor regeringen nøjes med ønsket om at skifte oppositionen ud? Hvorfor ikke følge den tyske dramatiker og lyriker Bertolt Brechts frustrerede opfordring efter arbejderopstanden i Østberlin i 1953: Vi bør vælge os et nyt folk!

