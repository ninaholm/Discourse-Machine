EU-landene fører en hovedløs økonomisk politik
Det var ikke vækst-strategien, der vandt det netop overståede  G20-topmøde. Og det  er helt forkert


 Den økonomiske krise har ført til underskud på statens finanser i næsten alle lande. Og der kan ikke herske tvivl om, at regningen skal betales. Men der er også et stort behov for at omstille økonomierne til fremtidens globale konkurrence på viden og innovation. Sker den omstilling ikke, ser det sort ud for både statsfinanser, velfærd og miljø.
De fleste regeringer står derfor over for et vigtigt valg. Hvilket problem skal løses først? Skal statsfinanserne rettes op, eller skal der investeres i fremtiden nu, selv om underskuddet vil vokse?
De fleste lande, også Danmark, har et reelt valg.
USA investerer i fremtiden nu og vil nedbringe underskuddet på statsfinanserne senere. I 2009 havde USA et underskud på statsfinanserne på 11 pct. af BNP, og OECD venter et lignende underskud i 2011. Det er det dobbelte af underskuddet i de fleste EU-lande, og alligevel gennemfører USA i disse år massive investeringer i mennesker, viden og innovation.
USA har valgt en dristig vej, for et underskud på over 10 pct. er næppe holdbart i længere tid, men får USA succes med investeringerne, bliver det mere overkommeligt at rette op på statsfinanserne. Fejler USA og fortsætter med at øge underskuddet, kan kreditorerne - Kina og olielandene - miste tilliden til den amerikanske økonomi, og så  bliver nedturen dramatisk.
EU tænker kortsigtet
EU har valgt at nedbringe underskuddet her og nu, og Danmark er fulgt med. Denne gang er Maastricht-kriterierne taget alvorligt, og kommissionen har meldt budgetmål ud til alle landene.
De skal nok blive indfriet - måske ikke helt, men nok til at EU-landene har udsigt til en længere periode med høj arbejdsløshed og faldende global konkurrenceevne. De fleste EU-lande har i forvejen en svag innovationskapacitet, og med  besparelser på undervisning, forskning og innovation vil EU-landene komme til at halte endnu mere efter USA og de nye fremstormende lande.
Da EU sidst førte en hovedløs politik var i 80'erne, hvor EU oplevede en lang periode med misvækst. Det blev kaldt Eurosclerose. Der bliver sikkert brug for et nyt kedeligt navn til det kommende årti.
Der er et valg i EU
Men hvorfor fører EU en så besynderlig politik? De  ansvarlige siger, at det er den nødvendige politik, men det er indlysende  forkert.
Der er enkelte lande i EU, der har så store underskud på statsfinanserne, at det er en uomgængelig nødvendighed at forbedre statsfinanserne for at afværge en økonomisk nedsmeltning. Grækenland er det mest oplagte eksempel. Her var underskuddet på statsfinanserne 13,5 pct. i 2009. Men også Irland, Spanien og Portugal har så svage statsfinanser, at de næppe har noget valg. Men resten af EU-landene kunne vælge at investere i fremtiden nu og rette op på statsfinanserne på længere sigt.
Lande som Tyskland, Nederlandene, Italien, Frankrig og de nordiske lande havde underskud på mellem en og syv pct. i 2009, så i de lande ville det være muligt at vælge investeringer i fremtiden først og genopretning af statsfinanserne senere.
Brug for lederskab
De ansvarlige siger, at ØMU-målene forhindrer det. Men det er politiske mål helt uden hold i økonomiske fakta. De kommer ud af en historisk nødvendighed, og det er selvfølgelig svært at se, hvordan det skulle være muligt at ændre på dem uden et stærkt politisk lederskab i EU.
Men hvis en række EU-lande med god økonomi stod sammen og krævede investeringer i fremtiden nu, måtte kommissionen nok give sig. Den ansvarlige EU-kommissær foreslog det samme, inden kommissionen blev sat på plads af de europæiske regeringsledere.


