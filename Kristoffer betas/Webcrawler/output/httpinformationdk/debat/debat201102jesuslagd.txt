Jesus lagde kimen til Vestens rationalitet
Vestlige kendetegn som markedsgørelse, individualisering og det personlige ansvar udspringer af det kristne budskab
Sådan ser rationalitetens rorgænger ud i Thorvaldsens udgave.


 Hvad må man spise? Hvordan skal maden tilberedes? Den slags spørgsmål er begyndt at præge samfundsdebatten, i takt med at indvandringen har ført til ønsker om halalkød og halalslagtning. Fred være med det.
Men hvorfor stiller den kristne kultur ikke tilsvarende krav om, hvad man må spise og ikke spise? Hvorfor må kristne gerne spise svinekød? Eller lade smagen og sundheden afgøre kosten?, kunne man omvendt spørge.
Svaret skal findes 2000 år tilbage, hvor en mærkelig mand i Palæstina gik omkring og forargede sin samtid ved at sige, at man kunne spise hvad som helst. Det hellige ligger ikke i maden, man spiser. Eller i klædedragt eller omgangsform. Det er ydre former, som ikke har med religionen at gøre.
Denne mand, som hed Jesus, hævdede, at det rene og urene ligger i samvittigheden og ikke i maden, tøjet eller etniciteten. Det provokerede voldsomt, og han blev henrettet. Uden i øvrigt at have gjort noget andet end at appellere til, at sandheden ikke ligger i, hvem vi omgås, hvad vi spiser, eller hvordan vi går klædt, men i hvad vi siger og tænker. Ånden er afgørende. Og ikke konformitet med ritualer og sædvaner.
Mange kulturer har tabuer, der blokerer for rationel organisering. Indiens hellige køer stopper trafikken. I Caribien er der underlige voodoo-stigmatiseringer. Og nu møder vi krav om halal mig her og der.
En af de vigtige forudsætninger for, at den vestlige kultur kunne udvikle sig til en enestående civilisation med uovertruffent velstandsniveau, er den stadige markedsgørelse, individualisering og ansvarliggørelse.
Men den markedsgørelse kom ikke ud af ingenting. Den er ikke naturlig. Den muliggjordes af kristendommens afsakralisering af religiøs fundamentalisme. For Jesus handlede det om en kærlighed, der overskred alle kendte rigiditeter i samtidens samfund. Det hellige ligger ikke i stammen, omskæringen, ritualerne eller kønnet, det angår derimod hvert enkelt menneske. Det guddommelige transcenderer de menneskeskabte kategorier.
På en lang række områder blev der for 2000 år siden plantet tanker af denne mærkelige mand, som hurtigt blev taget op, diskuteret og fortolket. Ofte forstenede de hurtigt i nye rigiditeter og blev monopoliseret eller undertrykt af kirker, kejsere, paver og stater. For senere at blive genopdaget og bragt frem på ny som inspiration og korrektiv til samtiden.
Kristent produkt
Når Jacob Mchangama og Frederik Stjernfelt udfolder store bestræbelser på at vise kirkens undertrykkelser gennem tiderne, er det som at løbe åbne ladeporte ind (1. februar 2011). Kirken, der til enhver tid har stået for at forvalte kristendommen, har utrolig ofte gjort det på en skamfuld, korrumperende og undertrykkende måde. Der er intet nyt under solen. Og der er heller ingen automatik i historien, der sørger for, at kristne samfund automatisk udvikler demokrati og frihedsrettigheder. Der kan godt være en svale uden sommer.
Jacob og Frederik fremfører en lang række eksempler på, at kristendommen har legitimeret autoritære stater. Derfor er det ikke korrekt, at kristendommen er grunden til vestligt demokrati, frihed og retsstat, konkluderer de.
Sandt er det, at der i Ny Testamente intet står om demokrati, menneskerettigheder eller retsstat. Disse institutioner er udviklet ret sent i menneskehedens historie. Men vi er dog så heldige i dagens Danmark at kunne iagttage ikke-kristne kulturer, som lægger de religiøse skel på anden måde end os. Og dermed kan vi - 'vi' refererer til kulturkristne i Vesten - se, hvorfor vores samfund og livsstil ikke er universel eller naturlig, men særlig og præget af en bestemt religion.
Kristendom bag marked
Lad os fortsætte eksemplet fra før. Kristendommen skaber tankebetingelserne for, at en markedsøkonomi med arbejdsdeling og kontraktfrihed kan opstå. Når der intet helligt er i udvortes slagtning og fødevareproduktion, kan den industrialiseres. Arbejdsdelingen er siden Adam Smith i 1776 med rette forstået som en afgørende betingelse for udvikling af velstand.
Bastante rigiditeter i form af halal og haram blokerer for økonomisk udvikling og virker sekulariseringsresistente. Det er en labyrint at købe ind i et supermarked ud fra halalkriterier, og en dansk konverteret muslim, Aminah Tønnesen har sagt, at det faktisk »er umuligt at købe rigtigt halalkød i et moderne samfund, hvor fødevareproduktionen er så industrialiseret.«
Arbejdsdelingen er ikke bare en rationel proces, men forudsætter en religiøs afhelliggørelse af produktionsprocesser.
Det personlige ansvar
Også vores forståelse af ansvar, skyld og frihed har nogle grundbestemmelser, der trækkes tilbage til kristendommen. Personliggørelsen af ansvar og skyld fremgår tydeligt af de beretninger, som er os overleveret. Jesus måler ikke sine medmennesker på job, køn og etnicitet, men ser dem som en næste, der kan være enhver. Gå bort og synd ikke mere, siger den gådefulde mand til luderen, som hoben vil stene.
Kristendommen danner på en lang række områder åndelig klangbund for udviklingen sidenhen. Det får epokal betydning at flytte det religiøse fra noget ydre og rituelt til noget indre og samvittighedsmæssigt, som det sker med Jesu ord og handlinger.
En anderledes og utilsigtet konsekvens af kristendommen ligger i, at Jesus erklærer sig som Guds søn. Om han vitterligt var guddommelig og stod op fra de døde, er en trossag, men selv hvis han var en tåbelig sværmer, fik ordene verdenshistorisk effekt. For i kristendommen bliver tiden kvalitativt afgørende, fordi Gud åbenbarer sig på et bestemt tidspunkt i historien. Det giver historien en retning, skaber et før og et efter, et nyt og gammelt testamente. Det er baggrunden for ideen om fremskridt og progression, som også er med til at udmærke Vesten.
Fremskridtstanken er sekulariseret kristendom. Også moderniteten, den nye tid med tabunedbrydning og grænseoverskridelse har sine kringlede rødder i Jesu egne provokationer.Det samme gælder lighedstanken. Også velfærdsstaten er sekulariseret kristendom med ønsket om at kunne institutionalisere godheden og kærligheden. Ikke alt, hvad der begynder godt, ender godt.
Svært regnestykke
Det fascinerende ved den europæiske historie er den måde, som hensigt og virkninger fordrejes på gennem tiden. Mange ideer, opfindelser, religioner og revolutioner opstår i konkrete situationer og stridigheder, men sætter så tilsigtet og utilsigtet gang i langvarige og nogle gange lavineagtige processer, som både kan have positive og frigørende effekter, men også resultere i undertrykkelse og udryddelser.
Det er ikke et let regnestykke at kortlægge religioners tilsigtede og utilsigtede effekter fra det religiøse budskab til dets materialisering i organisationer og præsteskaber for derefter at gøre regnskabet op med en bundlinje, der opvejer plusser og minusser.
Som Jacob og Frederik så træfsikkert skildrer, er der masser af eksempler på racisme, undertrykkelse, antisemitisme og forfølgelse, der er opstået og motiveret af kristendommen. Historien er et mareridt, vi først er ved at vågne fra, som det siges i Ulysses.
Men Jacob og Frederik begår en stor fejl ved at lade demokrati, frihed og retsstat begynde i 1700-tallet med aner i det gamle Rom og Hellas. Nutidens politiske pendant til romersk politik skal snarere findes i mafiøse klientsystemer eller Mussolinis fascisme. Det er primært kristendommen, der med sine værdier på godt og ondt skaber klangbunden for det moderne Vesten. Og hver gang vi søger tilbage til kilderne, f.eks. til en gudstjeneste, udfordres vi i vores selvretfærdighed og bedrevidenhed.

Christopher Arzrouni er debatredaktør ved Børsen, og Henrik Gade Jensen er projektleder ved CEPOS

