Vores religioner har svigtet os
Kristendom og islam har givet mennesket carte blanche til at drive rovdrift på Moder Jord. Det har hjulpet den globale klimakrise på vej. Men i disse år spirer en ny grøn vækkelse frem
Oversvømmet kirke i det nordøstlige Brasilien.

&raquo;Vores myter, religioner, filosofier og overbevisninger har svigtet os &hellip; Hvis vi skal overleve, har vi brug for en ny historie, en ny myte og en ny religion &hellip; Vi er nødt til at skabe en religion, der inkorporerer alle arter, og som etablerer naturen som hellig.&laquo;Ordene stammer fra amerikaneren Paul Watson, der er en af den radikale miljøaktivismes godfathers. Lad mig tilføje, at jeg er rørende enig med ham.En diabolsk kombination af et gargantuask overforbrug, en titanisk udledning af drivhusgasser og en fortsat skyhøj befolkningstilvækst gør, at vi i dag befinder os på en ensporet motorvej mod et økologisk ragnarok.Et populært filmtema er intergalaktiske aliens, der kommer til Jorden for at destruere alt liv. Den frygtelige sandhed er, at det på afgørende måder er et spejlbillede af os selv. Vi roser os gerne af en højtstående civilisation, men faktum er, at vi er den mest destruktive kulturform, der nogensinde har eksisteret på planeten.Økologisk er vi et regulært masseødelæggelsesvåben.Medskyldige religionerHvis man definerer et lands religion som den ideologi, der sætter dagsordenen i samfundet, så er der ikke tvivl om, at det er forbrug, penge og vækst, der er vor tids guder par excellence. Medfølelse, omtanke og ansvar har de fleste deponeret i en natsort kælder. Men også religion i traditionel forstand har lidt skibbrud.I folkekirken er det ikke de dødsensfarlige klimaforandringer eller det igangværende massemord på vilde dyr, der får præster op i det røde felt. Det er ægteskab mellem forelskede homoseksuelle og en forståelig tvivl om en afdød sektleders opstandelse.Mange muslimer er ikke bedre. Her er det karikaturtegninger af en for længst hedengangen profet, der kan få folk til at opføre sig som om, Armageddon er nær. Ikke at den globale klimakrise kan føre til menneskehedens undergang.Problemet er ikke blot en oprørende passivitet over for nogle af verdens allerstørste kalamiteter i dag. Problemet er tillige, at de dominerende religioner har et historisk medansvar for fremkomsten af miljøkrisen og klimaforandringerne, ja, for vort økologisk højproblematiske menneske- og natursyn i dag.Menneskets ødelæggelse af vild natur og overtagelse af jorden indledes for alvor med agerbrugsrevolutionen for 11.000 år siden. Det er det første store økologiske syndefald. Med Bibelens diktat om, at menneskene skal herske over dyrene, underlægge sig jorden og brede sig ud over den, får agerbrugets antropocentrisme en guddommelig legitimering.Men der sker mere end det.Religiøse tabuerI de jæger-samlerkulturer, der udgør langt størstedelen af vores historie, såvel som i tidlige agerbrugskulturer blev dele af naturen opfattet som bolig for guder og ånder. Derfor var de som regel genstand for respekt og beskyttelse.Men med Bibelen indtræffer en skelsættende dualisme mellem det guddommelige og verden. Ikke blot er skaberguden afgørende forskellig fra det skabte. Jesus siger som bekendt også: &raquo;Mit rige er ikke af denne verden.&laquo;De religiøse tabuer, der havde været knyttet til omgangen med verden, falder derfor bort. Den natur, der tidligere blev anset for at være fyldt med levende subjekter, der i større eller mindre grad skulle agtes, bliver efterhånden til et dødt objekt, der kan udnyttes 100 procent efter forgodtbefindende. Det er det andet store økologiske syndefald.Islam overtager på væsentlige områder disse forestillinger, og med den globale udbredelse af kristen og islamisk kultur bringes en udtalt antropocentrisme og dualisme mellem naturen og det guddommelige ud til alle verdenshjørner. I denne proces udryddes, marginaliseres eller konverteres et utal af naturorienterede indfødte folk verden over.Med den industrielle revolution bliver det imperiale menneske- og natursyn kombineret med opfindelsen af højeffektivt maskineri. Dertil kommer en omsiggribende kapitalisme og konsumerisme, og dermed sættes scenen efterhånden for en udnyttelse og voldtægt af Moder Jord uden fortilfælde i menneskehedens annaler. Det er det tredje store økologiske syndefald. Resten er historie.Grøn vækkelseAlt er imidlertid ikke mørke i dag. Faktisk er der lys forude på religionsfronten.Grøn religion og spiritualitet breder sig i disse år verden over. Det er blevet kaldt for en af de vigtigste religiøse innovationer i moderne tid.En international topforsker i fænomenet har optimistisk talt om, at religionerne er på vej ind i &raquo;deres økologiske fase&laquo;. I verdens største organisation for religionsforskning IAHR er nogle gået et skridt videre og har betegnet fænomenet som &raquo;den miljøaktivistiske vending i religionerne&laquo;.Overdrevet eller ej, så gør det sig gældende på flere fronter.For det første arbejder miljøbevidste tilhængere af bl.a. kristendom, islam, jødedom og buddhisme på at reformere deres religioner i økologisk retning. Dertil kommer, at en del af dem arbejder med naturbevarelsesprojekter og deltager i miljøaktivisme.For eksempel har en række religiøse ledere i Australien i 2014 rettet indtrængende fællesappeller til verdens ledere om at omlægge energiproduktionen i bæredygtig retning. Flere af dem har også deltaget i menneskeblokader.For det andet kan nævnes nyhedenske religioner, bl.a. Wicca, gudindedyrkelse, neoshamanisme og grupper, der forsøger at rekonstruere specifikke kulturers oldtidsreligioner, f.eks. neodruider og Forn Sidr. De fleste af dem mener, at naturen er fyldt med guder og væsner, og at det derfor også er en religiøs pligt at behandle naturen med respekt og tilbageholdenhed.Endelig skal fremhæves en vifte af spirituelle bevægelser og strømninger, for eksempel dybdeøkologi, der sætter alle levende væsner på lige fod; gaianisme, der opfatter Jorden som en levende organisme; radikale miljøgrupper, der prioriterer naturen over alt andet; og populærkultur centreret om film som Ringenes herre og Avatar.En grundpræmis i megen grøn religion og spiritualitet er, at klimakrisen har dybe rødder i vores antropocentriske verdenssyn og værdier. Og hvis udryddelsen af naturorienteret religion udgør en af de historiske hovedårsager til klimakrisens udvikling, kan en tilbagekomst af naturorienteret religion i dag måske blive en af hovednøglerne til dens afvikling.Uanset om man er enig i det eller ej, er det altafgørende at erkende, at det ikke er forbrug, penge og vækst, der er hellig. Det er tværtimod det, som denne uhellige treenighed systematisk lægger øde, nemlig naturen. Det skyldes ikke blot, at naturen er selve den gren, som vi sidder på, men også at egetræet, anemonen, pindsvinet, skovsøen, havørnen og alt muligt andet liv bør have ret til at eksistere for deres egen skyld.Andet er udtryk for et megalomant magtmisbrug og en utilgivelig artsegoisme og kynisme over for vores børn.Paradis er ikke i himlenTeknologiske løsninger er naturligvis vigtige, men ikke tilstrækkelige. En økocentrisk omvurdering af alle værdier er påkrævet. Dropper vi ikke forbrugsorgiet og vender tilbage til en lige så nøjsom levevis som vore oldeforældre, overlever vi næppe på længere sigt.Som vist er denne omvurdering allerede i gang &ndash; religion og spiritualitet, der sætter naturen i centrum, breder sig som ringe i vandet &ndash; selv om der er lang vej endnu.Den tidligere præsident for Sovjetunionen, Mikhail Gorbatjov, har sammenfattet vigtige elementer af den grønne vækkelse på denne vis:&raquo;Jeg tror på kosmos. Vi er alle forbundet med kosmos. Så naturen er min gud &hellip; Træerne er mine templer, og skovene er mine katedraler.&laquo;Medstifteren af miljøgruppen Earth First!, Dave Foreman, har udtrykt mange naturreligiøses holdning til naturen endnu mere elokvent: &raquo;Jeg prøver ikke at skaffe mig selv en plads i himlen, jeg er der allerede.&laquo;Jens André Herbener er adjunkt ved Syddansk Universitet og forfatter til den netop udkomne bog &rsquo;Naturen er hellig: Klimakatastrofe og religion&rsquo;
