Uværdigt af Information



 Er der en redaktør til stede på Information? Man bliver i tvivl, når man læser den ualmindeligt fejlbehæftede ’genanmeldelse’ af Jacob Holdts Amerikanske Billeder skrevet af Karen Syberg i Information den 12. september. Karen Syberg har ikke ulejliget sig med to sekunders research af den sidste tids kritiske dækning af Jacob Holdts bog i Weekendavisen.
Hun indleder sin anmeldelse med at påstå, at bloggeren Martin ’Kassler’ skulle have afsløret, at Charles Smith, som Jacob Holdt interviewer på side 16 i sin bog, ikke var 134 år gammel som gengivet i bogen. For det første hedder han Martin Kasler med et enkelt ’s’. For det andet var det slet ikke ham, der afslørede historien, men derimod journalist Johs Lynge i Weekendavisen. En googlesøgning kunne have hjulpet den stakkels skribent – eller den måskeeksisterende redaktør kunne have kommet hende til undsætning. Hverken-eller.
Karen Syberg går herefter videre til at påstå, at Amerikanske Billeder skulle være blevet solgt i 3,5 millioner eksemplarer i USA. Det er den ikke.
Så undskylder hun Jacob Holdts gengivelse af Charles Smiths løgnehistorie med, at alle jo var i god tro. Havde hun læst Johs Lynges artikel (og Jacob Holdts svar), ville hun aldrig have skrevet det: Jacob Holdt har i over 30 år kendt til, at Charles Smith var en løgnhals.
Han var altså ikke i god tro, da han genfortalte Charles Smiths røverhistorie år efter år i sine foredrag, i alle genudgivelser af sin bog, og på Louisiana. Igen må man spørge: Er Karen Sybergs anmeldelse blevet læst af nogen, inden den blev trykt?
Tænk engang: Karen Syberg nævner ikke kapitlet om Wounded Knee. Besynderligt.
Det var ellers dette kapitel, der startede afsløringerne om usandheder i bogen. Jacob Holdt indrømmede i Weekendavisen, at han aldrig var til stede i selve Wounded Knee. Der fløj altså ikke en eneste kugle over hans hoved, som han ellers påstår i bogen. Hvorfor nævner hun ikke det? Informations egen Anna von Sperling sagde ellers om dette: »Jeg synes da, at det er ærgerligt, at det var Weekendavisen og ikke os, der bragte historien.« Måske har Karen Syberg slet ikke læst om det? Måske har hendes redaktør heller ikke? Hvis vi altså antager, at en sådan findes.
Eksistens eller ej: Ingen af dem har bemærket, at Jacob Holdt også har indrømmet at have skrevet usandt i bogens afsluttende kapitel. Her omtaler Jacob Holdt den marxistiske borgerrettighedsforkæmper Popeye Jackson, der blev dræbt i San Francisco i 1975, som sin bedste ven.
Men som man har kunnet læse i Weekendavisen, så har Jacob Holdt siden indrømmet over for Martin Kasler (med ét ’s’), at den omtale var »noget af en tilsnigelse«. Han havde ikke noget nært forhold til Popeye Jackson.
Da sagen om Jacob Holdt begyndte at rulle, havde Information et valg: Man kunne enten vælge at hoppe med på Bent Blüdnikows kampvogn og sammen – som en flok lalleglade tinsoldater – reducere historien til endnu et forudsigeligt slag i den evige kulturkamp, hvor research sjældent er ulejligheden værd, hvor facts er af sekundær betydning, og hvor alt er et spørgsmål om venner og fjender, fis og ballade. Eller man kunne vælge at lave seriøs journalistik.
Man valgte det første. Gid der havde været en redaktør til stede.
Søren Villemoes, vikarierende litteraturredaktør på Weekendavisen
Det var en beklagelig fejl, at vi krediterede Martin Kasler for Johs Lynges historie i Weekendavisen om Charlie Smith. Vi har bragt en rettelse i torsdagsavisen og rettet netversionen. Red.

