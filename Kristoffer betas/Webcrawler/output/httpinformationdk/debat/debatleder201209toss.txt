Tossernes tid



 Reaktionerne på en islamofobisk amerikansk video på 13 minutter er på sin vis opmuntrende for islams moderate politiske kræfter. Forløbet af antiamerikanske protester er, fraset de fire dræbte amerikanere i Benghazi (drab, der synes forårsaget af klodset politibrutalitet), relativt ublodigt og begrænset i omfang, også selv om protesterne i går spredtes til Yemen, Iran, Irak, Tunesien, Gaza, Afghanistan og Bangladesh.
Bortset fra Yemen, der er på randen af en borgerkrig, og hvor al-Qaeda stadig kan mobilisere de desperate, var der ingen steder tale om manifestationer, der kom i nærheden af protesterne mod Jyllands-Postens Muhammed-karikaturer i 2006, hvor mere end 300 mennesker mistede livet. I Teheran, der med forstæder tæller 15 millioner, mødte 500 forkølede personer op ved den schweiziske ambassade, der varetager USA’s diplomatiske gøremål. Hvilket også siger noget om præstestyrets popularitet i storbyen.
I Tunesien blev en salafist-demonstration omgående sendt hjem af politi med tåregas.
I Cairo fortsatte demonstrationer i går, politibiler blev sat i brand, og politiet afspærrede Garden City, hvor den amerikanske ambassade har adresse. Men ingen er blevet slået ihjel, og demonstranternes antal er minimalt målt med egyptisk protest-alen. I Libyens hovedstad Tripoli valgte parlamentet en moderat nationalist, Mustafa Abu Shagur, til ny premierminister foran en anden moderat, Mahmoud Jibril, samme dag som urolighederne i Benghazi var døet hen om morgenen.
De rasende islamister – salafisterne – har tabt politisk terræn i lande, der har gennemlevet ’Det Arabiske Forår’ – med Yemen som den undtagelse, der bekræfter reglen. Folk gider dem ikke. Det betyder ikke, at salafisterne er blevet pacificeret, tværtimod. De er velorganiserede, finansieret af rigmænd i Golfen og dygtige til at tage deres mere moderate trosfæller som politiske gidsler – således skulle der gå næsten to døgn, før Mohamed Morsi i går under et EU-besøg i Bruxelles bekvemmede sig til at kalde drabene i Benghazi for ’uacceptable’.
Morsis moderorganisation, Det Muslimske Broderskab, er i dag sponsor for ’raseriets fredag’ mod den islamofobiske fim (og dermed USA) – der dog blev annonceret som ’fredelig’. Heller ikke Afghanistans karikatur af en præsident, Hamid Karzai, kunne finde ord til fordømmelse af drabene i Benghazi.
At Egypten og Afghanistan holdes økonomisk kørende af USA anfægter ikke de to statsmænd, når de presses af islams ekstreme højrefløj. Af de nye muslimske ledere var den tunesiske præsident, Moncef Marzouki, ene om at fylde bukserne ud med sin klare fordømmelse af ’en terrorhandling’.
Anledningen til denne nye muslimsk-vestlige krise er sigende for, hvor lidt der skal til for at skabe panik. Den ’film’, Muslimernes uskyld, som de 13 minutter på YouTube er trailer for, har få, om nogen, overhovedet set.
Og instruktøren, ’Sam Bacile’, der blev præsenteret som ’israelsk jøde’, er en egyptisk koptisk kristen, Na-koula Bassely Nakoula, med kontakt til det USA’s evangeliske højre og militante anti-muslimske kredse. Ifølge en medvirkende i filmen var der ingen ’Muhammed’ på rollelisten – navnet er dubbet på i efterproduktionen.
Traileren på engelsk blev lagt på YouTube i juni, uden reaktion. Først da den kom på arabisk og vist på en egyptisk fundamentalistisk tv-kanal, fik den en million hits på YouTube, der tilvejebragte underlaget for mobilisering af protester.
At de har opskræmt Det Hvide Hus nu, hvor det ellers lige gik så godt, fremgår af, at chefen for USA’s fælles militære generalstab, general Martin E. Dempsey, onsdag ringede til svovlprædikanten Terry Jones, kendt for koran-afbrændinger i 2010, og bad ham droppe sin støtte til videoen. Ifølge The New York Times vil Jones »overveje, da han ikke havde set hele videoen«.
Således kujonerer militante tosser og religiøse fantaster med nettet som våben statsmænd, generaler og den globale offentlighed. Næste mordofre kan blive uskyldige egyptiske koptere, der ikke når at forklare deres drabsmænd, at den koptiske kirke har fordømt videoen, før de er slagtede. Vanvittigt – men også et udtryk for, at tossernes tid trods alt er på retur.

