Europas tabte generation
Millioner af unge voksne står uden udsigt til arbejde. De, ikke gælden, er Europas egentlige krise og problem. For hvad sker der med en ungdom, der aldrig bliver indsluset i samfundet?


I begyndelsen af 1970&rsquo;erne udgav Milan Kundera en roman, som på dansk kom til at hedde Livet er et andet sted. Her læser vi om den unge digter Jaromil, som på grund af narcissisme, manglende talent og en mors kvælende omsorg i stadig højere grad kommer til at leve i en skinverden &ndash; eller en &rsquo;virtuel verden&rsquo;, som vi velsagtens ville kalde det i dag.For den unge digter ender det helt galt. En eksistens? Ja, måske nok. Men ikke et liv. Livet findes et andet sted.Jeg kom til at tænke på Jaromil (som på tjekkisk for øvrigt betyder &rsquo;den, som elsker foråret&rsquo;), da jeg for nylig så en statistik over, hvor mange unge, der i dag står uden arbejde i Europa. Rædselsvækkende tal. Jeg må anbefale studiet som pligtlæsning for alle, der stadig måtte hylle sig i den vildfarelse, at den europæiske krise handler om valuta, gæld, og hvem der skal betale hvad.De uønskede ungeI EU var der ved udgangen af 2012 næsten seks millioner arbejdsløse unge under 25 år. I Grækenland og Spanien står mere end hver anden uden arbejde, i Italien og Portugal er det hver tredje. Og udviklingen går i retning af stadig flere unge uden arbejde, mens de perioder, hvor de er arbejdsløse, bliver stadig længere.Hvornår kan perioden betegnes som permanent? Med alt, hvad dette indebærer? Mit gæt er, at det vil tage færre år, end vi måske er tilbøjelige til at tro. Hist og her tales der allerede om en tabt generation i Europa. Det er den slags, der vækker ubehagelige associationer. For første gang i meget lang tid vokser der unge mennesker op, om hvem vi allerede ved, at de kommer til at nøjes med en lavere levestandard end deres forældre. Jeg har italienske venner, hvis søn er arbejdsløs. Han er dimitteret kandidat i litteraturvidenskab fra universitetet i Venedig, men har nu på tredje år ikke kunnet finde nogen ansættelse. Trods eksamen kan han end ikke søge et vikariat som skolelærer, fordi han savner undervisningserfaring og anses for &rsquo;ukvalificeret&rsquo;. Til tilfældige manuelle daglejerjob betragtes han derimod som &rsquo;overkvalificeret&rsquo;. De italienske arbejdsgivere, og måske ikke kun dem, forekommer i denne henseende at være overdrevent mistroiske. Men måske ville personer med diplom bare forstyrre stemningen på arbejdspladsen.Skal man så fortsætte med at studere? Kan det virkelig være en overlevelsesstrategi?Ventetid på Hotel mamaLige for tiden bor litteraturmagisteren hjemme hos sine forældre i det, som på italiensk hedder Hotel mama, da han ikke har råd til egen lejlighed og derudover savner de materielle forudsætninger for at kunne stifte sin egen familie, idet han er tvunget til at bede sin far om lommepenge til mobilregningen, en biograftur eller en kop espresso.Så hvad fordriver han tiden med? Med at være på internettet på familiens pc. Dets virtuelle verden er flydt sammen med hans virkelige. Men mest af alt, så venter han. Meget andet findes der ikke at foretage sig end at drikke endnu en espresso med venner, som befinder sig i samme situation. Nogle af dem er begyndt at tage narkotika, mest for at fordrive tiden indtil opsvinget kommer. På en eller anden måde kan selv de, som ingen penge har, altid finde nogen til at betale for billige stoffer.Mentalt forkrøblet tilværelseForældrene har meget små muligheder for at hjælpe sønnen, samtidig med at de fuldt ud er klar over, hvilket dilemma han befinder sig i. Et ungt menneske uden arbejde, uden indkomst, uden egen bolig og uden muligheder for at stifte egen familie får jo ikke en chance for at blive voksen. I stedet indtræder der en art infantilisering, som gør det meget vanskeligt for den ramte at indse, at vi alle må tage ansvar for vores eget liv, fordi der ikke er andre, som kommer til at gøre det eller overhovedet kan gøre det, og at det ikke nytter noget at undskylde sin passivitet med, at man har et vanskeligt udgangspunkt. Livet har aldrig handlet om alles konkurrence på fair og lige vilkår.Derudover er arbejdsløshedens skinverden mentalt forkrøblende. Selvværdet stækkes, selvtilliden krymper. Det eneste, som vokser, er en opgivenhed, som så let bliver til bitterhed og aggression.Ej heller må vi glemme, at arbejdsløsheden kan være en streng tugtemester: Tabt tid kan kun sjældent kompenseres senere. Allerede nogle år uden arbejde kan gøre det umuligt på længere sigt at blive del af arbejdslivet, hvad enten det nu skyldes, at arbejdsgiverne aner uråd over sådanne tomrum i cv&rsquo;et, eller at det for den unge arbejdsløse allerede er blevet for sent at tilpasse sig de krav på disciplin, rutine, høflig optræden, indordnen sig og nøgternhed, som næsten alt erhvervsarbejde kræver.Samtidig kan det, som for individet kan blive en tragedie, for samfundet blive en trussel. Unge mennesker må socialiseres ind i samfundet, og intet bidrager til en sådan socialisering og indskoling som netop fast arbejde. Hvilken institution kunne alternativt påtage sig denne opgave i en tid, hvor kirken, enhedsskolen, almindelig værnepligt og måske end ikke familien gør det længere?At være arbejdsløs indebærer at være udelukket fra samfundet, men ofte også at miste interessen for det. Europas historie lærer os, hvor hurtigt arbejdsløse unge i politisk forstand kan blive en kritisk masse: Skridtene fra fabrikken til gaden kan være meget få. Det samme kan det fra parlamentet til gaden.Den europæiske gælds- og valutakrise er langt fra ovre, uanset at visse tegn kunne tyde på, at vi er ovre det værste. Men arbejdsløsheden lever sit eget liv, ude af takt med med prognoser og børskurser, og ILO (Den Internationale Arbejdsorganisation) forventer, at den i 2013 vil stige globalt, ikke mindst i Europa.Kunderas roman er både sædeskildring og samfundskritik. Men Jaromil er dog kun en enkelt skæbne, en privatpersons historie. Med det kan Europa leve. Men med millioner og atter millioner unge mennesker dømt til at føre den samme slags virtuelle liv, står der langt mere på spil.Richard Swartz er svensk forfatter og journalist.&copy; Richard Swartz og Information. Oversat af Niels Ivar Larsen
