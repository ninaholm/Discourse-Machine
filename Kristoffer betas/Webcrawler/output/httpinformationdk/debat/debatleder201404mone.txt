Money, money
LEDER


 
	Bid for bid har USA’s Højesteret bortgnavet den lovgivning, der sætter grænser for, hvor meget virksomheder, personer og organisationer kan yde i økonomisk støtte til politiske kandidater.

	Som det fremgik af Information i går, har en ny dom åbnet yderligere for sluserne. Med lidt smartness kan pengemænd nu give så meget, de vil, til hvor mange de finder det opportunt at hjælpe ind i et politisk embede.

	Bag pengevenligheden står Højesterets republikansk-konservative dommere, der i de fleste kontroversielle sager udgør et flertal på fem ud af ni.

	Watergate-skandalerne i 1970’erne afslørede så mange eksempler på stemmekøb, at Kongressen måtte sætte grænser for, hvor meget kandidater kan tage imod i kampagnebidrag. Republikanere – anført af senator og fhv. præsidentkandidat John McCain – var med i selvbeherskelsen.

	USA’s yderligtgående højrefløj har imidlertid markedsført doktrinen ’penge er lig med ytringsfrihed’. Forstået sådan, at forfatningens værn om ytringsfrihed tillige er et forbud mod lovgrænser for kampagnebidrag.

	Lidt efter lidt er denne doktrin blevet accepteret af Reagan-Bush-årenes politisk udnævnte forbundsdommere.

	Milliardærbrødrene David og Charles Koch har fra Kansas opbygget et petrokemisk imperium. Nu bruger de en pæn del af deres penge på støtte til den reaktionære Tea Party-bevægelse og støtte til højrerabiate republikanske kandidater til kongresvalget i november i år. Bliver kandidaterne valgt, er der ekstra gevinster i udsigt for den petrokemiske industri. Noget for noget. Ej heller Obama har holdt sig tilbage med at belønne sine sponsorer, f.eks. med ambassadørposter.

	Og inden man kløjs af forargelse over et USA, hvor alt er til fals, kan man kaste et blik over skulderen på et Danmark, hvor flere og flere penge bliver brugt på valgkampe, og hvor en bank nu er blevet hovedsponsor for et politisk parti.

