Saml trafikken i København



 Prisen på en enkeltbillet til bussen i København er under den borgerlige regering steget til 24 kroner. Hvis benzinpriserne havde fulgt prisen på kollektiv transport, ville en liter benzin i dag koste 39 kroner.
Debatten om priserne på kollektiv trafik i København er derfor helt berettiget. Debatten bør dog netop handle om, hvorfor priserne på kollektiv transport er steget så voldsomt, og hvordan udviklingen kan vendes — ikke kun hvorfor den tre måneder unge regering endnu ikke har rettet op på 10 års fejlslagen borgerlig trafikpolitik.
Billetterne er blandt andet blevet dyrere, fordi den kollektive transport er splittet i atomer, da VKO har ønsket at privatisere området. Konsekvensen af splittelsen er, at der over de sidste 10 år er sket en eksplosion i antallet af trafikselskaber i hovedstaden.
Det kræver mange ressourcer til dyr og besværlig koordination. Hvor vi tidligere havde få store aktører til at tage sig af trafikken i hovedstaden, har vi i dag DSB, DSB First, S-tog, Movia og Metroselskabet.
Hertil kommer endnu flere offentlige selskaber, som trafikselskaberne er afhængige af, for eksempel BaneDanmark, der sørger for, at DSB har skinner at køre deres tog på — som om at togdrift kan adskilles fra de skinner, toget kører på.
Styrk det kollektive
Som bestyrelsesmedlem i et af de mange trafikselskaber kender jeg det store og prisværdige arbejde, der gøres for at koordinere den kollektive trafik. Men koordinationen er dyr og besværlig, og endnu værre er det, at så mange selskaber gør det svært at hente stordriftsfordele.
Resultat er, at omkostningerne ved at drive bus og tog i hovedstaden er vokset. Hvem betaler regningen? Det gør københavnerne, når de springer på bussen eller toget. Københavnerne fortjener at opleve langt bedre sammenhæng mellem bus, tog og metro — og billigere billetpriser.
Det må derfor være den nye regerings opgave, at vise ny retning og styrke den kollektive trafik i København ved at samle trafikselskaberne — forhåbentlig også med lavere priser til følge.

