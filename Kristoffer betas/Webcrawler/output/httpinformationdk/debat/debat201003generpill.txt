Gener og piller er ikke svar på gåden om ADHD
Børn får piller mod ADHD, fordi lidelsen bliver betragtet som genetisk og medicinkrævende. Men det er højst en halv sandhed. Pillerne kan skabe livslang afhængighed og i værste fald forhindre barnets egen sunde udvikling
Alt for mange børn får medicin mod ADHD, fordi lidelsen betragtes som genetisk og medicinkrævende, skriver dagens kronikør.


 Alt for mange børn får medicin mod ADHD. For mange er medicinen i sig selv hverken tilstrækkelig behandling eller optimal behandling.
ADHD, altså Attention Deficit Hyperactivity Disorder, som tidligere blev kaldt DAMP, bliver i Danmark oftest anset som en medfødt genetisk lidelse, der kræver medicinsk behandling. Det skyldes formodentlig, at det danske referenceprogram for udredning og behandling af børn og unge med lidelsen, lægger sig op af den opfattelse. Det er der mange - og alvorlige - problemer i.
Referenceprogrammet er blevet til på initiativ fra Børne- og Ungdomspsykiatrisk Selskab i Danmark. Sundhedsstyrelsens hjemmeside refererer til programmet, og understreger dermed dets magtfulde rolle. Om årsagen til ADHD hedder det i programmet: »Ætiologien (årsagen, red.) til ADHD er multifaktoriel og endnu ikke fuldt klarlagt. Genetiske faktorer er dog de vigtigste, hvilket er fundet i både familie- adoptions- og tvillingeundersøgelser. (Forskeren) Faraone estimerer i en litteraturoversigt fra 2005, at genetiske faktorer er involveret i 77 procent af tilfældene, og at i hvert fald syv udvalgte gener er fundet associeret med ADHD«.
Om behandlingen af ADHD konkluderer programmet, at medicin er løsningen: »Børn som har ADHD i moderat til svær grad bør som første valg tilbydes farmakologisk behandling«.
Fagligt unuanceret
Programmets konklusioner lyder overbevisende, men går man forskningen efter i sømmene, så fremstår de fagligt unuancerede. For eksempel er den amerikanske genforsker Stephen Faraone, som referenceprogrammet henviser til, væsentligt mere forsigtig i sine udtalelser end forfatterne bag programmet. I artiklen, hvor Faraone giver sit genetiske estimat, skriver han også, at mange af forskningsresultaterne peger i forskellige retninger, og at man derfor ikke kan konkludere på dem.
Faraone synes over årene at tvivle mere og mere på de genetiske årsager til ADHD. To år efter udgivelsen af artiklen med det genetiske estimat, skriver han, at der er publiceret talrige studier, som påviser genetiske sammenhænge for dette og hint, men at det sjældent er lykkedes at gentage studierne og altså drage endelige konklusioner. I en anden artikel konkluderer han, at mange miljøbestemte risikofaktorer øger sandsynligheden for, at børn og unge udvikler ADHD. Alligevel holder forfatterne til det danske referenceprogram fast i, at generne er den vigtigste årsag til ADHD.
De gener, som måtte forårsage en række psykiske træk og lidelser, er aldrig fundet. Det betyder selvfølgelig ikke, at det genetiske er uden betydning. Men det må nærmere forstås som en medfødt mere uspecifik sårbarhed. Den psykologiske forskning og tankegang har i mange år været præget af en simpel og lineær idé om psykisk fejludvikling. Formlen har været: Sårbarhed + belastende psykisk miljø = psykisk lidelse.
Den slutning må i dag betragtes som forældet. Den er for forenklet til at kunne tage højde for kompleksiteten i forskellige menneskers forskellige måder at udvikle sig på. Menneskelig udvikling sker i et tæt og vekselvirkende forhold mellem det medfødte og det miljø, som barnet bevæger sig i. Det gælder også for udviklingen af ADHD.
Den onde cirkel
Et barn, der fødes som et sårbart barn vil ofte vække svære følelser hos sine forældre. Forældrene kan have vanskeligt ved at rumme barnet og hjælpe det med at falde til ro. Dét frustrerer barnet, og frustrationen nærer mere vanskelig adfærd. En ond cirkel er begyndt. Nogle børn reagerer ved at blive så ængstelige og urolige, at de bliver diagnosticeret med ADHD.
Barnet reagerer altså på omverden, og omverden reagerer på barnet i en cirkulær bevægelse, som gentager og ofte forstærker sig selv.
Det er en misforståelse at opfatte denne udviklingsmodel alene som en psykisk model. Den er også biologisk. Barnets erfaringer lagrer sig i hjernen, altså i barnets neurobiologi. Derfor giver det ikke mening at måle neurobiologiske forhold i hjernen hos ADHD-børn og udelukkende slutte, at forholdene er genetisk bestemt, for menneskers neurobiologi er en uadskillelig blanding af medfødte forhold og miljøbaserede forhold.
Men det danske ADHD-referenceprogram anvender ikke disse mere nutidige og komplicerede udviklingsmodeller. Ligesom det ikke i nogen videre grad anbefaler pædagogiske og terapeutiske behandlingsformer eller forholder sig tilstrækkeligt til, at forskningen i medicinsk behandling af børn og unge med ADHD er stærkt omdiskuteret. I stedet anbefaler referenceprogrammet entydigt, at børn og unge, der diagnosticeres med ADHD, medicineres med centralstimulerende medicin, f.eks. Ritalin.
Farlig medicin?
Blandt kritikerene af centralstimulerende medicin er den amerikanske psykiater og forsker i psykofarmaka Grace Jackson, der peger på, at medicinen forhindrer udviklingen af barnets hjerne: Et barn på f.eks. Ritalin vil ikke i tilstrækkelig grad modnes og rustes, så det kan fungere godt i verden. Samtidig ændrer centralstimulerende medicin ikke barnets psykiske struktur, altså den bagvedliggende dynamik, som nærer barnets ADHD-symptomer. Når barnet ikke får sin medicin, kommer symptomerne igen. Barnet og senere den unge og voksne kan risikere at skulle spise piller hele livet. Pointen er her, at ethvert barn - også et barn med ADHD-symptomer - gennem sin opvækst helst skal lære at forvalte sit følelsesliv gennem interaktion med omverdenen.
Når børn lever på centralstimulerende medicin, fratager man dem den mulighed. Retfærdigvis skal det nævnes, at nogle børn bliver nødt til at få centralstimulerende medicin til at begynde med, men det er halsløs gerning at medicinere uden at iværksætte pædagogiske og psykologiske foranstaltninger og forældrearbejde. Det er sidstnævnte indsatser, der lærer barnet at blive velfungerende i verden, påpeger Grace Jackson.
Stort marked for medicin
Spørgsmålet er selvfølgelig, hvorfor det - trods tvivl og forskning, der peger i andre retninger - er blevet almenopfattelsen, at ADHD er en medfødt genetisk betinget sygdom, som kræver medicinsk behandling.
Børneneurolog og forfatter til bogen The ADHD Fraud - How Psychiatry Makes 'Patients' of Normal Children, Fred Baughman, giver et bud, som flere andre eksperter er enige i: En del af forklaringen kan meget vel ligge hos medicinalselskaberne.
Salget af centralstimulerende medicin er på få år blevet en millionforretning. Ifølge Danmarks Apotekerforening udgjorde Ritalin i 2008 43 procent af børn og unges samlede forbrug af lægemidler til nervesystemet. Fra 2007 til 2008 steg de unges forbrug af Ritalin med 91 procent, mens børnenes forbrug steg med 56 procent. Altså på et enkelt år.
Omsætningen ved salg af Ritalin i Danmark er steget fra 1,48 millioner i 1991 til mere end 36 millioner kroner i 2006. Det er en stigning på 2.400 procent.
Medicinalindustrien er ikke direkte repræsenteret i gruppen bag det danske referenceprogram. Men flere af lægerne i arbejdsgruppen, har ifølge Lægemiddelstyrelsen tilladelse til at samarbejde med et eller flere af de medicinalselskaber, der producerer medicin til behandling af ADHD. Også ADHD-foreningen selv er i kontakt med industrien: Foreningens hjemmeside er sponsoreret af medicinalselskaberne Eli Lilly og Janssen-Cilag. Begge producerer medicin til behandling af ADHD.
Revision
Det danske referenceprogram står for at skulle revideres i år.
Revisionen bør tage tvivlen om årsagen til ADHD alvorligt. Ingen ved, om ADHD er en genetisk medfødt sygdom, som kræver medicin. Meget peger i retning af, at de miljørelaterede faktorer betyder lige så meget som generne.
Det giver god mening at tro på, at pædagogiske og psykologiske behandlingsmetoder på lang sigt kan hjælpe mange af børnene lige så godt eller bedre end medicinen. Medicinen er angiveligt til gavn for mange, men usikkerheden om dens langsigtede virkninger og bivirkninger bør inspirere til forsigtighed og brug af andre behandlinger.

Michael Kaster er specialist i klinisk psykologi, børnesagkyndig ved Statsforvaltningen, samt privatpraktiserende børne- og voksenpsykolog i København

