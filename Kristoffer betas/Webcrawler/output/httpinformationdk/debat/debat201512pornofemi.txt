Er porno feminismens rette kampplads?
Fair trade, naturlige bryster og realistiske pikke ligner en kæmpe sejr for pornoindustrien, men en meget tvivlsom strategi for den feministiske lejr i kampen mod patriarkatet


 I sidste uge blev jeg inviteret til at se feministisk porno. Invitationen kom på Facebook i en lukket gruppe ved navn ’Porn and cookie party’. Hmm … Interessant, pirrende, hvad vil min kæreste sige?
I invitationen til arrangementet (der er beslægtet med KVINFO’s ’Tabusalon’, som Information beskæftigede sig med i artiklen »Ikke kun blid sex med et laaaangt forspil …« den 5. december) stod der blandt andet, at man skulle se det som en filmaften eller en old school bogklub.
Straks var jeg mere rolig, nu lød det jo mere uskyldigt. Et akademisk alibi for at se porno, om man vil, og det vil jeg gerne.
Men jo længere jeg tænkte over det, jo flere billeder fik jeg i mit hoved – af Femø-lejr, hængepatter og halvfjerdserbuske. Altså ikke den slags naturfilm, jeg foretrækker. Det var det der lille ord med alle konnotationerne: feminisme.
Her skal jeg huske at pointere, at jeg er barn af en rødstrømpe og er opvokset i et venstreorienteret miljø med alt, hvad det indebærer af humaniora, Kvinde kend din krop og ligestillingsdebatter. Fra barnsben har jeg fået tudet ørerne fulde af, hvor taknemmelige min og kommende generationer bør være for 68’erne. Tak for børneinstitutioner, tak for kvindekampen, tak for velfærdssamfundet, tak for økologien, tak, tak, tak.
Ingen pooldreng
Nå, men jeg havde altså en klar forestilling om aftenens gæster. De ville være humaniorauddannede, de ville være iklædt islandske sweatere og klovnelignende rober fra Stine Goya, de ville bruge ord som ’antiessentialistisk’, ’diskursiv’, ’heteronormativ’ og ’kønnet’.
Jeg lyder fordomsfuld, men sandheden er, at jeg kender dem. Jeg er vokset op med dem, jeg har studeret med dem, jeg har kysset med dem.
Nej, min rigtige fordom i forhold til arrangementet gik snarere på aftenens hovedperson, den feministiske porno. Jeg tænkte: dårlig dramaturgi, kedelige og ufarlige feticher samt et væld af kropsbehåring hos ham, hun og hen. Jeg tænkte: low-budget, grynede billeder og dårlig lyd.
Til den korte side
Men jeg tog fejl, der var ikke en finger at sætte på produktionerne. Historierne om pooldrengen og pizzabuddet var fravalgt, men kvinderne var smukke og – til min store overraskelse – i mange tilfælde glatbarberede og med naturlige og spændstige bryster. På mange parametre lignede det til forveksling den gængse mainstreamporno, som jeg er vant til. Men der var forskel. Det var mere intimt og realistisk. Det var nemmere at identificere sig med skuespillerne, mændenes pikke var ikke urealistiske store – i virkeligheden var nogle af dem lidt til den korte side – og kvinderne så ud til at nyde det.
Det lignede rent faktisk den form for sex som helt ’normale’, heteronormative ciskønnede har.
Denne pornogenre bliver også kaldt for fair trade-porno. En henvisning til de gode og sunde betingelser, produktionen er blevet lavet under. Og det er jo rart at vide, at de medvirkende bliver behandlet ordentligt og får en fair hyre. Så er man blevet reduceret til politisk pornoforbruger, hvilket i starten altid er skønt. Det koster måske lidt mere, men produktet er til gengæld derefter. Så når min generation af feminister laver god porno, så hilser jeg det velkomment, men nok knap så meget på grund af den gode samvittighed og lidt mere, fordi det simpelthen er et godt produkt.
Diverse safter
Jeg er dog blevet lidt bekymret.
»Patriarkatet vælter jo ikke sig selv,« lød det i invitationen til ’Porn and cookie’-arrangementet. Og som Information har berettet, præsenterede en af arrangørerne pornotegnefilmen Dildoman, der blev vist under Tabusalon, som »et skønt symbol på, hvordan en våd, glad kusse kan tage livet af patriarkatet«.
Men hvis dette er feministernes hellige kamp mod patriarkatet, frygter jeg, at de er gået galt i byen. For det kan ikke vare længe, før kvindehaderne forstår at kopiere inderligheden og redigere cumshot’et ud.
I så fald er den feministiske porno en kæmpe sejr for pornoindustrien, men en meget tvivlsom strategi for den feministiske lejr på trods af alle de gode intentioner om mere diversitet og nedbrydning af tabuer. Er pornoen virkelig den rette kampplads, når man fortsat har problemer med ligeløn og lige muligheder på arbejdsmarkedet for kvinder?
I lighed med rødstrømpebevægelsen er den nyfeministiske bevægelse en revolution oppefra, hvor veluddannede ressourcestærke kvinder tager teten. Men hvor rødstrømperne lavede aktioner på togstationer, så man kunne komme ned ad trapperne med en barnevogn, startede børneinstitutioner og foretog ulovlige aborter, sidder den næste generation i et mørkt og lukket rum og teoretiserer over ægtheden af diverse safter.
De risikerer dermed at promovere mere og bedre porno til det patriarkat, de ønsker at fjerne. Fair trade-pornoen kommer til at fremstå som en akademisk øvelse for de få, alt imens den brede befolkning har brug for konkrete løsninger på ligestillingsproblematikken. En problematik, som arrangementer som ’Porn and cookie party’ og Tabusalon risikerer at negligere ved at tilgodese en lille skare af veluddannede hvide kvinder, som mangler lidt (kulturel) stimulans på en onsdag.
William Schou er studerende

