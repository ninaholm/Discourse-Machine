'Samfundsdebatten har lidt et uoverskueligt tab'
Han var dybt irriterende, leflede ikke og havde - lidt uforudset  en fantastisk kameratække. Med- og moddebattører giver deres skudsmål af Tøger Seidenfaden


 »Samfundsdebatten har lidt et uoverskueligt tab,« siger forfatter Carsten Jensen som det første, da Information ringer ham op om Politikens chefredaktørs død.
»Den debat, vi har og har haft i mange år, er præget af en helt fatal mangel på internationalt udsyn. Den er plaget af en nærsynethed og en smålighed, hvor de store moralske perspektiver helt er forsvundet. Det synes jeg, at han stod for,« siger Carsten Jensen.
Og så havde han et overraskende karaktertræk: »Når man ser ham, så var det lidt uforudset, men han havde en fantastisk kameratække og et livligt kropssprog,« siger Carsten Jensen.
Mistede overblik
Professor og samfundsdebattør Frederik Stjernfelt beskriver Tøger Seidenfaden som en art fransk intellektuel, der brugte sin akademiske baggrund og sit brede udsyn til at højne det almene debatniveau.
»Selv i sager, hvor man var radikalt uenig med ham, udgjorde han en gavnlig moddebattør. Han pressede en til at skærpe argumentationsniveauet,« siger Frederik Stjernfelt, der selv oplevede det med Muhammed-tegningerne. »Han havde en forståelig antipati mod Dansk Folkeparti, men den førte ham på gale veje i den sag. Han forstod karikaturkrisen som en særlig dansk sag og analyserede den, som om den havde specielt med dansk indvandrerpolitik at gøre, og der synes jeg, at han tabte sit internationale overblik, som ellers var hans adelsmærke,« siger Frederik Stjernfelt, der dog vil savne ham som en central socialliberal stemme.
Forhenværende udenrigsminister Uffe Ellemann-Jensen (V) fremhæver, at meningsmagere skal både udfordre og irritere, og det levede Tøger Seidenfaden op til.
»Han var konsistent i sine holdninger, og han leflede ikke. Han praktiserede den særlige form for frisind og tolerance, det kan være så vanskeligt at finde på det politiske livs yderfløje,« siger Uffe Ellemann-Jensen




