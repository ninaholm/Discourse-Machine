Mig, mig, mig og mig sætter gang i den hårde debat på nettet
Diskussionerne på de danske avishjemmesider, såvel som i andre online fora, kan ofte være meget hårde  og indimellem direkte ubehagelige. Det handler om selviscenesættelse, forklarer ekspert. To debatredaktører  har dog ikke noget imod den hårde tone, fordi den er med til at holde gang i debatten


 »Anders Fogh er en abe,« »Villy Søvndal er en ånds-amøbe« og »du er en forbenet og fanatisk kommunist« er blandt de benyttede udsagn på Internettets mange debatfora. Bølgerne går ofte højt, og den uformelle og til tider hårde tone, får nogle til at holde sig væk, mens det blot tænder andre endnu mere. Men de verbale søslag kan ikke undgås. For nettets debattører vil gå langt, for at vise andre hvem de er, forklarer professor i politisk kommunikation Jens Villiam Hoff fra Københavns Universitet
»Folk kan finde på at komme med de her hårde og direkte udtalelser, fordi det for dem ofte handler om, at de kan føle sig som en del af et eller andet fællesskab,« forklarer Jens Hoff, der har arbejdet med befolkningens brug af internettet.
Når debattørerne bruger timer og dage på at deltage i debatter, er det selvfølgelig fordi, at de har en generel interesse for emnet og at de gerne vil lære mere. Men det handler i høj grad også om identitetsskabelse. Specielt når kommentarerne begrænser sig til udsagn som f.eks. »Søren Espersen er en idiot«.
»De andre læsere får ikke noget ud af det, men det kan alligevel være brugbart nok for afsenderen. Det er det man specielt ser på Twitter, hvor det ikke handler om læringspræget dialog, men i meget højere grad om statements og selviscenesættelse,« forklarer Jens Hoff og påpeger, at folk ynder, at inderekte udtrykke, hvem de er, via debatten.
»Det er en identitetsopbygning i kraft af, at man går ind og støtter op om en bestemt sag på Facebook eller skriver på en politikers blog. Vi er konstant i gang med at definere og redefinere vores identitet. Og her spiller nettet en stor rolle.«
Hold gryden i kog
Information var den første danske avis, der tilbød læserne muligheden for at debattere direkte på avisens artikler på nettet. Hjemmesiden har i dag flere tusinde brugere. Et brugerniveau godt hjulpet på vej af en generel tendens i samfundet. Ifølge Danmarks Statistik benyttede kun ni  procent af befolkningen i 2003 nettet til at deltage i diskussionsgrupper og andre fora. Det tal blev tredoblet til 27 procent i 2008. En udvikling, som landets aviser ikke har kunnet ignorere.
På Politiken har de f.eks. netop oprettet en ny stilling som debatredaktør på hjemmesiden. Denne tjans varetages af Kenneth Lund, der godt kender til de hårde indlæg i debatten.
»Jeg ser ikke den hårde tone på debatten som noget større problem, for langt de fleste kommentatorer holder sig inden for vores retningslinjer,« fortæller han om debatten på hjemmesiden, der er begrænset til udvalgte artikler.
»Faktisk lægger debatsystemet op til korte og klare udsagn, fordi brugerne kun har 400 tegn til rådighed pr. indlæg. Nogle gange kan den kontante og direkte tone faktisk holde ekstra gang i debatten,« siger Kenneth Lund, der dog nogle gange må fjerne enkelte indlæg, når andre brugere klager over dem.
På Ekstra Bladet er debatten ofte hårdere end på andre avisers hjemmesider. Men også her ser redaktør på avisens debatside Nationen! Thomas Haarder det som en fordel.
»Det er Ekstra Bladets stil at bruge friskere sprog end andre sider, og det smitter jo af på debatten. Vi har brugere, som er glade for at ytre sig kort, ikke er bange for at bruge skarpe vendinger og desuden kan tåle at få røg fra andre. Jeg ser absolut denne her hårde tone, som en klar gevinst,« understreger Thomas Haarder der ansvarlig for siden, der har over 80.000 registrerede brugere.
»På vores side er debatten mere ærlig, end på andre sider, og det giver i høj grad noget ekstra, at de her indlæg kommer. Det bliver ikke pakket ind, og sådan skal det også være. Råt for usødet.«
Dem, der ikke debatterer, men blot læser med, synes også, at det er sjovere at læse indlæg fra folk, der er ærlige, siger Thomas Haarder.
»Hellere gå lidt over kanten end holde sig til de forsigtige vendinger,« lyder parolen på Ekstra Bladet.
Den direkte og kontante tone er noget, der følger med, når debatten flytter på nettet. For sådan er det, når det ikke kun er professorer, lektorer og kendisser, der får lov at skrive, hvad de mener, siger Jakob Lindaa Jensen, der selv er lektor og har skrevet ph.d.-afhandling om debat på nettet.
»Disse debatfora er alternative talerør til dem, der ikke kan komme frem ad de etablerede kanaler. Aviserne har jo f.eks. ofte nogle højst besynderlige kriterier for, hvilke indlæg de bringer. Folk med væsentlig forstand på ting og væsentlig indsigt bliver ofte ikke taget som kronikører, fordi man vil have nogen, der er kendte, også selv om de bare skriver noget, de har flikket sammen på to timer, og som de i øvrigt får en masse penge for. Det præger i hvert fald de store morgenaviser,« siger Jakob Lindaa og understreger:
»På nettet kan man sige hvad som helst. Anything goes - sådan er normen.«
Typer af debattører
Teknikeren
Debattøren som er meget interesseret i debatmetode, struktur og samtaleformer, og som gør mere ud af at pointere logiske fejlslutninger og inkonsekvens end at bibringe løsninger. Denne debattør er lidt som en skolelærer, som alle frygter, men hvis blotte tilstedeværelse har en skærpende effekt på de andre debattørers argumentation. Er ganske ofte sprogrøgtere, som laver meget få fejl. Teknikeren er en matematisk orienteret person, altid en mand, som først og fremmest ser sproget som et semantisk system. Han arbejder typisk selv inden for it-branchen; er programmør, systemplanlægger eller lignende. Han er single, for hvordan skulle han ellers få tid til at være så meget på nettet. Aldersmæssigt ligger han mellem 25 og 40, bor i de store byers forstæder og er eksotisk i sine mad­vaner.
Humoristen
Dette er en debattør, som er med, fordi det er sjovt. En spasmager som ynder at påpege morsomme fejl eller formuleringer i artikler og indlæg, og som gerne vender tingene på hovedet for at få en anderledes vinkling. Bringer ofte debatten ’off-topic’ med sine indlæg. Humoristen skøjter lidt politisk og følger oftest valgvinden. Han, for det er næsten altid en han, har et fast, teknisk præget job, som giver tid til at gå på nettet og følge med i lidt af hvert. Da han ikke bruger sit sproglige talent meget i sit arbejde udfoldes det i stedet på nettet. Han er mellem 30 og 50 og bor i  forstæderne. Hans mad- og tøjstil er dog ikke præget af humør. Vi taler om frikadeller, grøn salat og gamle cowboybukser.
Særinteressen
En glimtvis tilbagevendende debattør som besidder den særlige evne ikke at mene noget om alt – eller i al fald ikke ville dele alle holdninger med alle – og som følgelig kun kommer med indlæg i debatter inden for specifikke emner. Meget ofte er der tale om personer med en vis ekspertise inden for dette interessefelt, enten fagligt betinget eller grundet anden interesse, og de kan derfor ofte af andre debattører blive anvendt som ekspertvidner i
relaterede debatter. Er modsat humoristen meget opmærksom på at holde fokus i debatten. Der er her tale om personer med relativt lange, oftest naturvidenskabelige uddannelser; ingeniører, biologer mv., men der kan også snige sig en enkelt økonom eller jurist med i feltet. Også politisk er de forsigtige og ligger som oftest tæt på regeringsblokken, selv om nogle af dem kan være meget kritiske overfor bestemte politikker, som ligger inden for deres ekspertise. Da ekspertise tager tid at opbygge, er de ikke helt unge; oftest mellem 35 og 60. De bor over hele landet, men tit i de lidt større provinsbyer. De er også kræsne med deres mad, og når de går ud, er det på restauranter med god mad og vin.
Troll'en
The troll er ikke så meget en debattør, som det er en sabotør; en person som, oftest under falsk alias, plager enhver debat med grove og usaglige indlæg, personlige angreb på andre debattører, og deciderede ubehageligheder. En variant af troll’en er dem med særinteresser: En person, som bruger ganske meget tid, gerne på flere debatfora, på at dreje ethvert emne over på det særligt ønskede tema, for derefter at oversvømme debatten med grundløse beskyldninger og irrelevante indlæg, såkaldt ’flaming’. Trollen er ikke populær og bliver ganske ofte bortcensureret. Troll’en har ofte personlige problemer, og det skal gå ud over andre. Der er tale om personer, næsten altid mænd, med rigtig god tid; måske førtids- eller folkepensionister i hele aldersspekteret fra 25 til 70. Politisk er de lidt uberegnelige, men findes oftest langt ude på højrefløjen. De findes over hele landet, men bor oftest i de gamle arbejderkvarterer i storbyerne. De er til traditionel dansk mad; flæskesteg med brun sovs, sild og snaps
Kaffeklub-medlemmet
Kender de andre debattørers holdninger ud og ind. Debatterer i en jovial og sikker tone, hvor den ene debat tager den anden, så det enkelte emne let forsvinder i baggrunden. Det sociale aspekt ved debatten overstiger i høj grad muligheden for at overbevise andre debattører om, at man har ret. Er meget opmærksom på, at pli og den gode tone opretholdes. Normalt er langt de fleste deltagere i debatter på nettet mænd, men i kaffeklubberne er kvinderne godt med, hvilket rimer med, at der er flere kvinder end mænd, der har en Facebook-profil. Politisk befinder vi os i Bermuda-trekanten mellem Socialdemokraterne, de Radikale og SF – måske garneret med enkelte konservative af den centrumorienterede slags. Kaffeklubmedlemmerne er typisk mellem 30 og 50, har gode job fortrinsvis i den offentlige sektor, bor i storbyerne og går gerne ud og spiser sushi.
Avantgarde-agitatoren
En politisk overbevist fakkelbærer og bevidst insisterende idealist, som oftest befinder sig ude på de politiske fløje. Er som oftest ikke så forhippet på at få overvundet andre med sine argumenter, som med at træne sin egen argumentation gennem modspil med andre debattører. Skriver ofte meget lange og omhyggelige indlæg. De lange indlæg kræver tid, så den typiske agitator er studerende, medlem af en politisk ungdomsorganisation og typisk en mand. Han bor i en af universitetsbyerne og kan findes på byens pizza­barer, hvor han tanker op. Skal det være fint, tager han kæresten på bøfhus eller etnisk restaurant.
Sådan gjorde vi
I samarbejde med Information.dk's debat­redaktion og professor Jens Hoff fra Københavns Universitet har vi beskrevet internettets forskellige typer af debattører. De er delt op i disse seks grupper: Avantgarde-agitatoren, humoristen, teknikeren, kaffeklub-medlemmet, særinteressen og the troll.

