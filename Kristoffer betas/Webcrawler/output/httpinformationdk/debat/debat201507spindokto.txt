Spindoktor den ene dag, kritisk journalist den anden
Mediers troværdighed undergraves ikke kun af håndfaste fejltagelser – den svækkes hver gang journalister eller redaktører slækker på principperne om integritet i underholdningsværdiens navn


 Hvis man tror, at troværdighed og integritet er helt uantastelige principper i dansk journalistik, skal man lukke øjnene i disse dage, hvor TV 2 har hyret Bjarne Riis som fast Tour de France-kommentator. Bjarne Riis lukkede selv øjne, ører og hukommelse, da han ifølge sig selv ikke blev testet positivt – for senere at indrømme, at han tog EPO. Han så igennem fingre med brug af doping på sit CSC-hold og løj om det over for Anti Doping Danmark, hvis direktør, Michael Ask, skarpt har kritiseret TV 2’s beslutning om at hyre ham: »Vi synes, det er problematisk, at Bjarne Riis på den her måde får en platform, som han kan tale fra. Der er noget, der hedder påvirkning af kulturen. Jeg mener, at TV 2 har et ansvar,« siger Michael Ask.
TV 2 Sportens Tour de France-redaktør, John Jäger, mener ikke, at TV 2 har et sådant ansvar: »Hvis pointen er, at det er os i medierne, der har ansvaret for, at der ikke er doping i cykelsporten, så er jeg overhovedet ikke enig.« Goddag mand, økseskaft. Det handler ikke om medieansvar for doping, det handler om mediernes troværdighed og integritet. Man kan måske tilgive, at en ren underholdningskanal som TvDanmark i 2002 gjorde den bedrageridømte Kurt Thorsen til tv-stjerne fra Statsfængslet i Sdr. Omme. Ingen ville dog drømme om at hyre ham som ekspertkommentator i et bolig- og finansprogram. Mange medier har ignoreret den flere gange dømte Klaus Riskjær Petersens meritter og har i årenes løb flokkedes om ham og dyrket ham som en kendishelt. Grænserne flyder.
De udviskes også, når spindoktorer hurtigt får journalistiske nøglefunktioner. Det er sket før. På BT, DR og TV 2. Det er naturligvis hverken ulovligt eller nedværdigende at arbejde som spindoktor. Det er et job, som kan udøves med både ærlighed og professionalisme. Men det kræver total loyalitet over for arbejdsgiveren, hvad enten det er en minister, en virksomhed eller en interesseorganisation. Og det er langt fra den journalistik, som hollænderen Dick van Eyjk definerede som »en sandhedssøgende fortælling, der primært tjener borgerne«. Spindoktorer tjener deres arbejdsgivere. Hvis de vender tilbage til journalistikken, bør det ske trinvist og diskret.
Habilitet handler ikke kun om konkrete interessekonflikter, men i høj grad også om omverdenens tro på, at den er i orden. Forvaltningsloven og Retsplejeloven indeholder regler om inhabilitet. Der er intet odiøst i at være inhabil, og det handler ikke om den pågældendes hæderlighed. Reglerne om inhabilitet beskytter også den ansatte selv. »De sikrer nemlig, at den ansatte ikke kan blive pålagt at behandle en sag i tilfælde, hvor der foreligger omstændigheder, som – også over for omverdenen – kan rejse tvivl om den pågældendes upartiskhed,« som der står i KL’s og Danske Regioners brochure om ’God adfærd i det offentlige’.
Men mediernes adfærd reguleres ikke af Forvaltningsloven, selv om TV 2 NEWS måske burde have skelet til den, da man forleden ansatte Søren Lippert som nyhedsvært. Lippert har arbejdet for den nu tidligere forsvarsminister Nick Hækkerup de seneste fire år og gav selv i 2012 en beskrivelse af situationen, da han til fagbladet Journalisten i 2012 sagde: »Det afgørende er, at man ikke den ene dag kan være kritisk journalist og den anden dag spindoktor.« Det gælder også den anden vej! Jyllands-Postens chefredaktør, Jørn Mikkelsen, mener, at der bør være en betragtelig karensperiode og er »overrasket over, at man så problemfrit åbenbart kan skifte frem og tilbage som i det foreliggende tilfælde«.
TV 2 NEWS-redaktør Mette Østergaard afslører i sit svar til Journalisten et grundlæggende ukendskab til habilitetsprincippet: »Man skal først skyde os noget i skoene, hvis der kommer nogle problematiske eksempler, og ikke på forhånd.« Men hun tager fejl. Troværdighed undergraves ikke kun af håndfaste fejltagelser, den svækkes, hver gang journalister eller redaktører slækker på principperne om integritet og tror, at interessekonflikter kun er konkrete. Eller prioriterer salgbarhed og underholdningsværdi over journalistikken.
Lasse Jensen er mediejournalist. Klummen er udtryk for skribentens egen holdning

