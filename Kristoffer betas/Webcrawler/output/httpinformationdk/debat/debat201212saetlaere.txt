Sæt lærerne fri til at arbejde, Antorini
Christine Antorinis (S) bebudede folkeskolereform overser tilsyneladende folkeskolens faktiske problemer. En reform bygget på myter om, at lærerne bare kan undervise mere, og at skolen bliver bedre, uden at det koster en krone, vil slå fejl
Vi skal også fastholde målet om at sænke klassekvotienten, så der bliver tid og plads til hver enkelt elev, og vi skal sikre et godt undervisningsmiljø, både hvad angår fysiske og psykiske rammer, skriver dagens kronikører.


 Lidt længere skoledage med lidt mere bevægelse og en ekstra dosis af det praktisk-musiske. Krydderierne er anderledes, men opskriften omtrent lige så utilstrækkelig som VK-regeringens mantra om tests og generel mistillid til lærerne. Hvis den nye regering ikke svinger sig højere op i dagens udspil til en ny folkeskolereform, står vi igen over for en reform, der rykker lidt rundt på skolens indretning, men ikke styrker dens fundament.
Der er i høj grad brug for en folkeskolereform, for den danske folkeskole har alvorlige problemer, som vi på Christiansborg må tage ansvar for at løse. Det vil vi i Enhedslisten gerne være med til, men det skal ske på et oplyst grundlag og med en erkendelse af, at vi er nødt til at kigge på selve folkeskolens rammer og politikernes detailstyring. Først og fremmest skal to folkeskolemyter aflives: At lærerne bare kan undervise noget mere, end de allerede gør, og at skolen kan blive bedre med et trylleslag, uden at det vil koste en krone.
Myten om lærernes arbejdstid
Den mest sejlivede folkeskolemyte (måske lige bortset fra den om lange sommerferier) er, at lærerne underviser for lidt. Men reelt leverer danske folkeskolelærere 25 undervisningslektioner i løbet af en 37 timers arbejdsuge. Bruger en lærer blot i gennemsnit to minutters forberedelsestid pr. elev pr. lektion i en klasse med 20 elever, er der kun 14 timer tilovers – om året. De 14 timer skal dække både samarbejde med forældre, lærere og ledelse, sociale arrangementer for eleverne og faglig ajourføring.
Når regeringen og KL går benhårdt efter at presse flere undervisningstimer ud af lærerne, må man altså spørge sig selv: Hvad skal lærerne vælge fra? Den daglige forberedelse. At holde sig fagligt opdateret. Eller samarbejdet med forældre, psykologer og socialrådgivere? For os er svaret indlysende: Ingen af delene. Stik imod myten underviser lærerne allerede en stor del af deres arbejdstid. Hvis de skal undervise endnu mere, vil det forringe folkeskolen som helhed. Det er altså ikke her, en reform skal tage fat.
Langtfra den dyreste
En anden vedholdende myte, som ofte gengives af politikere, når de vil argumentere for at lave en bedre skole for færre penge, er, at Danmark har verdens dyreste folkeskole.
Beregninger viser imidlertid, at udgifterne til folkeskolens normalundervisning og den tilknyttede specialundervisning er faldet med 10,7 procent siden 2002. 285 folkeskoler er lukket siden 2000, og der er blevet 5.845 færre fuldtidsansatte lærere over de seneste tre år. Godt syv ud af 10 forældre vurderer, at de har mærket besparelser på deres barns skole i løbet af de seneste to år, og i knap hver tredje kommune lægges der op til forringelser af serviceniveauet på skoleområdet næste år.
Der er altså blevet væsentligt færre penge til den danske folkeskole over årene – og den er langtfra verdens dyreste. Allerede i 2010 var den danske folkeskole røget ned på en 6. plads over udgifter til indskoling og mellemtrin og helt ned på en 12. plads over udgifter til folkeskolens udskoling. Tallene fik daværende uddannelsesordfører Christine Antorini (S) til at kalde myten en løgn. Desværre ser det ikke ud til, at den lovede folkeskolereform vil gøre op med løgnen i praksis.
Benyt fakta, ikke fordomme
Den nye regering har siden valget overtaget myterne om lærernes undervisningstid og den dyre folkeskole, selv om de reelle tal i timer og kroner fortæller en anden historie. Regeringen er med andre ord i færd med at reformere folkeskolen på baggrund af fordomme frem for fakta.
Det vil slå fejl. For i virkelighedens verden kan man ikke fremtrylle mere undervisningstid og en bedre folkeskole uden også at hæve den økonomiske barre. Og hvad værre er: Det løser ikke et eneste af de helt reelle og alvorlige problemer, som folkeskolen tumler med i disse år.
Det er fakta, at elevernes faglige niveau falder, at elever med særlige behov får for lidt hjælp, og at klassekvotienten stiger. Det er fakta, at eleverne får færre undervisningstimer, og at danske lærere ligger i bunden i forhold til efteruddannelse sammenlignet med OECD-landene. Og det er fakta, at flere og flere elever forlader folkeskolen til fordel for private skoler. Ingen af disse udfordringer løses ved at forringe lærernes forberedelsestid eller alene ved at indrette folkeskolerne mere kreativt.
I Enhedslisten vil vi også gerne indrette folkeskolen, så der bliver bedre plads til elevernes forskelligheder, til mere bevægelse og til større fokus på det praktisk-musiske. Men hvis det skal lykkes, forudsætter det, at vi løser nogle af de grundlæggende problemer først. Det er ikke bare folkeskolens indretning, men selve dens rammer, vi skal rokke ved.
Gør det åbenlyse
Der var engang, hvor De Radikale havde tillid til lærerne, og hvor Socialdemokraterne og SF ville investere to milliarder kroner i folkeskolen, have to lærere i indskolingens klasser og et klasseloft på 24. Det er ideer, der rent faktisk kunne gøre en forskel for folkeskolen, men som desværre ser ud til at være fraværende i regeringens folkeskolereform.
Det er en skam. For netop større tillid til lærerne og bedre økonomiske rammer for folkeskolens undervisning burde være de vigtigste byggesten i en folkeskolereform. Vi skal helt sikkert sikre, at eleverne får flere undervisningstimer. Men det skal ske, uden at lærerne skal gå på kompromis med deres forberedelsestid. F.eks. er det nærliggende i stedet at skære på de mange bureaukratiske opgaver som nationale test og obligatoriske elevplaner. Så vil det i øvrigt, som sidegevinst, også kunne give nye job til nogle af de mange arbejdsløse lærere.
Vi skal også fastholde målet om at sænke klassekvotienten, så der bliver tid og plads til hver enkelt elev, og vi skal sikre et godt undervisningsmiljø, både hvad angår fysiske og psykiske rammer. Mere efteruddannelse skal sikre, at lærerne er rustede til de fag, de underviser i, og til at håndtere elever med særlige behov eller med dansk som andetsprog. Sidst, men ikke mindst, skal skolens demokratiske struktur forbedres, så elever, lærere og forældre selv får mere indflydelse på, hvordan deres lokale skoler indrettes.
Ikke for dyrt
Hver af disse ideer ville sikre grundlæggende forbedringer i elevernes og lærernes hverdag, hvis de kom med i en folkeskolereform – og i øvrigt være helt i tråd med regeringspartiernes tidligere holdninger.
Og hvis det er denne vej, regeringen vil, står Enhedslisten parat til at forhandle og samarbejde.
De løsninger, der bliver tilbage, når folkeskolemyterne er lagt i graven, er egentlig såre simple: Vi skal erkende, at smarte snuptagsløsninger fra Christiansborg ikke løser folkeskolens problemer – det gør skolens lærere bedst selv. Det kræver selvfølgelig et opgør med detailregulering, styring og kontrol fra Christiansborg, men hvis regeringen virkelig vil tage ansvar for folkeskolen, skal de give lærerne, eleverne og forældrene lov og sikre, at der er tid, plads og ressourcer til det.
Det lyder dyrt, vil nogen indvende. Og det er da rigtigt, at selv om vi kan spare penge på test og bureaukrati, og selv hvis vi nøjes med at tage fat i én udfordring ad gangen, så vil forbedringerne koste penge. Men en styrket folkeskole vil kaste gevinster af sig i mange, mange år fremover. Og det vil være guld værd – for os alle sammen.
 
Lars Dohn er folkeskoleordfører Enhedslisten og har været folkeskolelærer i over 30 år. Line Hjarsø er uddannelsespolitisk rådgiver hos Enhedslisten og tidligere formand for Lærerstuderendes Landskreds

