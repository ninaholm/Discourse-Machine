Stem da nej
Hvorfor man ikke behøver mobilisere sine positive energier for at sikre reaktionen et alibi
Prinsesse Margrethe i 1958 - det år hvor hun fyldte 18 år og officielt blev tronfølger.


 Siden 1953, da den nuværende Grundlov kom i hus, har Danmark haft behov for en ny Grundlov. En Grundlov i dette land er det muliges mulighed snarere end dets kunst og bærer siden 1849 præg af det tilbagestræbende. I bedste fald er der tale om en lovtekst, der højst tilgodeser den nutid, i hvilken den er blevet til. Fremtiden lader den ligge. Formodninger om eventuelle kommende behov interesserede ikke fædrene, der også dårligt kunne forudse det stadig mere omfattende europæiske fællesskab. Enhver med omløb i knolden kan sige sig selv at en Grundlov fra 1953, der lige akkurat dengang gik an, ikke er holdbar over 50 år senere. Jo slet ikke i betragtning af ting og sager, der som antydet er sket siden: øget internationalt samarbejde, menneskerettighedskonventionernes centrale placering, erfaringerne med folkeafstemningsinstituttet og selve den parlamentariske praksis. 
Det lå stadig de gamle i blodet i de tider at kongens person var forlenet med magt. Christian 9. og den 10. var fortsat den gængse borgerlige opfattelse af rigtige konger, der om end ikke blandede sig så meget mere, så dog forventede at blive hørt og have et ord at skulle have sagt, skønt selv overbeviste monarkister i deres stille sind kunne enes om at den nuværende monarks bedstefars intellektuelle kapacitet havde overskuelige grænser, og at Systemskiftet i 1901 endegyldigt havde defineret kongerollen. Påskekrisen i 1920 gjorde det ydermere klart at det ikke just var sagen, når kongen og hans dumme konservative venner blandede sig og udløste regeringskriser. Det gjaldt om at gøre majestæterne klart at regeringsformen var indskrænket monarkisk, hvilket på nudansk betyder at kongen ikke havde en skid at skulle have sagt og derfor heller ikke burde sige mere, end man bad ham om.
Alligevel opererer Grundloven af 1953 med en konge, der regerer og gør ved og ansætter og afskediger, samt underskriver samtlige love. Det fortælles at eksotiske tyrannier i Afrika har interesseret sig for den danske Grundlov med henblik på at gøre den til deres egen, eftersom man her havde en perfekt opskrift på et arveligt diktatur. Svenskerne kendte noget lignende, men lavede deres kongelov om, således at den praktisk afspejlede kongens opgave som kransekagepynt. Svenske politikere behøver ikke storke op på slottet for at danne regeringer eller spilde for megen tid i Statsrådet. 
Svær at lave om
Men den danske Grundlov er og forbliver uforandret, fordi den er så svær at lave om. Og fordi der for tiden, personificeret i folk der sidder på flertallet og mentalt befinder sig i 1953, ikke kan skabes et formelt forum for bare så meget som en debat om en grundlovsrevision. Blandt tosserierne i 53-teksten i tronfølgeloven, som er sidestillet med Grundloven, finder man så også den om drenges forrang for piger i arvefølgen til tronen. I sin tid i 53 fik man som feberredning fabrikeret en tronfølgelov, der gjorde det muligt for Frederik 9.s døtre at blive regent efter anciennitet med øjnene stift hæftet på den af pigerne, der omhyggeligt var uddannet til at overtage tronen efter Frederik, den ældste, Margrethe. Det var ellers ikke fordi der ligefrem svævede ligestillingsamoriner rundt i luften dengang, men udsigten til og tanken om at prins Knuds stamme kunne blive Danmarks overhoveder var i den grad umulig, at man trods alt hellere så et kvindemenneske på Dannebrogs kommandobro. Des-uden havde man erfaret at det jo var gået i Holland, og uden at landet var blevet opslugt af havet. Eller i hvert fald ikke af den grund. Og englænderne kunne også finde ud af det med Elisabeth - en mere strømlinet Victoria - som oven i købet var bedre begavet end sit usikre, begrænsede, stærkt stammende faderlige ophav, den sjette George. 
Dronning Ingrid menes dengang i 50'erne at have haft et ord at skulle have sagt i diskussionen om forrang for hendes døtre, hvilket vist medførte en dårlig stemning mellem kong Frederik og bror Knud, hvis virtuositeti bøvede bemærkninger var legendarisk. Én gang til for prins Knud, som man sagde.
Med Margrethes forvaltning af det høje embede befæstedes det danske monarki godt og grundigt. Fanden forstå hvorfor. Men den grad af usikker, halvhoven, genert hjælpeløshed kombineret med dronningens kunstneriske amatørisme, som ikke kan genere andre end dem der skal se på værkerne, samt hendes sproglige kvikheder ved nytårstalerne tiltalte den danske befolkning. Hun var både ophøjet fjern og hjælpeløst nær og turde udstille den øvrige formåen, som hun nu engang mønstrede, så ingen følte sig for underlegne. Desuden forstod hun ugebladenes betydning, lod dem komme ind i kredsen og lunede samtidig jordsmonnet angenemt for hofsnogene i pengeadelen. Margrethe skabte simpelthen en monarkiets magtbase og blev noget nær urørlig ved også at kokettere passende med det overjordiske, så dette segment både til højre og venstre også holdt hånden under hende. For at give populismen skålpundet gik hun med familien til damehåndbold med tv på, som hendes forældre gik til Fagenes Fest.
Synlig konservatisme
Hvad der manglede for at gøre billedet af et moderne monarki fuldkomment, og her skal man lægge mærke til anakronismen i udtrykket et moderne monarki - var den manglende formelle ligestilling i en ellers fløjtende ligegyldig arvegang. 
Her kan det være, som nogen hævder, at dronningen i virkeligheden er loren, med pigernes automatophøjelse i rækkefølgen. Et eller andet sted indser hun vel at et kongerige ikke lader sig opretholde uden en synlig konservatisme i konstruktionen. Det er i hvert fald KU's pointe, og man kan da give de unge gamlinge så meget ret at det er absurd at tale om ligestilling i et kongehus, hvor topfiguren er født og ikke valgt. Man kan derfor trygt stemme nej, hvis man er til kongehuse; et nej understreger institutionens konservative naturnødvendige natur. Men man kan afvise ændringen med desto større effekt i begrundelsen over for sig selv, og dem der gider spørge, såfremt man henviser til det slag narrefisse, flertallet lægger op til med denne fuldstændig ligegyldige tronfølgelovkorrektion, der endog ikke efter al sandsynlighed får aktualitet før om 20-30 år. Med et ja kan regeringen lægge enhver tale om grundlovsrevision endegyldigt på hylden, og andre kan skyde en hvid pind efter en diskussion af en egentlig og langt mere påkrævet og omfattende forfatningsreform. Er det virkelig for meget forlangt at stræbe efter at få en Grundlov, der frem for at afspejle 1953 og tiden før beskriver 2000-tallets politiske og institutionelle virkelighed?
En helt nødvendig ændring ville være at gøre det lidt nemmere at foretage grundlovsændringer. Ikke at det skal være nemt at lave om på statsfundamenterne, men heller ikke at det skal være noget nær umuligt. 
Et nej er ikke et nej til ligestilling mellem mænd og damer, det er noget vås. At man siger nej nu har ingen indflydelse på et eller andet sæt pattebørn der kommer til verden om et kvart århundrede. Et nej er et nej til den arrogance, Statsministeriet har udvist i sin primitive valgpropaganda, og et nej til at isolere tronfølgeloven fra den øvrige Grundlov med henblik på at alt skal være som det var og ikke engang behøver blive diskuteret. Så nemt skal det heller ikke være at slippe for ubehaget og besværet med at lave de nødvendige ændringer. Altså: Stem nej eller æd stemmesedlen.


