’Fokus på ofre kan give ensidig historieskrivning’
Dyrkelsen af ofre for totalitære regimer risikerer at fastholde Tyskland i en skurkerolle, mener historiker
Henrik Jensen


 
	Hvis EU vil fokusere på ofrene for de totalitære regimer, skal de samtidig huske udøverne, lyder det fra forfatter og historiker Henrik Jensen fra Roskilde Universitet.

	»Hvis man udpræget kommer til at fokusere på ofrene for de totalitære regimer, kan det godt gå hen og blive en lidt ensidig historie. Alle kan blive enige om, at det var synd for dem, det gik ud over, men hvordan det i realiteten implicerede hele den vestlige kultur på forvoldersiden, det glemmer vi,« siger Henrik Jensen. »Hvis man kunne finde en måde også at mindes kulturens iboende dæmoner, ville det være en brugbar begivenhed. Begivenheden bør ikke bare pege fingre ad Tyskland igen.«

– Hvad har den fælles erindringshistorie og Anden Verdenskrig betydet for den måde, landene omgås hinanden på i dag?

	»Den har betydet alt. Situationen i Grækenland viser, at offermentaliteten ligger lige for. Selv om grækerne i udpræget grad selv er skyld i den situation, de er havnet i, leder de efter nogen, de kan beskylde. Der er Tyskland velegnet, for Det Tredje Rige er ikke glemt.«

– Er det umuligt at vriste sig ud af skurkerollen, når man én gang har fået den?

	»Der er en tidsfaktor og nogle hjørner, der skal slibes, men det er nogle lange tidsfaktorer. Nu ligger Anden Verdenskrig 70 år tilbage, men den fylder stadig. Det betyder f.eks., at så snart Tyskland nærmer sig en uniform, løfter resten af verden øjenbrynene.«

– Ville Tysklands retorik være hårdere i dag, hvis de ikke havde deres bagage fra Anden Verdenskrig?

	»Givetvis. Man behøver bare at gå tilbage til perioden før Første Verdenskrig for at få et indblik i, hvor skarpt de kan spille politisk. Men rovdyrtænderne blev trukket ud efter den sidste krig.«

– Hvad betyder det for Europas fælles fremtid og fortælling, at den bliver set ud fra et offerperspektiv?

	»Offerfascinationen er et symptom på et Europa i nedadgående spiral. Sårene holdes åbne, hvilket blandt andet indebærer en evig påmindelse til Tyskland om, at vi husker, hvad de gjorde. Men EU’s paneuropæiske idé kræver, at man får konstrueret en europæisk historie, som er mere end summen af alle landenes historie. Så langt er vi ikke endnu.«

