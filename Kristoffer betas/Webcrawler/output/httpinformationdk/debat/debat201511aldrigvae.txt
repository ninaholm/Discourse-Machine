Aldrig har det været sådan her før
Byen, der aldrig er stille, er stille nu


 Aldrig nogensinde har jeg set Paris sådan en lørdag aften, som denne lørdag efter attentaterne. Jeg vandrer fra Hallerne ned mod Place République, har hørt, at man samles dér på trods af undtagelsestilstand, og vil også nå over til Canal Saint Martin, til Le Petit Cambodge og le Carillon, hvor så mange mennesker døde fredag. Sætte et lys. 
For blot en uge siden gik jeg i Paris' gader med min søster. Jeg viste hende,  hvordan Rue Montorgueil har forandret sig, man kunne knap komme frem i gaden i valget mellem Italiensk, fransk eller indisk mad og glade mennesker i aftenlyset. Nu sidder enkelte par på fortovscafeerne, mens tjenerne holder vagt. Hos slagteren, der har insisteret på at holde åben, kører de stegte kyllinger rundt og rundt, der plejer at være rift om dem. Bageren er lukket, halvdelen af restauranterne,  teatre og biografer, selv Eiffeltårnet og Disneyland er lukket. 
Paris er i sorg. Mit elskede Paris.
Vi var på landet, min søster og jeg, da det begyndte at tikke ind med de rædselsvækkende nyheder. Den 11. november deltog vi i fejringen af afslutningen af 1. verdenskrig. En lille bitte ceremoni på landsbyens plads. Robert, pensioneret politibetjent fra Paris, holdt stolt fanen i den grå morgen, mens borgmesteren lagde krans ved monumentet for de døde fra de to verdenskrige. De unge brandmænd stod vagt for den lille håndfuld landsbyboere, der var mødt op. Jeg betragtede deres slidte støvler og tænkte, hvor skrøbeligt det hele var.
Og så fredag. Vi skulle ellers se en film. Nu billederne på skærmen med blå blink, lyden af ambulancer, kommentatorernes forsøg på at forstå begivenhederne: Stade de France, eksplosioner, Le Petit Cambodge. Det var jo lige dér, jeg boede, da jeg blev skilt, i en tom lejlighed, hvor jeg oversatte Houellebecq og hentede mad i ”Le Cambodge”, de må have udvidet med en anden restaurant og nej, nej alle disse døde, åh nej, det er jo dér min venindes søn går ud sådan en lørdag aften.
Pigerne, mine steddøtre, hvor befinder de sig henne? Bataclan, hvor mange gange har mine sønner ikke været til koncert dér,  ”The Eagles of Death”,  måske er de til koncert? Med hjertet oppe i halsen går jeg i gang med at finde ud af, hvor de er henne alle sammen. Isnende besked fra én af sønnerne, ”ville være gået derhen, men havde ikke råd”. Jeg holder mandtal, der er ikke sket dem noget. Alle disse forældre, som lige nu prøver at gøre det, og ikke får svar.
Nu er jeg her, i Paris, har sat min søster af i lufthavnen, må finde ud af, hvordan der er, om byen kan rammes. Aldrig har det været sådan her før. Hallerne ligger døde hen, det store butikscenter, som plejer at vrimle en lørdag aften, er tyst. Ved denne tid om aftenen, hvor alle plejer at gå ud og tage sig en drink, er Paris øde som i den koldeste vinternat. I mange vinduer skimtes levende lys, folk holder sig inde. Hjemme. Sorg og frygt.
Jeg elsker, elsker, elsker Paris. Jeg kan mærke det langt ind i kroppen, som bare har lyst til at græde. Jeg har set byen under andre angreb, terror i stormagasiner, RER, og også den 7. januar i år. Livet gik videre. Nu er her så stille. Der er ikke mange mennesker på Place de la République, der er næsten flere kamerafolk og journalister end parisere. Folk kommer og går. På et lille skilt læser jeg ”Même pas peur”, ”Overhovedet ikke bange”. Det er det små børn siger, når de så alligevel er rigtig bange.
Jeg elsker, elsker, elsker også Paris, fordi man altid tænker videre. Taler videre. Det kan umuligt være tilfældigt, at et af attentaterne foregik på Boulevard Voltaire. Men i aften er der stille. Også foran le Petit Cambodge udføres efterterrorens nye ceremonier: Blomster, ord, lys. Folk fotograferer andagtsfuldt og sender billeder ud på nettet. Alle de blå blinklys er væk, de sårede behandles på hospitalerne rund om i byen, så mange mellem liv og død stadig.
Jeg er ikke troende og alligevel, selvfølgelig, beder jeg til den Gud, jeg ikke tror på, for at de unge overlever. Og at byen overlever. Al Paris' lystfulde munterhed, men også dens højrøvede intellektualisme, sarkasme og diskussionslyst. Jeg elsker Paris, fordi det er i denne by, jeg selv har lært at modstå vanviddet. Hvis ikke Paris kan tænke sig ud af vanviddet og igen danse, leve, drømme, er der bare ingen steder i verden, det kan lade sig gøre.
Tine Byrckel er forfatter og journalist og bor øst for Paris. Klummen er udtryk for skribentens egen holdning

