Kina og Vesten i ny kold krig?
Vesten må gøre mere for at forstå Kina som stormagt, mens Kinas ledelse må lære at forstå, at Kina skal være med fra starten, når nye globale regimer skal etableres. Ellers risikerer vi en ny kold krig om det rene ingenting
En af grundene til, at COP15 mislykkedes, var at USA's præsident Barack Obama ikke forstod at forhandle med Kinas premierminister Wen Jiabao ud fra, at Kina er en ny type stormagt, skriver dagens kronikør.

Klimatopmødet i København sidste år var endnu et skridt på vej mod en cementering af Kinas stormagtsstatus. Men efter det katastrofale slutspil har centrale aktører haft travlt med gensidige beskyldninger om årsagerne til mødets fiasko. Kina har fået på hattepulden for at være en modvillig spiller, som mest syntes interesseret i at lægge forhandlingerne døde.De kinesiske forhandleres adfærd har rod i århundreders selvvalgt isolation, som først er blevet brudt inden for de sidste 15-20 år. Mens omverdenen har ventet på, at det kinesiske regime skulle træde i karakter, har det selv været forhippet på at tilegne sig nødvendig indsigt, erfaring og kapacitet til at fungere som en ansvarlig magt på den globale scene.Kina formulerede i første omgang en konstruktivistisk udenrigspolitik baseret på grundprincipper som gensidig nytte og ikke-indblanden lande imellem. Vestlige aktører har til tider haft svært ved at acceptere principperne på grund af Kinas udemokratiske styreform og regimets undertrykkelse af menneskerettighederne. Selv Danmark har været på banen med kritik, sidst da statsminister Lars Løkke Rasmussen modtog besøg af Dalai Lama i 2009. Midt under klimatopmødet vred Kina armen om på den danske regering og fik en offentlig undskyldning for dette 'fejltrin' i form af en note verbale, som fastslog at Danmark er imod Tibets selvstændighed. Dette var en påmindelse om, at Kina ikke er en lam aktør men tværtimod i stand til at bruge sine muskler til - om nødvendigt - at tryne partnere. Skuffelsen i København skyldtes ikke Kina alene, men også at andre centrale aktører viste sig mere end uvillige. USA spillede fedtspil, og mens Vestlige aktører fokuserede på Kinas rolle, så glemte de, at USA var lige så stor en forhindring. Samtidig demonstrerede Kina, at globale løsninger ikke mere kan ske på de gamle stormagters præmisser. Kina må engageres konstruktivt i det globale magtspil, så landet hverken føler sig truet eller fristet til at lukke sig inde bag aggressiv nationalisme og økonomisk protektionisme eller alternativt til at regere verden i konkurrence med USA.Kina åbnede sig udadtilI århundreder var Riget i Midten en regional hegemon, som anså sig selv for verdens førende civilisation, der kunne leve i selvtilstrækkelig ophøjethed uden brug for resten af verden, blot der var fred med naboerne. Folkerepublikkens oprettelse i 1949 skabte grobund for en mere stabil politisk, økonomisk og social udvikling efter 100 års krig, men den virkelige samfundsomvæltning kom først i slutningen af 1970'erne, hvor dørene blev åbnet til resten af verden. Åbningen udfordrede regimet til at formulere en ny og mere troværdig international kurs. Men problemet var, at hverken regimet eller andre centrale aktører umiddelbart havde erfaring eller kapacitet til at håndtere den nye rolle. Da Kina sluttede sig til WTO i 2001, var det et modigt skridt, men det skete på WTO's præmisser, ikke på Kinas, og styrets kompromisvillighed afstedkom voldsom kritik i Kina. Klimaforhandlingerne måtte derfor ikke blive en gentagelse, fordi de repræsenterede Kinas første virkelige mulighed for at engagere sig ansvarligt i udformningen af et nyt globalt regime.Kinas hjemmearbejde ift. COP15 var i orden. Med premierminister Wen Jiabao i spidsen havde Kina udviklet et seriøst bud på en national klimapolitik, som i kombination med en række tiltag på energiområdet skulle sigte på en grøn transformation af Kinas økonomi og føre til en væsentlig reduktion af Kinas udslip af drivhusgasser uden at true vækstmulighederne. Det var allerede besluttet, at disse tiltag skulle gennemføres uanset udfaldet i København, fordi Kina skal være en 'grøn' stormagt!Kinas oplæg til forhandlingerne lå færdige på forhånd: Historiske emissioner skulle danne baggrund for en ny aftale. I perioden mellem 1750 og 2005 stod Kina således for kun 7.8 procent af de samlede globale udledninger, mens USA stod for 27.8 procent. Dernæst skulle der fokuseres påper capitaudledninger frem for på det enkelte lands samlede årlige udledning, hvor Kina allerede har overhalet USA. Kinas udledninger per enhed er fortsat mange gange lavere end USA's. Kina skulle endvidere bevare sin status som udviklingsland uden begrænsende udledningsmål, mens de udviklede lande selv må betale regningen for deres udledninger frem til nu. Endelig insisterede Kina på at forlænge Kyoto-protokollen, herunder princippet om differentierede forpligtigelser for rige og fattige lande, teknologioverførsel, finansiering o. lign. I udgangspunktet ville Kina have en juridisk bindende aftale baseret på disse principper, men var dog imod international monitorering af udviklingslandenes reduktionsmål.Frem mod topmødet var det klart, at Kina ville lægge sig i USA's baghjul. Hvis USA ville rykke, ville Kina følge med. Mens Obama havde svært ved at mobilisere opbakning på hjemmebanen, så var Kina klar.  Da Obama mødte den kinesiske ledelse i Beijing i november, var der ifølge sluterklæringen stor enighed om, at en ny klimaaftale skulle respektere de kinesiske krav. Da USA efterfølgende meldte sine klimamål ud, fulgte Kina trop få timer efter. Kina valgte dog at fokusere på reduktion af kulstofintensiteten i økonomien frem for absolutte reduktionsmål. Et smart træk som ville tillade fortsat økonomisk vækst uden alt for snærende CO2 mål.Så gik det galtSelvom klimatopmødet blev en fæl skuffelse, kom der en aftale i hus, men ikke den som verden havde ventet. Københavneraftalen var dog historisk, fordi den markerede, at FN-sporet havde spillet fallit.Kinas manøvrer på klimatopmødet er beskrevet andetsteds, men de er naturligvis stadig åbne for fortolkning. Umiddelbart efter mødet var en række vestlige kommentatorer ikke sene til at beskylde Kina for at have svigtet i København.  Som svar på den internationale kritik udtrykte Kina både forundring og vrede, og det officielle nyhedsbureau, Xinhua News, understregede i sin udlægning, at det var Premierminister Wen, der reddede stumperne i sidste øjeblik og fik aftalen i hus.Den kolde krig på erklæringer var skudt i gang, og USA og Kina synes at have været på kollisionskurs lige siden, selvom både Obama og Wen fandt aftalen acceptabel. Det interessante ved Kinas optræden i København var dog, at USA blev sat på plads, fordi man fandt Præsident Obamas mål for uambitiøse. I sidste instans prioriterede Kina egne interesser højest. Endelig fik Kina slået fast, at det er umuligt at trumfe internationale aftaler igennem uden at Kina har været med til at formulere dem.Til forhandlingsbordetPå det seneste har vestlige meningsdannere meldt sig på banen med mere nuancerede vurderinger. I et brev til The Guardian i slutningen af 2009, forsvarede den tidligere britiske Vice-premierminister, John Prescott, som var med til at forhandleKyoto-aftalen, den kinesiske position og bebrejdede USA for ikke at have fulgt spillets regler. 11. februar i år skrev den britiske erhvervsminister og vicepremierminister, Peter Mandelson, i New York Times, at der var en mangel på overensstemmelse mellem Vestens forventninger til Kina og Kinas egne forventninger til sin rolle på den globale scene. Mandelson pegede på, at det globale regime, som vi kender i dag, dvs. organisationer som IMF og Verdensbanken, stadig er 'Atlantiske' i deres indretning.Klimatopmødet gjorde det klart, at Kina ikke ønsker at deltage i et nyt 'Atlantisk' indrettet globalt klimaregime. Set i bagklogskabens lys var det manglen på retningslinjer for et fremtidigt klimaregime, som ikke er dikteret af Vesten, der kom til debat. De Vestlige lande må gøre mere for at forstå Kina som ny stormagt, inden det er for sent, mens Kinas ledelse må erkende, at Kina skal være med fra starten, når nye globale regimer skal etableres.Først og fremmest må Kina og USA til forhandlingsbordet igen. Det er ikke kun klima, der er på dagsordenen, men også emner som våbensalg til Taiwan, Dalai Lamas forestående besøg hos Obama, USAs økonomiske afhængighed af Kina, en mulig revaluering af den kinesiske valuta osv. Nogle kalder denne indretning for 'G2', og den vil ikke være en dårlig løsning for verden; klart bedre end en kold krig om varm luft.Jørgen Delman, professor i Kinastudier, Institut for Tværkulturelle og Regionale Studier, Københavns Universitet
