Hvor er de, Kina?



 Hvor er Ai Weiwei? Ordene er blevet til en kampagne, der flyder gennem internettet, skrives med graffiti på murene i Hongkong, gentages af kunstnere og skribenter, kæmper mod den mur af tavshed, der omgiver de kinesiske myndigheders tilbageholdelse af landets mest berømte kunstner.
I går var det 37 dage siden, nogen sidst havde set Ai Weiwei, og hans tilbageholdelse trådte ind i en ny fase. Indtil da  kunne den velvillige forklare kunstnerens fravær med en lov, der tillader kinesiske myndigheder at tilbageholde en mistænkt under 30 dages forundersøgelse, hvorefter en anklager ud fra undersøgelsen har syv dage til at udstede en formel arrestordre. Der er ikke kommet nogen ordre.
Allerede den 4. april, 24 timer efter Ai Weiweis anholdelse, brød politiet en af Kinas love ved ikke at have orienteret kunstnerens familie om hans skæbne. Familien har stadig ikke talt med ham.
På samme måde blev tildelingen af Nobelprisen til forfatteren og systemkritikeren Liu Xiaobo sidste år også hans skæbne: Han og hans kone Liu Xia har ikke haft kontakt med offentligheden siden  bortset fra fem minutters desperat chatnødråb fra Liu Xia til en ven den 17. februar.
Som med Liu Xia og Liu Xiaobo skrives halvdelen af Ai Weiweis historie i Vesten. Som øvrige kinesiske systemkritikere har de formuleret deres kritik i konstant dialog med en vestlig offentlighed med en glubende appetit på kinesiske dissidenter; de har været berømmet, distribueret og prisbelønnet i Vesten i en grad, som langt overgår deres kinesiske udbredelse, og de har været inspireret af vestlige demokratitanker og aktivismeidealer, som det i Kina har været dødsensfarligt at anvende mod regimets tabuer.
Nu, hvor de er i færd med at betale prisen, skal de ikke gøre det usynligt. Lad os blive enige om at stille spørgsmålet igen og igen og igen: Hvor er Liu Xia; hvor er Liu Xiaobo; og hvor er Ai Weiwei? Svaret vil vi høre fra deres egen mund.

