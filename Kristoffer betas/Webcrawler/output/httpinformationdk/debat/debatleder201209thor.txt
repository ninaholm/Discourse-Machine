Thorning uden holdning til Kina



 Kina er vigtig for dansk økonomi. Det kinesiske marked skaber muligheder for danske virksomheder. Kinesiske investeringer i Danmark kan skabe vækst og arbejdspladser. Det slog statsminister Helle Thorning-Schmidt (S) igen og igen fast under sit netop afsluttede besøg i Kina. Danmark og Kina er meget gode venner, proklamerede hun. Og døren er åbnet for et tættere samarbejde.
Det lyder lovende. Men begrænser statsministerens holdning til Kina sig til, hvilke økonomiske muligheder landet byder Danmark? Noget tyder på det. Både ved præsident Hu Jintaos besøg i København i juni og nu under sit eget i Kina sagde statsministeren, at »kineserne er ikke i tvivl om, hvad Danmark og danskerne mener« i forhold til Kina. Men hvordan kan de være andet end i tvivl, når statsministeren – i hvert fald over for pressen – ikke vil pege på, hvilke problemer hun mener, der eksisterer i det kinesiske samfund? Det er kinesernes eget bord, er hendes udmelding. Ej heller vil hun konkretisere sin holdning til korruptionen, magtmisbruget, fængslingen af dissidenter og censuren af medier. Hendes formuleringer omkring det kommunistiske etpartistyre er pakket ind i fløjl. Noget af det mest eksplosive, hun kan få sig selv til at sige, er, at »Kina er meget anderledes politisk indrettet end Danmark er«. Det er en konstatering af noget åbenlyst. Den indeholder ingen holdning.
Hvorfor er det så svært for statsministeren at sige, at det er uheldigt/beklageligt/foruroligende, at ingen politiske reformer har fundet sted i løbet af Hu Jintaos regeringsperiode? Eller at mediecensuren er blevet optrappet? Eller at grebet om menneskerettighedsadvokater er blevet strammet? Thorning mener ikke selv, at Kinas større magt har fået vestlige politiske ledere til at træde mere varsomt over for Kinas ledere. Men hvordan kan man tro andet, når hun ikke tør udtrykke en holdning?

