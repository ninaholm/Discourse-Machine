Se bare, hvor dygtige vi er!
Hvis ikke man kan være helt lykkelig, er andres ulykke ikke at foragte. Nu er svenskerne heldigvis kommet ned med nakken


 Vi har jo altid vidst, at svenskerne er næsten lige så fremmede som de lidt mere mørke fremmede. I hvert fald aparte. De spiser hotdogs med rejesalat, rådne fisk på dåse og er ikke medlemmer af NATO. De prædiker fred og sælger våben. Det er en kendt sag, at de ikke har humoristisk sans, og at de drikker hjemmebrændt sprut. I vores egen bevidsthed er vi dem voldsomt overlegne. Ikke bare i fodbold, hvor de ved en fejltagelse har fået en af verdens bedste fodboldspillere. Men Zlatan er ikke rigtig svensker, se bare på navnet.
Svenskerne er bedrevidende, politisk korrekte ud i det absurde. Ideen med at erstatte han og hun med hen er selvfølgelig svensk. Og lige for at sætte det hele på plads, så har de – i modsætning til os – i virkeligheden slet ikke ytringsfrihed, selv om de næste år kan fejre 250-året for verdens første pressefrihedslov. Sådan omkring 100 år før vi her nede i lavlandet begyndte at tænke på den slags.
Sidste uges tophistorie er naturligvis, at den svenske indvandrer- og flygtningepolitik pludselig gav bagslag. Nyhedsmedierne vil normalt betragte virkeligheden fra vidt forskellige synsvinkler. Heldigvis. Der er noget for enhver. Verden ser faktisk ret forskellig ud, alt efter hvilket medie man nu vælger. Det er ret mangfoldigt.
Men når det gælder Sverige, indtraf der tilsyneladende en slags sandhedens øjeblik for de fleste. (Naturligvis ikke for denne avis, der selvfølgelig er klogere og mere velovervejet end alle de andre). Sandhedens øjeblik var et næsten kollektivt, selvretfærdigt lettelsens suk: »Hvad sagde vi!« Det skete den 5. november.
Udsigten til, at den massive flygtningetilstrømning til Sverige bl.a. ville få de offentlige flygtningeudgifter til at overstige udgifterne til Sundhedsvæsenet hinsidan, fik den svenske regering til at råbe om hjælp og (måske) slå bremserne i. Den første reaktion i Danmark var en nyhedshistorie, der optrådte i samtlige medier. Nu vil der komme flere flygtninge til Danmark! Herhjemme kom debatten til at handle om, at det var svenskernes egen skyld. Anført af integrationsminister Inger Støjbergs udtalelse: »Svenskernes har selv bragt sig i den situation.«
Jyllands-Postens lederskribent konstaterede, at det svenske nedbrud var forudsigeligt, men måtte nødtvungent indrømme, at »situationen er for alvorlig til at være skadefro«.
Tonen i flere tv-interviews og debatter havde samme leje. En underliggende skadefryd. I dagene efter konkretiseret af flere indvandringsskeptiske politikere: Se bare, hvor dygtige vi er! Vi har i årevis med succes arbejdet på at skræmme flygtninge væk, og nu ødelægger svenskerne det hele. Vi har haft en valgkamp, hvor de to statsministerkandidater overgik hinanden i flygtninge-afskrækkelse.
I modsætning til svenskerne har vi så også ytringsfrihed. Derfor har vi – lyder mantraet – undgået racistiske attentater og ildspåsættelser, fordi aggressionerne er udlevet i den danske debat. Vi har dansk verbal vold, men det er trods alt bedre end den svenske, der nu har krævet menneskeliv. Underforstået: Hvis svenskerne havde været lige så frie som os, ville de dels have undgået så mange flygtninge, dels ville der slet ikke have været behov for vold. De er altså selv ude om det! (Her glemmer vi belejligt, at Sverige har en historisk tradition for også at rumme grupper af særdeles rabiate og voldelige folk på den alleryderste højrefløj).
Næ, svenskerne har fortjent de problemer, som vi i store træk lader som om, vi har undgået. I en artikel i Jyllands-Posten skrev journalist Mads Bonde Broberg, at Sverige er blevet et værdipolitisk modbillede til Danmark: »I udlændingepolitikken vil de store danske partier undgå ’svenske tilstande’. Svenske avisledere kalder Danmark et ’albueland’, der ikke vil hjælpe flygtninge.«
Hvis ikke man kan være helt lykkelig, er andres ulykke ikke at foragte. Nu er svenskerne heldigvis kommet ned med nakken. Og når vi banker dem i fodbold på lørdag, er retfærdigheden sket fyldest.
Lasse Jensen er mediejournalist. Klummen er udtryk for skribentens egen holdning

