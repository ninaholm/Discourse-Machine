Klimaramt
LEDER


 Som det kan læses i dagens reportage fra den amerikanske østkyst, er klimaforandringerne i dag en realitet, som med accelererende kraft vil ændre menneskets livsbetingelser fundamentalt. Med mindre, selvfølgelig, det lykkes i en ikke al for fjern fremtid at sætte en politisk stopper for den selvdestruktive kurs.
Status er imidlertid, at udledningerne af drivhusgasser lige nu slår alle rekorder, og kloden er ikke målt varmere end de seneste 12 måneder. Ifølge FN’s seneste synteserapport over klimaets tilstand har vi bevæget os ind i det værste af de fire opsatte scenarier for udviklingen i drivhusgasser, hvilket vil resultere i en temperaturstigning på mellem 3,7 og 4,8 graders opvarmning, hvis vi fortsætter som nu.
Og der investeres fortsat i olie og kul, som om det er en løgn, når FN’s klimapanel kalkulerer, at godt to tredjedele af alle forekomster af kul, olie og gas skal blive i undergrunden, hvis vi skal have en chance for at holde klodens temperaturstigninger på maksimum to grader celsius, som alle verdens lande rent faktisk er blevet enige om.
I dag begynder det 20. FN-klimatopmøde i Lima, Peru. Målet er ikke at nå en global klimaaftale i denne omgang, men at forberede at en sådan kan blive underskrevet ved næste års klimatopmøde i Paris. Det er derfor altafgørende, at der under dette års topmøde udvises en helt anden villighed end tidligere til at nå et fælles fodslag. Ikke mindst fra USA og de store udviklingslande som Kina, Indien og Brasilien. Det er i høj grad de lande, der afgør, om det bliver muligt at vende den igangværende udvikling.
Ender topmødet i samme fastlåste positioner som tidligere, bliver det derimod usandsynligt svært at tro på, at det nogensinde vil lykkes at nå en tilstrækkelig ambitiøs klimaaftale. Det er næsten ikke nødvendigt at sige, men der er vanvittigt meget på spil de kommende to uger i Peru.

