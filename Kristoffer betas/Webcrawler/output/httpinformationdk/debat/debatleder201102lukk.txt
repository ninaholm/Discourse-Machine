Det lukkede rums mysterium
»Fatal fejl«, »ubegribelig«, »undladelsessynd«, »stedmoderlig behandling«, »systematisk forglemmelse«.
Med sådanne beskrivelser af de faktiske forhold i Integrationsministeriet burde Birthe Rønn Hornbech (V) være den første til at iværksætte en undersøgelse... 


 »Fatal fejl«, »ubegribelig«, »undladelsessynd«, »stedmoderlig behandling«, »systematisk forglemmelse«.
Med sådanne beskrivelser af de faktiske forhold i Integrationsministeriet burde Birthe Rønn Hornbech (V) være den første til at iværksætte en undersøgelse. Især når de krasse skældsord kommer fra ministerens egen mund!
Birthe Rønn Hornbechs egne ord er de foreløbig stærkeste argumenter for, at der øjeblikkeligt bør nedsættes en uvildig undersøgelseskommission i sagen om Integrationsministeriets årelange, ulovlige afvisning af statsborgerskab til statsløse født her i landet.
Det ved juristen Birthe Rønn Hornbech selvfølgelig udmærket, og hun ved selvfølgelig også, at der umuligt kan være tale om en »undladelsessynd«, der har stået på i årevis.
Den offentlige forvaltning i dette land er baseret på grundighed og skriftlighed. Hvis en embedsmand møder problemer, skrives et notat, der bæres videre til en overordnet. I sidste instans når sagen ministerens bord. Vi har i denne sag desuden at gøre med embedsmænd, der kender konventionerne så indgående, at de har skrevet en håndbog om deres praktiske håndtering. Det er derfor helt usandsynligt, at der i denne sag er tale om »systematisk forglemmelse«.
Men i stedet for at tage konsekvensen af sin fordømmelse af eget ministerium forsøger Birthe Rønn Hornbech fortsat at få skandalen til at dø i dølgsmål.
Det så vi senest i går, hvor ministeren benyttede sin adgang til Politikens forside til at udbasunere, at samtlige de 460 statsløse nu kan få det statsborgerskab, de hele tiden har haft retskrav på.
Det eneste nye i Birthe Rønn Hornbechs melding var dog, at ministeriet nu vil sende et brev til ofrene for den ulovlige sagsbehandling.
Postarbejdet er da rosværdigt, men det tangerer det utilstedelige, når brevene får ministeren til at fremture med, at de statsløse nu får »en bedre behandling, end de ellers ville have fået«.
Hallo! Disse unge mennesker får alene, hvad de har krav på efter internationale konventioner, Danmark har tiltrådt. Måske mener ministeren, at alene det at efterleve reglerne på udlændingeområdet i sig selv er »en bedre behandling« end den sædvanlige praksis i ministeriet?
Når den sidste forurettede har fået sit statsborgerskab, vil Birthe Rønn Hornbech uden megen tvivl plædere for, at sagen er afsluttet. Det bør guderne og tilsvarende forvaltere af retfærdighed forbyde. For først nu skal det politiske ansvar placeres.
Foreløbig har ministeren konverteret en ministeriel redegørelse om sagen til et internt arbejdsdokument, skjult for offentligheden. Og i går lod hun forstå, at hun »desværre (tvivler) på, at vi får den opklaret«. Ergo skal vi altså ikke regne med, at der kommer noget som helst ud af Integrationsministeriets påståede bestræbelse på at undersøge sagen.
Stadig flere eksperterog kommentatorer trækker paralleller til Tamil-sagen, der førte til statsminister Poul Schlüters VK-regerings fald i 1993. Lighederne er da også slående:
Dengang var der tale om tamiler, der ulovligt blev nægtet et retskrav om familiesammenføring. Sagerne var for længst afsluttede og familierne sammenført, da sagen blev underlagt en dommerundersøgelse. Også dengang tørrede den konservative justitsminister Erik Ninn-Hansen ansvaret af på de yngste embedsmænd. Det samme gør Birthe Rønn Hornbech i dag, når hun kalder sagerne »stedmoderligt behandlet«.
I Tamil-sagen viste det sig, at embedsmændene havde handlet efter politisk ordre, og at de havde rapporteret loyalt og udtømmende ind til ministeren. Forskelle på de to skandaler skal også nævnes: Tamil-sagen blev indledt med en undersøgelse af Folketingets Ombudsmand. Det er ikke muligt i den verserende sag, da det formelt set er Folketinget, der i dag udsteder statsborgerskaber. Dermed er sagen uden for ombudsmandens revir, idet han kun har beføjelse til at kontrollere ministeriernes administration.
Ordningen blev pudsigtnok indført som en konsekvens af netop Tamil-sagen. Indtil da stod Justitsministeriet for både godkendelse af familiesammenføringer og statsborgerskaber.
Men den væsentligste forskel er, at der i dag ikke findes politisk flertal for at opklare denne sag. Nu har Socialdemokraterne med flere ugers pinlig forsinkelse endelig valgt at bakke op om en undersøgelse. Dermed kan Liberal Alliance også i denne sag afgøre regeringens skæbne.
For selvfølgelig er det noget vås, når Birthe Rønn Hornbech »desværre« tvivler på, at vi får sagen opklaret. Hendes erklæring minder mest af alt om det, der i kriminallitteraturen kaldes det lukkede rums mysterium. Når en forbrydelse er begået i et lukket rum, eksisterer gerningsvåbnet i rummet. Det er bare et spørgsmål om at finde det.
Lad os få adgang til det lukkede rum i Integrationsministeriet.

