Boko Haram er et skalkeskjul
Den islamiske oprørsbevægelse, Boko Haram, fremstilles som et vidnesbyrd om den voldelige islamismens fremfærd i Nigeria. Men i virkeligheden er den en brik i klaner og politikeres beskidte magtkamp


 I Nigeria er intet, hvad det ser ud til. Under den kaotiske overflade findes et netværk af forbundsfæller og gensidige forpligtelser, som ikke er synlige for udenforstående – ja, undertiden heller ikke for insidere.
Statslige pengemidler ’forsvinder’, folks loyalitet købes i stor stil, budgetter ribbes, og der deles i porten. Magten – den politiske og den økonomiske – er aldrig gennemsigtig.
Den forpligtelse over for myndigheder og arbejdsgivere, som en borger forventes at føle i en nationalstat, bliver i Nigeria overtrumfet af hensynet til venskaber, familieforbindelser og klanrelationer. I Nigeria vejer staten og dens institutioner ikke nær så tungt som de personlige tilhørsforhold. I Nigeria er staten ikke en agtet institution, der skal tjene alle borgere. Den er et skatkammer af magt og penge, som bliver brugt flittigt til at skabe relationer og personlige bånd.
Det er disse tilstande – snarere end den islamisk fundamentalismes fremmarch – man skal skele til, hvis man vil forstå baggrunden for, at to vestlige gidsler – englænderen Chris McManus og italieneren Franco Lamolinara, begge bygningsingeniører – blev dræbt under en forkludret en redningsaktion i sidste måned.
En gruppe, der kaldte sig al-Qaeda Hinsides Sahel, og som siges at være en del af af Boko Haram-bevægelsen, påtog sig ansvaret. Ifølge de nigerianske myndigheder var de krav, som gruppen fremsatte for at ville frigive gidslerne urealistiske ...
Medvind til Boko Haram
Boko Haram betyder: ’vestlig uddannelse er syndigt’ og er blevet den gængse betegnelse for gruppen med det lange navn: Jama’atu Ahlis Sunna Lidda’awati Wal-Jihad, som betyder: ’Gruppen, der er fast besluttet på udbrede Profetens lære og Jihad’.
Boko Haram voksede frem i 2002 som en fredelig, islamisk bevægelse, der lå helt på linje med regionens 200 år gamle tradition for muslimsk fundamentalisme. Den greb først til væbnet kamp og terroraktioner i 2009, efter at dens leder, Mohamed Yusuf, var blevet torteret til døde af politiet.
Torturscenerne blev filmet af politiet, og endte med at blive lækket, hvilket gav Boko Haram fantastisk medvind.
Bevægelsen krævede nu en islamisk stat i det nordlige Nigeria og gik til angreb på kristne kirker og politistationer. Angrebene var primitive og foregik som oftest ved hjælp af hjemmelavede bomber.
I dag har Boko Haram imidlertid professionaliseret sin praksis. Sidste år gennemførte bevægelsen bombardementer af politistationer og FN-hovedkvarteret i provinshovedstaden Abuja. Over hundrede mennesker ofrede sig som selvmordsbombere – et fænomen, der indtil da var ukendt i Nigeria. I Nigeria er lejesoldater ikke svære at finde, men normalt har man ikke kunnet betale folk for at dræbe sig selv. Det kræver enten et glødende engagement i sagen eller direkte hjernevask.
Ydermere betjener Boko Harams bombemænd sig nu af avancerede eksplosive anordninger, ligesom angrebet sidste år var det første, der var rettet direkte mod centrale statslige institutioner.
Den hårde kerne i Boko Haram vil tydeligvis gå langt for sit krav om en shariastat. Bevægelsen er godt organiseret, godt finansieret og nogle af dens agenter er uddannet i de våbenteknikker, som er blevet udviklet af modstandsbevægelserne i Afghanistan og Irak.
Taknemmelig syndebuk
I månederne efter FN-bombningen blev alle former for angreb tillagt Boko Haram. Mange af dem syntes imidlertid ikke at stemme overens med bevægelsens ideologiske målsætninger.
I november sidste år meldte Nigerias statslige sikkerhedstjeneste så, at den har identificeret fire kriminelle syndikater, der er begyndt at fremsætte erklæringer og trusler i Boko Harams navn.
En bombning af en kirke, som blev tillagt Boko Haram, viste sig at være gennemført af en lokal mand, som havde set sig gal på menigheden. Mindst én nordlig statguvernør har betalt Boko Haram at angribe sine rivaler. En tidligere højtstående nigeriansk regeringsembedsmand, siger, at det i Nordnigeria lige nu er gunstige tider for at gøre gamle regnskaber op eller rydde rivaler af vejen. Man kan altid gøre det i Boko Harams navn. Det garanterer, at ens trusler og krav udløser en god portion frygt.
Også Nigerias militær og sikkerhedstjenester profiterer af frygten for Boko Haram. Nigeria bruger en fjerdedel af sit budget på sikkerhed, og sikkerhedscheferne bliver hele tiden nødt til at finde nye anledninger, der kan berettige til, at pengestrømmen holdes flydende.
Mange af de nordlige motorveje er spækket med vejspærringer, hvilket giver politiet et påskud for at gennemføre noget, der bedst kan betegnes som landevejsrøveri. Det er meget svært at komme igennem en nigeriansk vejspærring uden en dashing – betaling – af politiet.
Disse beløb er dog pebernødder i forhold til udgifterne til hæren. Boko Haram har givet generalerne det bedste påskud for at til kræve øgede midler, siden militærstyrets forsvandt i 1999.
Politikere som bagmænd
Også politikere i Nordnigeria lukrerer på Boko Haram. De menes at have givet penge til og måske endda har overtaget ledelsen af oprørsgruppen.
I regionen har man taget ved at lære af Nigerdeltaet, hvis politikere har vist sig at være drevne ud i kunsten at manipulere de bander, der begår angreb mod olieinstallationer og kræver, at olieselskaberne skal gøre mere for de lokale samfund. Resultatet er, at den politisk magt har forskudt sig til Deltaet, og at Nigeria nu har en mand fra Deltaet som præsident.
Samme metoder må kunne bruges i det nordlige Nigeria, hvis politiske magt er svundet efter næsten 50 års dominans, synes de nordlige politikere at mene.
Og de almindelige nigerianere? Der er 150 millioner af dem, og over 60 procent er under 25 år. 90 procent af dem lever for under to dollars om dagen. Indtil de fatter håb om en bedre fremtid, er det let at undergrave deres loyalitet over for staten og nationens stabilitet, lov og orden.
 
Richard Dowden er engelsk journalist, Afrika-ekspert og direktør for Royal African Society
© African Arguments og Informationw

