Faktura-forskningens fallit



Følg pengene, lød opfordringen, da politikerne i det seneste årti ville presse forskerne til at bidrage mere til innovation og vækst i samfundet. Universiteterne skulle tage patent på deres opfindelser, og der var store politiske forventninger til, hvad de kunne tjene på at sælge dem til erhvervslivet. Nogle universiteter havde direkte mål i deres udviklingskontrakter med Videnskabsministeriet for, hvor store indtægter de skulle have på at sælge deres viden. Mantraet hed ‘Fra forskning til faktura’.Satsningen har længe været udskældt for at have en ødelæggende effekt på forskningen. Kortsigtet strategisk forskning er blevet opprioriteret på bekostning af grundforskning, hvor den egentlige innovation skal komme fra, har kritikken blandt andet lydt. Men nu står det klart, at den politiske satsning også står til dumpekarakter, når man bedømmer den ud fra sin egen logik: Pengene.På bundlinjen står der et stort rundt nul. Det er ikke lykkedes universiteterne at skabe et direkte overskud på at sælge deres viden til erhvervslivet. Det var politikerne, der havde urealistiske forventninger til, hvad universitetsopfindelser er værd. Stik imod hensigten har ‘Fra forskning til faktura’-politikken i stedet stået i vejen for vidensudvekslingen mellem universiteter og erhvervsliv, hvor den egentlig samfundsværdi ligger. Og den gør det den dag i dag. Eksempelvis bruger universiteterne stadig flere penge på at forhandle fordelingen af mulige fremtidige indtægter på opfindelser, end opfindelserne samlet set er værd.Lad det ikke blot være en opfordring til at fjerne de sidste rester af fakturapolitikken, som universiteterne slås med i dag. Lad det også være en advarsel om, hvad der kan ske, når politikerne blander sig i forskningen.
