Om identiteter
LEDER


Den islamiske verden har altid været offer for generaliseringer og stereotyper. Edward Said skrev om det i sin bog,Orientalisme, herboende muslimer oplever det hver dag, både fra modstandere og sympatisører, og i det jordskælv, Mellemøsten har befundet sig i i snart tre år, er argumentet blevet mere og mere udbredt:Det hele handler om religion, om sekterisk had, om stammebånd, som ligger langt, langt tilbage, og en logik og en iboende karakter, som vi ikke forstår og aldrig vil kunne forstå, men som vi måske nok har været medvirkende til at bringe i ubalance med kolonimagternes skalten og valten.Det er en fortolkning, der for så vidt er sympatisk nok i sin erkendelse af manglende indsigt og af Vestens ansvar for Mellemøstens problematiske grænsedragning.Men det er også ekstremt farligt, når man både i Vesten og mange steder i den arabiske verden i dag reducerer Mellemøstens opstande til et spørgsmål om etnicitet og religiøst tilhørsforhold. Når man så at sige gør konflikterne forudbestemte og dermed afskriver de legitime politiske krav og problemer, der ligger bag optøjerne, og reducerer dem til et spørgsmål om identitet. Og man dermed også fraskriver vores eget ansvar for, at tingene udvikler sig, som de gør med vores nutidige politik. »De varme lande er noget lort«, som et folkekært orkester engang sang.Regionens sammenvævede tæppe af grupper og interne magtbalancer kan være svært at gennemskue – for udefrakommende og endda for lokale. Men det er helt reelle politiske og sociale problemer og ubalancer, der skaber problemer, og i vid udstrækning også individer og magter med egennyttige interesser, der manipulerer dem.Den arabiske verden er ikke prædestineret til uro og konflikt, den er et resultat af reelle problemer. Som kan løses – ikke nemt eller hurtigt, men med nogenlunde den samme sans for retfærdighed, indflydelse og lighed, som gør sig gældende i alle livets andre forhold.
