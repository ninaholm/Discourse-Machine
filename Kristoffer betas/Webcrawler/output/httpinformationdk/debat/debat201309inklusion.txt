Inklusion går ud over sårbare børn



 
	Et nyt skoleår er skudt i gang, og målsætningen for politikerne er klar: Endnu 10.000 børn skal frem mod 2015 inkluderes i almindelige folkeskoleklasser i stedet for at gå på specialskoler.

	Vi er efterhånden mange, der har advaret regeringen om de uheldige konsekvenser ved denne politik, men inklusionen synes at være blevet politikernes korstog. Den skal tilsyneladende gennemføres, uanset hvor mange ofre, den medfører – der er jo penge at spare.

	Forældre og lærere er rådvilde over situationen for slet ikke at tale om de sårbare unge, der er de største ofre i denne sammenhæng. Det drejer sig eksempelvis om børn med autisme og ADHD, som ikke uden videre kan indordne sig under folkeskolens normer.

	Som skoleleder på Fjordskolen, hvor mange af eleverne lider af ADHD og lignende opmærksomhedsforstyrrelser, bliver jeg desværre alt for ofte kontaktet af forældre, der er dybt frustrerede over, at de ikke kan få hjælp til deres børn.

	På grund af inklusionen mistrives disse børn i folkeskolen, fordi de ikke forstår det sociale samspil med andre børn. Børn med opmærksomhedsforstyrrelser har brug for en særlig høj grad af struktur for at få hverdagen til at fungere – og det har folkeskolen ikke mulighed for at tilbyde. Jeg husker særligt ét hjerteskærende tilfælde, hvor en elev var på randen af selvmord på grund af mistrivsel, der senere viste sig at skyldes ubehandlet ADHD.

	Drop korstoget

	Inklusion er i teorien en smuk og sympatisk tanke, men den fungerer bare ikke i praksis, og det er på tide, at vores politikere indser det. Folkeskolen er ikke et behandlingssted, og lærerne bliver ikke behandlere af at komme på korte kurser.

	Desuden er det højst urimeligt at bede vores dygtige folkeskolelærere om at løfte de udsatte unge – som ofte har behandlingskrævende diagnoser – samtidig med, at de skal undervise, differentiere og udfordre de resterende 20 elever i klassen.

	Politikerne er nødt til at droppe deres korstog hurtigst muligt og begynde at tænke på børnenes ve og vel frem for økonomien. Der er ingen tvivl om, at det vil gavne vores samfund i sidste ende.

Ingvald á Kamarinum, Specialskoleleder på Fjordskolen i Holbæk

