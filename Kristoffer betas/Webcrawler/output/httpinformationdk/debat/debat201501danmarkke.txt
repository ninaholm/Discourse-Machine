Ikke det Danmark, jeg kender



 De ord, vi bruger, har betydning for vores opfattelse af virkeligheden. Når Bjarne Corydon (S) i P1’s program Ring til regeringen den 5. januar siger, at »den offentlige sektor skal moderniseres og effektiviseres«, fortæller han også, at det modsatte er gældende i dag. Kontrol, mistillid og resultatløn – Bjarne Corydon kommer til at gå over i historien som en af de helt store socialdemokrater.
Fra alle sider hører jeg negative fortællinger om den offentlige sektor, og mine kolleger og jeg møder ofte mistro til vores arbejdsindsats.
Når en politiker eller ’ekspert’ toner frem på fjernsynsskærmen og skal udtale sig om den offentlige sektor, så er det aldrig succeshistorierne, og alt det der kører bundsolidt dag efter dag, der nævnes.
På trods af, at jeg ved, at den herskende fortælling om den offentlige sektor og mine kolleger ikke er rigtig – på trods af, at jeg ved, at mine kolleger og jeg er superengagerede mennesker – ja, så kan jeg til tider næsten få skyldfølelse over at være offentligt ansat. Nu slukker jeg næsten pr. automatik for fjernsynet eller zapper hurtigt videre.
Problemet er, at al den snak om målen og vejen grundlæggende er et spørgsmål om, at der skal spares 20 milliarder i den offentlige sektor inden 2020. I stedet hedder fortællingen, at den offentlige sektor er tung og træg.
Ordene vil være anderledes, men grundlæggende har historiefortællingen samme formål, som da lærerne skulle ’normaliseres’ – fordækte besparelser og som resultat en forringet offentlig sektor.
Tillid og balance
Men vi kan ikke mere. Som eksempel er der i min kommune Albertslund ’forsvundet’ 77 fuldtidslærerstillinger siden 2009 – dette ud af en lærerstab på lidt over 300 lærere i kommunen i dag. Der er ikke bare skåret ind til benet, der er skåret ind i selve knoglen. Bjarne Corydon – du kan ikke klippe flere tæer og hugge flere hæle – de er allerede væk.
Man kan måle og veje alt det, man vil, men hvis bilen er misligholdt, fordi man ikke har ofret de penge, der skal til – så kommer den aldrig til at køre ordentligt igen.
Hvis vi sammen skal løfte den offentlige sektor, så kræver det engagerede og motiverede medarbejdere. Det kræver tillid under ansvar, og at der er en balance mellem mål og ressourcer.
Nikolaj Gunnarson, Albertslund

