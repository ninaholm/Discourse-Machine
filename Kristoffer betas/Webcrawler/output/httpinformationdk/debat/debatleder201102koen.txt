Køn på skemaet



 Lærere tror, at drenge er et problem. Derfor bliver de et problem. Sådan kan man kort oversætte lektor Jo Krøjers forskning i, hvordan lærere opfatter drenge som forstyrrende og piger som stille og flittige.
Endvidere viser en undersøgelse fra regeringens skolerejsehold, at lærerne anser knap en tredjedel af drengene som vanskelige eller problematiske.
Kønsstereotyperne trives i bedste velgående i den danske folkeskole. Og samtidig sakker drengene bagud i uddannelsessystemet: De får dårligere karakterer, læser dårligere og får mindre uddannelse end pigerne. Et problem, der har selv statsminister Lars Løkke Rasmussens (V) bevågenhed.
Og skolen skal vågne op. Mere fokus på kønsstereotyper kan bidrage til at gøre op med nogle af de fordomme, der trives om køn, og som er med til at skabe taberdrenge. For når den gode elev er den, der kan sidde stille, bliver drengene automatisk de dårlige elever.
Pædagoger og lærere var blandt dem, der gik foran i tresserne og halvfjerdsernes opgør med anti-autoritære strukturer og magtrelationerne blandt kønnene. Nu er den udbredte forestilling også blandt pædagoger og folkeskolelærere imidlertid, at køn ikke længere betyder noget. Vi har opnået ligestilling, og drenge skal have lov at være drenge, mens piger skal være piger.
Men der er brug for endnu et kønsopgør. Og der nytter det ikke noget, at lærerne, som formand Anders Bondo Christensen i Informations serie 'Hva' så drenge', fralægger sig ansvaret og skyder skylden på udefrakommende krav om mere boglighed. Her kan S og SF's nye forslag om fagkonsulenter, der skal støtte lærere og pædagoger i at nedbryde fastlåste kønsrollemønstre, være en kærkommen hjælp.
Men det er kun en start. Lærere og pædagoger må iføre sig de selvkritiske briller og se på, hvordan de er medskabere af en ny ulighed - ulighed mellem kønnene, hvor drengene er de store tabere.

