Moral på fodboldhjernen
Den seneste tids moralske oprustning i fodboldverdenen er gammel vin på nye flasker. Når det ene hold vræler over modspillernes hårde tacklinger, når det andet hold vræler over modstanderens filmeri, og når omverdenen bare vræler i al almindelighed, foregår det på skuldrene af de pædagogiske moralister, der siden fodboldens fødsel har talt deres skingre sag fra sidelinjen
Når FC Barcelona og Real Madrid tørner sammen, er der langt til mantraet om, at sport blot er en ædel leg.


 Den sidste måned har stået i etikkens tegn i den internationale topfodbold. Vi har fået forelæsninger om moral og pligt. Om hvad man bør gøre, og hvad man for alt i verden ikke bør gøre. Vi har hørt ord og begreber som værdighed og anstændighed. Den konkrete anledning har været de fire klassikermøder mellem de to spanske storklubber FC Barcelona og Real Madrid. Først kritiserede FC Barcelonas spillere Real-folkene for deres hårdhændede spil. For ikke at respektere deres modstandere. For arrogance. Dernæst anklagede Real Madrid catalanerne for skuespil, for at overdramatisere. Det var bare et nummer for tarveligt!
Det ene hold syntes, at det andet hold var umenneskeligt brutalt. Det andet hold syntes, at det ene hold opførte sig som en flok forsmåede pattebørn. Begge klubber kunne dog hurtigt blive enige om én ting: Modstanderen manglede moral!
Det samme mente omverdenen tilsyneladende. Real Madrid-træner José Mourinho fik læst og påskrevet af berømthederne Ottmar Hitzfeld, Guus Hiddink og Johan Cruyff  en gammelmandstrojka, som mente, at den kværulerende portugiser var et destruktivt element. Det samme mente Morten Olsen, der i øvrigt altid mener det samme som Cruyff.
Dette synspunkt  at modstanderen enten er en gemen snyder eller en voldsmand, og at det alt sammen er forfærdeligt forkasteligt  hviler på en særlig antagelse om, at sport først og fremmest skal være ærlig leg; et frirum fra hverdagens voksne trængsler. En ædel og oprigtig kappestrid med et underliggende ideal om fairness. Hvis ikke I bluffer, så stempler vi jer heller ikke på knæet.
Kostskoleamatørisme
Man pakker sin anfægtelse ind i en dramatisk fortælling om et forfald: Engang var alting anderledes. Engang, før de rå markedskræfter rasede og teknologien buldrede, var der ikke noget ydre formål med at dyrke sport. Dengang verden var i sort-hvid, spillede man, fordi man ikke kunne lade være. Man legede.
I dag er alting forandret. Elitesporten er i hænderne på glubske pengemænd og fordummende medier. På snylterne! De bedste atleter er blevet slaver af opmærksomheden. Køb og salg. Marked og pris. Mennesker er blevet til varer, der flyttes rundt alt efter udbud og efterspørgsel, og i kampens hede er det hele ikke meget bedre. Her er snyd og vold blevet de bærende elementer. Topsport er korrumperet og korrumperende.
Interessant nok er denne position lige så gammel som den moderne sport selv. Det var de selv samme argumenter, som 1800-tallets britiske aristokrater fremførte i deres kritik af den beskidte arbejderfodbold. Verden var kort og godt af lave.
I sidste halvdel af 1800-tallet blev fodbolden hvermandseje, og i løbet af 1880'erne begyndte flere klubber i Nordengland og Skotland at betale deres spillere små honorarer for ulejligheden. Aristokratiets ungdom så med væmmelse på pøblens udskejelser, men fra sommeren 1885 tillod det engelske fodboldforbund, at klubberne udbetalte en egentlig løn til spillere, der enten var »født i den pågældende by eller har boet inden for seks mil fra klubbens stadion i mindst to år.«
Trods forbeholdene var der tale om et slag i ansigtet på den rendyrkede kostskoleamatørisme. Fodbolden, der tidligere havde været et opbyggeligt tidsfordriv for de få indviede, og som oven i købet havde haft en opdragende effekt, var nu sat fri. Sport var blevet et arbejde.
Det antikke glansbillede
Så kunne man måske tro, at den kamp var ovre. Ikke på vilkår! I stedet fandt moralisterne deres egne små åndehuller, hvorfra de kunne opruste i ro og mag. De Olympiske Lege, f.eks. Her regerede Pierre de Coubertin. Den ranke baron, som drømte sig tilbage til privilegierne i sin barndoms Paris, og som til lejligheden støvede John Lockes Some Thoughts Concerning Education af. Der er som bekendt intet så godt som intellektuel rygdækning, og det filosofiske essay fra 1693, der taler om »en sund sjæl i et sundt legeme,« udgjorde det moralske skyts i en stadig hidsigere debat om sport, moral og opdragelse. Man blev et værdigere menneske af at snøre sportsskoene, prædikede Coubertin, der talte om behovet for et sportsevangelium.
Coubertins geni bestod i, at han ændrede amatørismens mål. Tidligere havde det været ønskeligt at holde verden udenfor, så man blandt ligemænd kunne dyrke ædel tvekamp. Men med Coubertin blev verden inviteret indenfor. Mennesket skulle skures rent. Sporten blev et pædagogisk projekt.
I den olympiske familie var den beskidte professionalisme forment adgang. Først i 1974 åbnede IOC for professionelle atleter i udvalgte konkurrencer, mens man endelig strøg ordet 'amatør' fra sit officielle charter. Helt frem til 1988 var visse sportsgrene dog forbeholdt de ædle amatører.
Man hyldede antikkens sportshelte; eller rettere et glansbillede af antikkens sportshelte. Man siede de gamle grækeres forkærlighed for gambling, snyd, vold, regionalchauvinisme, krigsforberedelser og pengegaver bort og stod tilbage med et tindrende klart ideal: Legen for legens egen skyld.
Samme holdning forsvarede de hjemlige fodboldbosser i størstedelen af det 20. århundred. 1. division var for amatører, og udlandsprofessionelle kunne godt holde nallerne fra vort landshold. Først i 1978 gav man op og indførte betalt fodbold, når det nu alligevel ikke kunne være anderledes. Men tankerne består, og idealet om kropskunst blandt gentleman lyser stadig klarere.
Moralske forbilleder?
Det første dilemma er dette: De fleste steder i Europa har den professionelle fodbold kunnet fejre 80-års-jubilæum, men en del af sportens tankegods er stadig hentet hos 1800-tallets åndsaristokrater.
Det andet dilemma er dette: Fodboldspillere er iscenesat som gladiatorer, der vil gøre alt for at vinde, men sanktioneres som pattebørn, der har stjålet fra kagedåsen.
Man hvad skal vi da sætte i stedet for denne nymoralisme? Det skinbarlige anarki og tøjlesløshed? Ingen regler? Lade ondskaben få frit spil? Måske endda en tilbagevenden til den voldelige calcio storico i renæssancens Firenze? Det er der næppe mange, der ønsker sig.
Men man kunne tage livet af forestillingen om den professionelle sportsudøver som et moralsk forbillede. Cristiano Ronaldo, Rafael Nadal og Usain Bolt er forbilleder for en generation af unge mennesker verden over. Ikke på grund af deres særlig dydige adfærd eller indsigt i verdens uretfærdighed, men fordi de har forfulgt og opnået en drøm. Fordi de er gode til at dyrke sport.
Det er banal, men elitesportsfolk er lige så forskellige som alle andre: snyderne, de retskafne, de farverige, de grå, de begavede og tosserne spiller på det samme græs. Derfor er det heldigt, at vi i centrum for det hele har en dommer, manden i sort med bemyndigelse til at håndhæve de regler, der nu engang gør sport til sport. At man spiller inden for linjerne. At man straffes for at sparke en modstander ned. Osv.
Frispark ej katolsk synd
Den slags tager sportens opmænd sig af, og det er i grunden en glimrende ordning, der lever fint uden det moralske heppekor. At begå et frispark er et lovbrud, der må sanktioneres. At begå et frispark er ikke en katolsk synd, selv om man efterhånden skulle tro det, når man kaster et blik på den moralske oprustning, der finder sted overalt i Europa i disse år.
I fransk fodbold har man den Nationale Etiske Komité. I Danmark har vi siden 2007 nydt godt af DBU's Etisk Udvalg med dets Etiske Kodeks, en slags fodboldens dekalog. 'Accepter, at du kan tabe en fodboldkamp. Og gør det med værdighed!' Det turde være tydeligt, at Mourinho ikke har læst med her.
I fransk fodbold blev Olympique Marseille-spilleren Taye Taiwo for nylig idømt en bøde på 150.000 kroner for efter en pokalsejr at istemme en anti-Paris Saint-Germain-sang. I Italien ventes myndighederne at indlede en tilsvarende sag mod AC Milan-stjernen Gennaro Gattuso. Hans forbrydelse? At synge med på curvaens smædesang om holdets tidligere træner Leonardo. Baron de Coubertin ville være stolt.

Asker Hedegaard Boye er journalist og idéhistoriker med speciale i moderne fodbold

