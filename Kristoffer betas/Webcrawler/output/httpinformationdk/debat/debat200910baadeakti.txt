Både aktivister og lovgivere truer brugen af civil ulydighed
De radikale aktivister vil udvise mere voldelig adfærd ved demonstrationer med de nye straftiltag fra politikerside. Men det er enhver borgers ret at protestere fredeligt mod uret. Forbilledet for civil ulydighed, Ghandi, bør vi huske, hvis vi vil gennemtvinge forandringer
I forbindelse med Ungdoms°©husets rydning kaster en aktivist med sten mod politiet.


 Der er god grund til at demonstrere mod politiske beslutninger eller mangel på samme. Indtil videre tyder meget på, at manglende og utilstrækkelige beslutninger omkring klimaindsatsen vil true resultatet af klimatopmødet i december.
Det skaber motivation for folkelige røster i form af fredelige, ikke-voldelige demonstrationer. Vort samfund er baseret på en lang række demokratiske værdier herunder vor ret til at demonstrere. Og så længe disse demonstrationer sker under principperne af 'civil ulydighed', kan de have en positiv effekt i form af at påvirke de politiske beslutninger.
At bryde igennem en politikæde, at kaste skyts mod politibiler, at agere truende, at skjule sin identitet osv., er et misbrug af begrebet 'civil ulydighed'.
Konsekvensen bliver, at fremtidens brug af dette værktøj i politisk arbejde besværliggøres og i værste fald umuliggøres. Moderne aktivister bør revidere deres midler og i højere grad fokusere på målet - nemlig politiske ændringer.
Civil ulydighed
Begrebet 'civil ulydighed' dækker over aktivt at bryde loven og regeringers tiltag uden at gribe til fysisk vold. Det er også indeholdt i begrebet, at udøveren af civil ulydighed står ved sine handlinger med sin personlige identitet og accepterer konsekvenser af sine handlinger i form af straf i henhold til de gældende love.
Ofte fremhæves Mahatma Gandhis kampagne mod det britiske kolonistyre som et klassisk eksempel på, at der fra ikke-magthavernes side kan skabes politiske forandringer uden brug af vold og hærværk. Gandhi var manden bag en organiseret ulydighedskampagne og boykot mod briterne i kampen for at opnå selvstyre i Indien. Mange af aktionerne i denne lydighedskampagne var baseret på 'passiv modstand', hvor demonstranter hverken hjælper eller gør modstand over for magthaveres forsøg på at opløse en blokade. Herhjemme oplever vi oftest civil ulydighed blive udøvet af Greenpeace-aktivister, der ved at klatre på bygninger m.v. besværliggør og passivt gør modstand mod en rydning af blokaden.
Men der er i forhold til ulydighedsbegrebet afgørende forskel på udøvelsen af modstand, alt efter om denne er voldelig eller ej.
Når eksempelvis danske præster giver husly til afviste asylansøgere, er der ligeledes tale om civil ulydighed, hvis disse givere af husly erkender deres handlinger. Man vælger at foretage en handling, der strider mod de gældende love, hvilket man er bevidst om, for i dette tilfælde at yde en næstekærlighed og skabe opmærksomhed på en social og humanitær problemstilling.
Misbrug af ulydighed
Modstanden mod rydningen af Ungdomshuset i København i 2007 var præget af voldelig optræden fra både demonstranter og ordensmagt, et udmærket eksempel på at principperne for at udøve civil ulydighed blev tilsidesat.
Der bliver i sådanne tilfælde mediefokuseret uforholdsmæssigt meget på midlerne frem for målene, og ingen har glæde af et sådan fokus. Det skulle da lige være de ansvarlige politikere, som fokus fjernes fra, når medierne fremviser stenkasterne unge frem for at dække den politiske og bagvedliggende virkelighed.
Vi oplevede også denne fokusdrejning i sidste måned under mediedækningen af aktionsgruppen Shut It Down's forsøg på at trænge ind på Amagerværket.
Der var gentagne opdateringer af nyheder om antal af demonstranter, om aggressive og truende aktivister, om at politiet nu måtte trække stavene osv. I Radioavisens dækning af aktionen var det således politiets talsmand, Flemming Steen Munch, der fik ørenlyd fremfor Shut It Down's talsmand, Tannie Nyboe.
Strammere lovgivning
En forudsigelig konsekvens af den voldelige udvikling under ellers fredelige, lovlige eller ulovlige demonstrationer er en strammere lovgivning og højere straffe for deltagelse i ikke-anmeldte demonstrationer.
Det danske samfunds reaktion på optrappende, voldelig adfærd ved demonstrationer her i landet kan gå en vej, nemlig i retning af modsvarende foranstaltninger i alle tre af vort samfunds magtdele; den lovgivende, den udøvende og den dømmende magt.
Startende med den sidste oplever vi 'hårdere' domme for deltagelse i demonstrationer, hvor der endnu sjældnere skeles til nødværgeretten.
Eksempelvis blev miljøorganisationen Greenpeace i 2005 dømt skyldig efter terrorloven. Der var her tale om aktivister, der udøvede civil ulydighed ved at klatre op og fæstne et banner på landbrugets hovedkvarter, Axelborg, i København i en fredelig protest mod genmodificerede fødevarer. Dommen kan opfattes som et hårdt slag mod mulighederne for politiske organisationers brug af civil ulydighed som aktionsform.
Konfliktoptrappende
For den udøvende magts vedkommende er der kun mulighed for at anvende flere ressourcer på forebyggelse og opløsning af demonstrationer, hvor midlerne til stadighed fremstår hårdere.
Og lovgivningsmæssigt er der ingen anden udvej end at vedtage strengere lovgivning. Regeringens indsats for højere straffe for deltagelse i ikke-anmeldte demonstrationer er derfor helt forventet. Aktivister af den voldelige og udemokratiske art vil forventeligt agere endnu mere voldeligt ved demonstrationer, som følge af en sådan konfliktoptrappende udmelding.
Selv om jeg ikke tilslutter mig tesen om, at højere straffe automatisk leder til mindre kriminalitet, er det påfaldende, hvor negativt regeringens forslag er blevet modtaget af enkelte af de grupper, der har proklameret aktioner under klimatopmødet i København i december i år, Cop15.
Eksempelvis har Climax udtrykt, at et sådan stramning af lovgivningen vil være et anslag mod udøvelsen af civil ulydighed. Det har Climax i princippet ret i.
Men kigger man nærmere på lovforslaget, er der forhold, som også udøvere af civil ulydighed burde være enige i. Nemlig i de forhold, hvor samfundet forsøger at ramme eller undgå de aktivister, der spiller såkaldt urent trav, det vil sige er voldelige og udøver hærværk.
Hvad der ikke kan accepteres, er højere straffe for deltagelse i ikke-anmeldte demonstrationer. Det er og bør være enhver borgers ret at udtrykke sine meninger over for eksempelvis lovgivere også ved at optræde - utildækket - ved en demonstration.
Regeringens nye proklamation vil derfor få vidtrækkende konsekvenser for helt almindelige mennesker, der vælger at bruge deres demokratiske ret til at demonstrere.
Regeringen lægger altså op til, at vort samfund skal udvikle sig i en retning, hvor den enkelte ikke besidder sin egen og liberale ret til for egen regning ytre sig mod det etablere. Det er en retning, vort samfund ikke kan tåle. Folkestyret er netop demokratisk ved, at vi alle har en røst, en ytringsfrihed og mulighed for aktivt at give udtryk for vore meninger. Så længe disse udtryksformer ikke er voldelige eller er baseret på at udøve hærværk, vil politikerne gøre samfundet en bjørnetjeneste ved at straffe folk for deltagelse i disse demokratiske processer.
Fortsæt i Gandhis ånd
Alle deltagere i demonstrationer har en etisk forpligtelse til at opfordre de andre til at optræde menneskeligt og fredeligt. Men det kan aldrig blive de enkelte deltageres ansvar og skyld, at nogle enkelte optræder ubønhørligt. Arrangører af demonstrationer bør også minde deltagerne om, at vold, hærværk og tilsløring af identitet er uforeneligt med principperne for demokratiske demonstrationer og udøvelse af civil ulydighed. Medierne har også et medansvar og en indflydelse. Fokusér på målet frem for midlet. Lyt efter budskaberne fra demonstrationen frem for at dække de enkelte ballademageres optøjer.
Mahatma Gandhi døde i 1948 og gjorde med sit virke civil ulydighed til en fremherskende demonstrationsform i resten af det 20. århundrede, der har gjort det muligt for mange efter ham at påvirke det politiske system uden at anvende vold.
Lad os forblive i Gandhis ånd og fortsætte vores kampagner for en bedre verden uden at skabe grundlag for politistatslignende tilstande. Brug civil ulydighed under Cop15 - hvis det er politiske forandringer, du ønsker.
Robert K. Schmidt er specialkonsulent i Banedanmark som leder af miljø- og energiafdelingen. Derudover freelance rådgiver for større virksomheder i konfrontationsforebyggende kommunikation

