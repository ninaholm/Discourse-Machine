Båndsløjfen om Ole Sohn



 Her tror man naivt, at der er nye ting i Sohn-sagen, der foranlediger Christian Jensen til 24. november helt åbenlyst at sige, at Ole Sohn klart lyver, så kun Villy Søvndal kan have tillid til ham.
Men OK, jeg har taget fejl: Jeg begynder med Jensens henvisninger til Berlingske, herfra bliver jeg ledt videre til Jyllands Posten, der henviser mig til TV2 og Politiken, der henviser til alle og sig selv. Det kører i en uendelig medie-båndsløjfe af hjemmestrikkede tolkninger.
Det viser sig, at hele forløbet kan koges ned til et citat af Ole Sohn fra TV 2 i oktober 2010: »jeg (satte) ind med at få lukket Terpo Tryk, Land og Folk og huset i Dronningens Tværgade«.
Nu kunne en anden stakkel mene, at enhver idiot — selv dem i pressen — burde kunne indse, at et så omfattende projekt, som at lukke et trykkeri og et dagblad og sælge en stor ejendom ikke kan gennemføres på hverken én dag eller én måned.
Men nej, i Politiken 22. november bliver det tolket til, at Sohn havde sagt, at, »han havde standset trafikken, så snart han opdagede den«. Og det brygger de andre medier så videre på eller laver deres egen tolkning.
Sohn har indrømmet, at han har udtrykt sig upræcist — og det har han! — og at hans udsagn fra TV2 kan mistolkes, hvilket det i den grad bliver.
Ikke altid løgn
Han har så selv gentaget sætningen med variationer, som det fremgår af Jensens leder. Disse variationer tolkes der så også videre på for at finde endnu et hår i suppen, som Sohn så kan hænges op på.
Inden længe er sagen vel bragt derhen, hvor Sohn er parat til at indrømme hvad som helst, ikke til SUKP’s forhørs-komité, men til de danske mediers ditto. Det, der begyndte som udmærkede motiv analyser af politikere, har nu også på Information udviklet sig til, at journalisterne simpelthen tager som udgangspunkt, at politikerne lyver.
Når Sohn siger, hans udsagn kan mistolkes eller er upræcise, ja, så slutter man uden videre, at Sohn dermed indrømmer, at han har løjet. Et særligt problem bliver så, at medierne slet ikke opdager, at deres tolkninger bliver til fordrejninger og selv let nærmer sig det løgnagtige.

