'I don't like Mondays'
De er vrede og forurettede. De skyder deres skolekammerater og lærere, og de fleste af dem afslutter massakren med at rette våbnet mod sig selv. 'College killer' er et fænomen. 'Psykopater' og 'sindssyge' lyder overskrifterne. Men hvorfor vælger unge massemordere deres skoler som gerningssted? Overser vi en skolekulturel betydning?
Ved skyderiet på Columbine High School i USA i 1999 blev 12 studerende og en lærer dræbt.


 "I don't like mondays," lød svaret, da den 16-årige Brenda Spencer fra England blev spurgt, hvorfor hun skød på lærere og elever. Året er 1979, og Bob Geldof udødeliggjorde ordene med hittet af samme navn. Siden har andre college killers gjort hende selskab. I maj 1999, på Columbine High School i USA skyder Eric Harris og Dylan Klebold 12 af deres gymnasiekammerater. I april 2007 på Virginia Polytechnic Institute i USA dræber Cho Seung-hui 32 studiekammerater. I november 2007 skyder18-årige finske Pekka-Eric Auvinen otte personer på Jokelaskolen -
Spørgsmålet er, om fænomenet er stigende? Det kan ikke afvises, at der er opstået et såkaldt copycat-effekt. Altså at en eksponering af fænomenet 'smitter' andre. Det er tydeligt, at gerningsmændene har inspireret hinanden, ikke mindst hvad angår scenografien med militaristiske opstillinger og æstetik. Cho fra Virginia Tech og Pekka-Eric fra Jokela Skolen, sender sågar hilsner til Columbine-morderne på deres efterladte netkorrespondancer. 
I college killer-sager giver medierne gerningsmændene diagnoser som 'gale', eller 'psykopatiske'. Det er relevant at inddrage personpsykologiske overvejelser og iagttagelser. Men hverken copycat-effekt eller persondiagnoser er tilstrækkelige årsagsforklaringer. Dertil er college killer-fænomenet for kompliceret. 
Hvis vi skal gøre os forhåbninger om at forhindre flere skolemordere, må vi se, hvordan det kommer så vidt i de konkrete sager. Det bliver relevant at supplere interessen for individets knuder med sagernes fælles sociale træk.
Massemorderne har f.eks. valgt deres skolekammerater som ofre. Det er næppe tilfældigt. Skole og uddannelsessteder fylder meget for de fleste børn og unge. Det er her, de tilbringer det meste af dagen i mange år. Det er her, de sættes i en formel social sammenhæng, hvor deres ligesindede er jævnaldrende i flok. Skole- og uddannelsesalderen er en særlig epoke i livet. Den udgør den tid i livet, hvor venner får mindst lige så stor betydning som familien. De jævnaldrende bliver de centrale personer i udvikling af det, man kan kalde for 'det horisontale sociale jeg'. Det jeg, som bliver til sammen med de jævnaldrende. I socialpsykologien kaldes disse centrale personer for 'de signifikante andre'. For den nyfødte er forældrene 'de signifikante andre', for skoleeleven er det vennerne. Børn og unge kan især hente stof og materiale til 'det horisontale sociale jeg' i skolemiljøet. Her skabes net af bekendtskaber. Her møder man forelskelser og gruppesamhørighed, hvis man da får lov. De unge skolemordere vælger netop et af de mest centrale ungdomssociale fællesskaber som gerningssted, og de har valgt at dræbe de mest centrale personer for deres adgang til en dynamisk, social udvikling - hvorfor?
Svaret kan måske hentes ved studier af et andet fælles træk ved sagerne: I omtrent alle offentligt kendte college killer-sager fortæller skole- og studiekammerater, at gerningsmændene har været, eller er, mobbede. De mobbede er uønskede hos deres egne. Børn og unge rammes derfor på deres livsfundament, når de holdes ude af gruppefællesskabet. Skolemorderne har dermed ikke noget særlig fast fundament at stå på, men de fik i døden, hvad de ikke fik i livet: Interesse.
'Det sker hele tiden'
Brooks Brown, en af de overlevende elever fra Columbine, har skrevet den meget omdiskuterede bog: The Truth Behind Death at Columbine. Her fokuserer Brooks netop på: the horrific teasing and bullying rampant at Columbine. Brooks beretter om forskellige episoder, hvor de to gerningsmænd provokeres af studiekammeraterne: 
"Jeg stod en dag og røg en cigaret (med Eric og Dylan - red.), da en flok fodboldspillere kom forbi. De råbte noget og smed en flaske, der smadrede tæt på Dylans fødder. Jeg blev godt gal, men Eric og Dylan reagerede ikke engang. 'Tag dig ikke af det mand' sagde Dylan, 'det sker hele tiden'."
På amerikanske websites er der heftige debatter om Columbine-massakren, og her bakker flere forhenværende studerende op om Brooks. Andre gør ikke. Men en støtte til Brooks' påstand kan hentes hos gerningsmændene selv. På den efterladte afskedsvideo fortæller Dylan Klebold, at helt tilbage fra hans tid i the Foothills Day Care Center, har han oplevet, at stuck-up-børnene afskyede ham. "Being shy didn't help", konstaterer han. "I'm going to kill you all". Bitterhed mod omgivelserne går også igen i replikkerne i Cho Seung-hui's afskedsvideo: "I am angry. I killed because people like me are mistreated every day. I did this to show society, push us and we will push back. ... All throughout my life, I was ridiculed, always beaten, always hated. Can you, society, truly blame me for what I do? Yes, you will - It was not a cry for attention, it was not a cry for help. It was a scream in sheer agony saying that if you can't pry your eyes open, if I can't do it through pacifism, if I can't show you through the displaying of intelligence, then I will do it with a bullet."
Med god forudanelse diskuterer Cho sit eftermæle og understreger, at hans gerninger ikke er et råb om hjælp. Også Pekka-Eric kommenterer et eventuelt eftermæle:
"You might ask yourself, why did I do this and what do I want. Well, most of you are too arrogant and closed-minded to understand ... You will properly say me that I am 'insane', 'crazy', 'psychopath', 'criminal' or crap like that. No,-I am just an animal, a human, an individual, a dissident."
Social hævn
Måske skal en skolemorders handlinger ikke ses som en gal mands løsrevne voldshandlinger, men forstås som social hævn og udvidede selvmord?
De gængse fortællinger om gerningsmændenes krøllede personligheder kendes også fra andre voldsomme begivenheder i det offentlige rum. Samme forklaringsdiskurser støder jeg på i studier af mobbesager herhjemme, hvor skoleelever går amok og kaster med møbler og tæver løs på deres plageånder. Udøveren gengives ofte efterfølgende som værende 'aggressiv', 'umoden', og 'uden empati'. Personen genkendes ikke som mobbeoffer, men beskrives i disse tilfælde som voldsmand. Eller også transformeres forklaringen om den voldsomme reaktion til årsagsforklaringen på mobning. "Han bliver mobbet, fordi han er aggressiv og umoden". Konsekvensen af mobning gøres dermed til årsagen til mobning, og offeret får skylden. I vores retsforståelse ligger skyld og straf i samme skuffe, og det står lige for at intervenere med udsmidning af skolen. 
Det påstås, at en skolekulturel dimension som mobning i skolemordersagerne ikke har stor betydning, for så ville vi have flere af den slags sager i vores skolesystem. Men er college killer-historierne i virkeligheden en mere ekstrem udgave af situationen i klasseværelset med mobbeofferet, der slår og kaster med stole? Ser vi en del college killer-handlinger i mikromålestok? 
Et kulturperspektiv på skolemorderhistorierne giver os en reel mulighed for at forebygge, i stedet for at sidde bange tilbage, når medierne gengiver brutale massemord. Et sted, hvor vi kan tage fat er, at udvikle mobbe-begrebet, så vi ikke fastlåses i en piktogram-forståelse af fænomenet og kun genkender den billedlige og synlige form for mobning som buksevand, sms-hån og tæv.
Stille ensomhed kan også være et udtryk for udstødelse, om ikke direkte, så angsten for den. Mobning handler mere om det relationelle, end om en given, konkret udtryksform. Vi kan ved samme lejlighed udfordre accepten af, at børn og unge trækker sig fra det sociale samspil med legitimeringer som, at "hun er underlig" - og lignende selvskylds betragtninger. 
I Go aften Danmark blev der sagt om Pekka-Eric fra Finland, at han levede i "selvvalgt social isolation". Man kan også spørge: Vælger (alle) ensomme børn og unge social isolation? Eller er social isolation titlen på det liv, nogle lever, efter at al kamp om accept i et lavtolerance-miljø er opgivet? 
Måske er de kendte skolemordere allerede en slags martyrer? På YouTube og MySpace er der mange unge, som tager afstand fra begivenhederne, men der er også enkelte sympatitilkendegivelser. "My idol", skriver én om finske Pekka-Eric. Om Cho fra Virginia Tech massakren skriver en anden:
"I just have to say, sure what Cho did was a really bad thing to do. But I understand him. Most people did not understand why he did it. That is because they have never been in his shoes. This guy was bullied since he was a little kid. And he thought that people were unfair to him. I know exactly how it feels. Cuz I have been bullied a lot in school since I was a kid. And it came to a point when I realized that I could easily end up like Cho. I was really close to doing the same thing he did."
Helle Rabøl Hansen er cand.jur. og ph.d-stipendiat på DPU. Tilknyttet forskergruppen eXbus, Exploring bullying in schools. Forfatter til bogen: 'Grundbog mod mobning'

