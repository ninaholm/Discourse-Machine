Læserbreve
Debat fra dagens avis


 Usympatisk  og finansieret
Emil Sonne, Brønshøj
Læg vægt på, at skattelettelserne er usympatiske ikke ufinansierede. Ufinansierede skattelettelser findes ikke - alting, selv Grækenlands underskud, vil blive finansieret. Spørgsmålet er bare af hvem og hvornår.
I Grækenland kan det f.eks. blive de almindelige lønmodtagere, som må øge skattebetalingen, og hvis landet går statsbankeråt, kan det blive > de tyske og franske banker (som jo sikkert ville blive reddet af almindelige skatteborgere), som har en stor del af de græske statsobligationer.
På samme måde vil det danske underskud før eller siden blive finansieret - læg derfor vægt på det usympatiske, ikke det ufinansierede, da dette ellers bliver endnu en talkrig, hvor kort/langt sigt mv. vil fjerne fokus fra det vigtigste: at  >venstrefløjen bør virke for et mere lige samfund - uanset finansieringen.
Trivsel i  folkeskolen
Allan Baumann, BUPL's forretningsudvalg
I et svar på mit læserbrev 8. maj understreger Per Kjeldsen, at lærerne udover deres undervisningsopgave også har en opgave, der handler om at skabe trivsel for børnene. Som Per Kjeldsen siger, kan man ikke skille de to ting ad. Vi er ikke uenige.
Det centrale er, at undervisningsminister Tina Nedergaard anerkender, at netop trivsel spiller en stor rolle i skolen, hvilket er nyt efter mange års massivt - og nok noget ensidigt - fokus på fag-faglighed. Der er allerede cirka 15.000 pædagoger ansat i skolerne, hvis kerneopgave er at sikre, at børn trives nu og senere som voksne. Det er oplagt, at de frugtbare og inspirerende lærer-pædagog-samarbejder, der allerede er i gang på mange skoler og i mange kommuner, styrkes og udvikles til gavn for børnene.
Det er naturligvis helt afgørende, at disse samarbejder sikrer, at både lærere og pædagogers faglige potentiale kommer til fuld udfoldelse, og ikke mindst at de to professioner i fællesskab planlægger og gennemfører arbejdet med at skabe trivsel for børnene.  >
Retsopgør, tak
Niels Erik Søndergård, Odense
Hvorfor er der ikke i de europæiske lande - lige som med nazisterne - foretaget et retsopgør med sovjet-marxisterne  > Den marxistiske bevægelse har været af samme forbryderiske karakter som nazismen.
Det har der sandsynligvis ikke, fordi 68'er-marxisterne formentlig har har været stærkt repræsenteret i statsadministrationerne og i retsplejen i de europæiske lande.
Jeg kan huske, at Jørgen Dragsdal i slutningen af 70'erne i radioen i forbindelse med et USA-besøg propaganderede for sovjet-marxismens overtagelse af magten i USA.
>Den bedst  egnede
Karin Hegelund,Frederiksberg
Kronikken den 17. maj påpeger, at politikerne forsømmer at forholde sig til den virkelighed, at urimeligt mange skilsmissebørn har ulovligt lidt samvær med deres fædre. Og at der ofte er tale om en samværschikane, som myndighederne forsømmer at tage højde for i deres afgørelser. Ja.
Og dertil kommer alle de tilfælde hvor det 'heldigvis' aldrig kommer til myndighedernes eller rettens afgørelse, fordi faderen inden da har taget tjenestepigens rolle i Bertolt Brechts Den kaukasiske kridtcirkel og givet slip på barnet for at skåne det for kamp, strid og ufred. Brechts budskab var, at den forælder, der slipper barnet, er den bedst egnede.
Flertalsstyre
Jytte Nørtoft Jensen, Silkeborg
Man kan undre sig over den magtliderlighed, der hersker de politiske partier imellem. Jeg ville have mig frabedt at overtage det morads, vi er vidne til efter VKO's regimente det seneste årti. Alt andet lige > får man indtryk af, > at det først og fremmest drejer sig om at skyde modparten de værste motiver i skoene af hensyn til næste folketingsvalg, og > retorikken er næsten lige skinger for >begge parters vedkommende.
'Flertalsstyre i samarbejde med mindretallet' kan man ikke ligefrem kalde det.
Ugens tilbud
Geoffrey Cain, Hellerup
Efter en livlig blogdebat om min kronik om heksejagten på Pia Kjærsgaard synes konsensus at være den, at undertegnede er ond, og at Pia K. - der er blevet sammenlignet med en hjerneparasit, en slange, en hund, en ulv, en grib, en snegl, en rotte, en gris, en øgle, en børnelokker, en stank, et ekskrement, et brækmiddel, en dæmon, en luder, en bordelmutter, en penis, en heks, en sindsyg, et mareridt, en fugleskræmsel og >en morder - bare har fået sin egen medicin at smage. Forstået på den måde, at hun har brugt lignende betegnelser om andre. Mærkeligt nok har ingen nogensinde fundet et eneste eksempel på det, og jeg vil gerne donere 500 kroner til den første læser, der kan.
>Det skulle endda være en nem sag, eftersom Pia K. har været aktiv i politik i 20 år.
Filosofiens genkomst
Michael Kongstad Nielsen, Virum
Idehistorikeren Jonathan Israel tager fejl i sine pointer, jvf. Inf. 15. maj. Det var ikke oplysningsfilosofferne, der fik gjort USA uafhængig i 1776, eller som stod bag den franske revolution 13 år senere. Disse begivenheder var resultatet af sociale kampe og en modning og voksende selvfølelse i befolkningen. Konge, adel og kirke måtte opgive deres privilegier og overmagt.
At tænke tanker som: »alle mennesker er født lige og frie, med lige adgang til rettigheder og liv« behøver man ikke at være akademisk skriftklog for at kunne gøre. Det revolutionerende var, at folk fik mod til at tænke dem og gjorde det sammen og handlede derefter.
Vi behøver heller ikke at være bange for kirkens moral, som Israel frygter. Religionernes moral er for det meste hentet i almindelige erfaringer med livet og kunne sagtens være udviklet uden om troen.
Men det er rigtigt, at filosofi trænger til en genkomst i vores moderne verden. Ikke som færdige akademiske tankesæt - men som evnen  og tilliden til at kunne tænke selv. Som Sokrates gik rundt og fik folk til at gøre det.
Løgn over løgn
Peter Kemp, København
Den samlede ledelse for DPU påstår nu, at min kronik (14. maj) bygger på en række usandheder. Men deres artikel bygger på en lang række fordrejelser af, hvad andre har sagt.
Ledelsen siger, at det er påstået, at begrundelsen for afskedigelserne er, at »pædagogisk filosofisk forskning ikke er relevant«. Det passer ikke. Protesterklæringen fra forskere fra pædagogiske og filosofiske fagmiljøer i hele Norden vender sig imod dekanens og institutlederens påstand om, at »de tre pågældende forskeres områder ikke er relevante for DPU«. Og jeg vender mig imod dekanens erklæring om, at de tre hører mere hjemme i et fagfilosofisk institut end på DPU. Deraf slutter jeg, at fagfilosofisk viden og kunnen ikke anses for relevant for DPU. Det er ikke en usandhed, men er, hvad dekanen selv har udtrykt. Det er derfor løgn over løgn at dementere noget, vi ikke har påstået.
Pladshensyn tillader mig ikke at tilbagevise alle de øvrige påstande om mine 'usandheder'. Blot dette: Den såkaldte 'kampagne' er ikke vendt imod DPU's medarbejdere, tværtimod, den er alene vendt imod en forstokket ledelse, der har skabt en stemning af frygt og terror på  institutionen.
'Bliver jeg den næste?', spørger mange. Og hvad lærer man ikke de studenter, der skal ud og være lærere og skoleledere, om ledelsesstil? Det er dybt tragisk at være vidne til.
Folkets krav
Mads Lund Larsen, Taastrup
Da befolkningen > med støtte fra >DR's P3 for nogle år siden rejste sig i trods mod magthaverne (læs: Frisko Is) og med midler grænsende til civil ulydighed - herunder momentvis boycot af Filur is - forlangte Kung Fu-isen tilbage i kioskerne, nyttede det. Folkets krav blev hørt, og vi kan stadig få en Kung Fu.
På lignende vis gik det til, da Carlsberg måtte søbe den sure øl og sætte den røde Tuborg tilbage på hylderne, om end kun delvist, men dog efter et massivt tryk fra folket.
Nu er der grund til, at folket rejser sig igen. Det gælder DR's P2, som magthaverne nu vil til livs. Det må ikke ske, og belært af historien kan vi forhindre det, hvis vi vil. Yes, we can!
Stakkels  danskere
Søren Wolff, Aakirkeby
For Danmarks skyld må man da håbe på et snarligt valg. Den siddende regering magter ikke at løse de nuværende alvorlige og til en vis grad selvskabte økonomiske problemer på en rimelig og retfærdig måde.
På den anden side kunne det være ret interessant at se, hvad der ville ske, hvis regeringen overlever. Men jeg siger bare: Stakkels danskere.
En forslugen præsident
Carl Nyholm, Hurup Thy
I uge 19 >meddelte DR's P1 i en middagsradioavis, at den nordkoreanske præsident for nogen tid siden sank et sydkoreansk slagskib. I middagsradioavisen 20. maj vendte samme program tilbage til sagen og meddelte, at engelske teknikere nu har fastslået, at det virkelig var ham, der havde sunket det.
Hvad bliver mon det næste? At han springer en bombe?

