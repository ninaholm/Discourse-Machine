Med hilsen til Birthe
Om tørklæder, islam m.m.


 Det begyndte onsdag 14.maj. Den dag skrev Birthe Rønn Hornbech kronik i dagbladet Politiken, og da Birthe Rønn Hornbech ikke blot er integrationsminister, men også kirkeminister, lænede hun sig kraftigt op ad Luther og Grundtvig, idet hun erklærede, at det muslimske tørklæde er ganske fredeligt og ufarligt - også i dommersædet.
Hun citerede ganske vist ikke Luther. Heller ikke Grundtvig. Selv om disse kristelige personligheder kunne have revideret hendes opfattelse af tørklædet og islam ganske betragteligt. Hun nøjedes med deres navne. Som sit alibi. Og på denne baggrund rasede hun så imod 'fanatiske antimuslimer', som søgte at bilde befolkningen noget ind.
Ingen kunne jo være i tvivl om, at det var Dansk Folkeparti, hun hermed sigtede til, og vi blev opsøgt af stakåndede journalister, som spurgte, om vi var 'antimuslimske'. I første omgang svarede vi jo ja, for vi er modstandere af islams fanatiske og fundamentalistiske fremfærd imod Vesten og kristenheden. At være muslim er jo at bekende sig til islam. 
Joe, når journalisterne krævede svar på øjeblikket, så var vi vel nærmest antimuslimske-
Men dette blev straks gjort til den store forbrydelse, for dermed var man modstander af muslimer som mennesker. Nej, vi er ikke, svarede vi. Vi har ikke spor imod de kvinder og mænd, vi møder på gader og stræder, men vi er modstandere af islam. Det er det, vi mener. Og jeg citerede fra min lille bog om Systemskiftet fra 2006, hvor jeg på side 27 skriver: "For læg vel mærke til: Det er islam, ikke muslimerne, der er problemet. De allerfleste muslimer er søde og venlige mennesker. Det ved de danskere, der har været på rejse i de muslimske lande."
Men så let skulle vi ikke slippe. Det sørgede journalisterne og venstrefløjen for. Vi blev udnævnt til at være fanatiske muslimhadere, selv om vi bestred det igen og igen, og Birthe Rønn Hornbech, der ikke blot er integrationsminister, men også kirkeminister, og som har været trukket i retten af Jesper Langballe, fordi hun kaldte ham 'antimuslim' i stedet for 'anti-islamist', var stadigvæk den første til at føre an i forargelsen over os. Det var ikke muligt at gøre hende sagen begribelig. 
Hun og medierne fastholdt deres forargelse over det, hun vedblev med at kalde 'fanatiske antimuslimer'.
Sandheden siver ind
Forargelsen er ved at være fortid. Langsomt siver sandheden alligevel ind. Men i betragtning af, at Birthe Rønn Hornbech altså er kirkeminister, har jeg fået lyst til at grave en smule i den teologiske baggrund.
Forholdet er jo nemlig, at Birthe Rønn Hornbech er minister for en evangelisk-luthersk kirke. Og når præster bliver ordineret i den evangelisk-lutherske kirke, der er den danske folkekirke, skal de underskrive et præsteløfte. Heri lover de højtideligt at "beflitte mig på at forkynde Guds ord rent og purt, således som det findes i de profetiske og apostoliske skrifter og i vor danske evangelisk-lutherske folkekirkes symbolske bøger".
Og hvilke er disse symbolske bøger, som præsterne i Birthe Rønn Hornbechs folkekirke lover at være tro imod. Ja, den første bekendelse er Den Augsburgske Konfession, som stammer fra 1530, og hvor den første artikel handler om Gud. Og hvem er Gud i den evangelisk-lutherske sammenhæng? Det er naturligvis den treenige Gud, Faderen, Sønnen og Helligånden. Det siges i første halvdel af artikel 1 i Den augsburske Konfession.
Og så hedder det i anden halvdel: "Derfor forkastes alle kætterier, som vender sig imod denne artikel, så som manikæerne...valentianerne, arianerne, eumonianerne, mahometisterne og alle af denne art". Mærkelige, gamle kætterier, men standser vi ved den sidste betegnelse, så betyder mahometisterne muhamedanerne, og vil vi tale nudansk, så betyder muhamedanerne muslimerne.
Hva'behar, forkaster den evangelisk-lutherske kirke muslimerne! Er den danske folkekirke antimuslimsk - måske endda 'fanatisk antimuslimsk', eftersom den forkaster muslimerne som kættere imod treenigheden? Hva'behar!
Ja, sådan står der faktisk i den danske folkekirkes vigtigste bekendelsesskrift, for Den augsburgske Konfession ved naturligvis godt, at en muslim er én, der bekender sig til islam. Martin Luther havde ikke noget imod muslimer som mennesker. Det havde Grundtvig heller ikke. Men de vidste, hvad kristendom er, og derfor sagde de klart og tydeligt nej til muslimerne - dvs. til dem, der bekender sig til islam.
Hun har misforstået
Jeg kan ikke lade være med at sende en venlig hilsen til vores kirkeminister. Der må være noget, hun har misforstået. Når hun tror at være ude i Luthers og Grundtvigs ærinde. Når hun er så forarget over den sprogbrug, som den danske folkekirkes bekendelse benytter sig af. Jeg kunne også citere den på latin. Det ændrer ikke ved indholdet.
Men det kunne måske understrege, at den danske folkekirkes minister skulle være lidt omhyggeligere og grundigere, når hun gør sig klog på islam og muslimer og det tørklæde, der er symbolet på det kætteri og den lovreligiøsitet, der fører krig mod evangelisk-luthersk kristendom og dermed mod grundloven og verdsligt regimente.
Søren Krarup er MF (DF)

