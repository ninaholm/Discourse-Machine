Kvinder - påtag jer jeres fødsler!
Fødestuerne på landets sygehuse oplever i disse år kraftige beskæringer med effektivisering og strømligning til følge. Det er tid til, at de barslende tilbageerobrer magten over deres underliv og ufødte børn. Det gør ondt, men det er det hele værd


 Den smukkeste fødsel, jeg har været med til som jordemoderstuderende, var en hjemmefødsel for nylig. Lyset skinnede ind ad vinduerne i rækkehuset på den her helt særlige efterårsknasende facon, og ud i mine hænder gled det skønneste lille sunde drengebarn. Forinden var der smerte, samarbejde, udholdenhed, pauser, kontrol, latter og ro. Bagefter var der ro. Ro til at komme sig, ro til at kigge, ro til at elske og ro til kaffen.
Det er frustrerende som fødedygtig kvinde og som jordemoderstuderende at være vidne til den ensretning, der er ved at ske på landets fødeafdelinger, som alle bliver større og større og mere får art af fødefabrikker. Der skal spares, effektiviseres og kontrolleres. Stress for personale, kvinder, mænd og nyfødte.
Desværre spares også fødselsforberedelsen væk. Et dyrebart gode at miste for især de nye familier, der skal have deres første barn. Fødselsforberedelsen forbereder til fødslen, til barnet, til det nye liv som forældre, til den vigtige amning og til efterfødselsreaktioner. Alle disse elementer er uhyre vigtige for alle familier at forberede sig til, for at den lille nye verdensborger får den bedste start på livet. 
Sunde kvinder og børn
Jeg oplever desværre ofte, at kvinder i fødsel har alt, alt for ondt, når de har veer. Det er svært at vide ,om det altid har været sådan, at nogle kvinder overraskes af, hvor ondt det gør at føde deres børn. Det gør vanvittigt ondt, kan jeg som mor til to fortælle. Det er umuligt at forestille sig det, hvis man ikke har prøvet det. Det gør ondt!. Men det er dejligt. For man er ved at føde sit barn, og børn er – for dem der har dem – det mest meningsfulde i denne verden. 
Når det er overstået, og man ligger der med  det lille våde, lyserøde væsen, der kigger og lytter og pludselig får lyst til en brystetår, så er livet og lykken fuldendt.
For at opdage denne ekstase kræves en velforberedt fødsel. Kvinden skal forberede sig på, at det gør svineondt, men at det er okay, fordi hun er ved at føde sit barn, og om lidt er det overstået. Selv de, der har lange udtrættende fødsler, kommer igennem. På et helt liv er det ikke længe, den enkelte kvinde føder, men det er så vigtig en oplevelse for resten af hendes liv og for hendes forhold til hendes barn, at samfundet bør forberede kvinderne ordentligt. For at få sunde kvinder og børn.
Den fødselsoplevelse, der er bedst for den enkelte kvinde, er den, hvor hun føler, at hun er i kontrol. Kvinden skal opleve, at det er hendes fødsel. Jordemoderen er med som ledsager og fagperson og kan støtte og vejlede kvinden igennem de til- og fravalg, der er ved en fødsel. Men det er kvindens fødsel. Hun er ved at føde sit barn, og det er hendes krop, der kan gøre det. Ikke jordemoderens, ikke mandens, ikke lægens. Kvindens krop kan gøre det, der hver eneste gang virker fuldstændigt forunderligt. Kvinden kan klare timers smerte, tisseture, brusebade, karbade, steriltvandspapler, epiduralblokader, gåture, droplægninger, undersøgelser, klemmen hånden af manden ... For til sidst at samle al kroppens energi og presse det lille vidunder til verden, den lille nye verdensborger. Kvinder! Vi kan føde.
Vælg hjemmefødslen
Efter fødslen har vi også lige energi og overskud til totalt at tilsidesætte egne behov for at møde vores barn og tage os af det. Vi er fantastiske og temmelig nødvendige for fremtiden, men vi bliver ikke prioriteret. Dette leder til, at mange kvinder ikke er forberedte på deres fødsel og får en dårlig oplevelse, fordi de føler, det gør for ondt, og fordi de ikke føler, de er i kontrol. Det er ikke deres fødsel. Men jordemoderens, lægens, mandens eller måske bare barnets, som skal overståes, fordi der ikke er ro. Ro til forberedelse.
Min opfordring til alle jer skønne fødedygtige kvinder er: Påtag jer jeres fødsler! Kræv ordentlige forhold omkring graviditet, fødsel og barsel. Stem på de politikere, der tør prioritere fremtiden og ikke bare lefler for den største vælgergruppe, der snart hører fortiden til. Eller måske skulle vi selv stifte et parti. Kvindepartiet – for dem, der føder. Derudover opfordrer jeg alle par til at vælge hjemmefødsel. I hjemmet er I i kontrol. Her er det jeres fødsel. Her er der ro til smerten, til samarbejdet, til fødslen, til familien og til kaffen, og I bestemmer selv, hvornår den skal serveres.

