Universiteterne skal ikke lade sig skræmme til forringelser
Man hjælper hverken studerende, dimittender eller resten af samfundet ved at slavebinde universiteterne til profithungrende, forurenende virksomheder med dybt uansvarlige ansættelsesstrategier


 Det lyder som en sang, der blevet sunget igen og igen og igen i debatten om universitetsverdenen. Universitet er et elfenbenstårn, en osteklokke, en fjern planet – og nu også et »virkelighedsfjernt reservat«, der uddanner til arbejdsløshed, skriver Casper Gronemann i klummen den 15. december. Synspunktet har klæbet fast til hver eneste af de reformer, som er blevet skudt afsted de seneste mange år.
For det første er det nødvendigt – endnu en gang – at punktere myten om, at universiteterne uddanner til arbejdsløshed. Arbejdsløshed opstår ikke, fordi folk tager lange uddannelser, men fordi der ikke er job nok. Og tager man et kig på de nøgne tal, så er den gennemsnitlige ledighed for akademikere omkring gennemsnittet for samtlige danske lønmodtagere (4-6 procent), uanset om vi taler om DJØF’ere, magistre, ingeniører eller andre.
Når det er sagt, er udgangspunktet for Casper Gronemanns indlæg – dimittendarbejdsløsheden – reelt nok. Den er høj, og mange unge bliver presset ud i usikre arbejdsvilkår med korte projektansættelser, krav om gratisarbejde osv. En tendens, der blandt andet har rod i en presset akademisk fagbevægelse med en katastrofalt lav organiseringsgrad på det private arbejdsmarked, en stort set fraværende politisk indsats for jobskabelse og virksomheder, der i stigende grad indretter sig efter at kunne hapse de bedste medarbejdere for kort efter at sige farvel og goddag til den næste.
Trådt over tæerne
Det er bydende nødvendigt med kvalificerede diskussioner og løsninger på, hvordan politikere og fagforeninger håndterer den situation. Og derfor er det også tåkrummende pinligt, når Casper Gronemann uden spor af analyse eller nytænkning fremsætter den gamle traver om at løse arbejdsmarkedsproblemer med uddannelsespolitik ved at ’arbejdsmarkedsrette’ uddannelserne. Som om et ekstra modul erhvervsøkonomi eller forretningsforståelse på magisk vis vil få virksomhederne til at skabe tusindvis af nye job og vende en international tendens til udbredelse af prekært arbejde. Hvis den tendens skal vendes, kræver det målrettet handling og organisering – ikke quick-fix-løsninger i debatspalterne og resignation.
Læs også: Hvor længe skal universiteterne forblive virkelighedsfjerne reservater?
Den slags snæver erhvervsorientering er ødelæggende for, hvad et universitet skal være. Nemlig et åndehul i vores samfund, hvor vi kan tænke og eksperimentere frit uden at have blikket stift rettet mod profitinteresser, konkurrence og erhvervslivets jagt på større markedsandele. Et sted, hvor vi i stedet kan blive klogere på, hvordan vi passer på vores miljø, hvordan vi udvikler vores kultur, hvordan vi lever sammen som mennesker, og hvordan vi styrker vores demokrati og arbejdsmarked. Et sted, hvor vi kritisk kan kortlægge de strukturer, der skaber ensretning, fattigdom, klimakatastrofer og magtesløshed, uden at nogen kigger os over skulderen eller trækker støtten, hvis de bliver trådt over tæerne. Universitetet skal ikke være et lukket reservat, hvor studerende og forskere burer sig inde, men et frirum, hvorfra vi både kan være i kritisk dialog og konfrontation med vores omverden, vores nutid, fortid og fremtid.
Adgang for alle
Dermed ikke sagt, at alt er perfekt på vores universiteter. Slet ikke. Men man hjælper hverken studerende, dimittender eller resten af samfundet ved at slavebinde universiteterne mere til profithungrende, forurenende virksomheder med dybt uansvarlige ansættelsesstrategier. Universitetet skal netop være et sted, som uddanner mennesker med andre værdier, nye tankesæt og mod på at skabe en bedre verden.
Den mulighed skal alle principielt have adgang til. Derfor er løsningen heller ikke at resignere over for markedet, krisen og manglen på arbejdsplader og lade sig skræmme til forringe uddannelserne og give færre unge adgang til et studium med de frirum og åndehuller, der findes i dag. Tværtimod.
Jakob Ruggaard og Rasmus Markussen er studerende

