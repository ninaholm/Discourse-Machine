Pil den røde hue af piedestalen



 Som tusinder andre unge landet over bliver jeg denne uge student fra det almene gymnasium (stx). Jeg kan ikke undgå at notere mig de artikler, der har været i medierne om stx’ eksplosion – Informations leder ’En forudsigelig fiasko’ 22. juni påtalte da også den sociale skævhed i ungdomsuddannelsessystemet.
Alle prædiker, at Danmark er et videnssamfund, og at uddannelse er vejen frem. 95 procent af en ungdomsårgang skal have en ungdomsuddannelse, men hvordan defineres – og ikke mindst opfattes – dette begreb?
I sommer påbegyndte det største antal 1.g-elever nogensinde stx. Uddannelseseksplosionen siden 1960’erne har ændret stx fra at være en eliteuddannelse til en masseuddannelse. Den massive stigende tilgang truer det stx’ kapacitet.
Undervisningsmiljøet i klasselokalerne, der i sin tid blev bygget til 24 elever, er nu truet økonomisk af loven om klassekvotienten på 28 elever. Det er vist det, der kaldes ironi. Hvorfor ikke glæde os over, at vi er forskellige unge mennesker, der har forskellige talenter?
Desværre er der blevet en tendens, at håndværksfagenes status, og i det hele taget de erhvervsfaglige uddannelser som de gymnasiale erhvervsrettede hhx og htx, er faldet markant. Der er opstået en hierarkisering mellem de forskellige ungdomsuddannelser, hvor stx er sat på en piedestal.
Statusudligning
Som 15-årig er man forhåbentligt ikke klar over, hvad man ’vil være’. Karrierevalgene venter derude og det kan derfor synes umuligt at træffe et valg af ungdomsuddannelse.
Derfor følger man med strømmen, og stx giver jo også flest muligheder, tror mange. Hvad mange ikke ved er, at hhx og htx ligeledes er studieforberedende og indeholder en lang række af de almene fag som dansk, engelsk og historie.
For at opfylde 95 procents-målsætningen må politikerne overveje, hvordan begrebet ungdomsuddannelser kan tænkes. I stedet for at mase 60 procent af en ungdomsårgang igennem stx, bør man sætte ind på en statusudligning mellem uddannelserne.
Hierarkiseringen medvirker til, at den sociale ulighed i ungdomsuddannelsessystemet opretholdes – og hvad er eksistensberettigelsen så?

