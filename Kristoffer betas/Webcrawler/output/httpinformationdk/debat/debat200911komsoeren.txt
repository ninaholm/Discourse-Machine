Kom dog Søren Pind til undsætning
Råber Fru Nielsens fætter desperat


Tidligere på året var jeg af hensyn til min efterhånden årelange afhængighed af fru Nielsen fra Valby Langgade tvunget til at introducere, hvad hun kalder sin 'skrækkelige fætter'. Fordi han var ved at plage hende ihjel med krav om offentligt at komme til orde mod mine, som han aldeles ikke finder frie, endsige sande.Her, denne mandag morgen - nøjagtigt to uger før København står på den anden ende, fordi alverdens statschefer sætter deres ender tungt på byen for at gøre noget ved klimaet - ringer fætteren udenom fru Nielsen direkte op med spørgsmålet eller snarere kommandoen:»De er humanist, min herre? Ikke sandt?«- Æhh...»Det påstår min kusine hårdnakket.«- Så må det passe.»Menneskekærlig?«- Altså, hvad er meningen? Hvor vil De hen?»Til Søren Pind. Han er et menneske.«- Er han virkelig? Han er i hvert fald ikke overborgmester i København. Ikke engang statsminister i Danmark...»Spar Deres morsomheder. Han er i svar nød, er Søren Pind. Et nødlidende menneske. Som De, en angiveligt menneskekærlig journalist med rådighed over egne såkaldte frie ord, har enestående mulighed for at hjælpe.«- Hvad er der da sket med stakkels Pind?»Hans hår stritter.«- ???»Det er ikke noget at grine ad. Heller ikke noget, jeg påstår. Han brøler, tudbrøler det selv. Det stritter oven i købet 'i alle retninger', understreger han. Kom ham dog til undsætning, mand. «- Nu er jeg jo ikke frisør. Men hvorfor stritter håret egentlig på Sørens hoved?»Fordi 100 unge klimaambassadører rejser rundt i landets 4.-6. klasser for at fortælle børnene om Jordens klimaproblemer.«- Nå. Er det så slemt? Jeg var i søndags på Nationalmuseet med mit barnebarn på otte år for at se deres klimaudstilling ...»Det tænkte jeg nok. Børnemishandler! Det er, hvad De er, uanset hvad min kusine end mener. Tal dog med dem, der har forstand på børn. Ifølge TV 2-Nyheder har børnepsykolog og næstformand i Børnerådet Ole Kyed udtalt til Nordjyske Stiftstidende og Fyens Stiftstidende: 'Hele klimadebatten kan godt sammenlignes med snakken om Den Kolde Krig. Forestillingen kører derudad, og al den snak om den fare, vi er i og truslen om, at vores huse kommer under vand, er med til at skabe angst hos børn.' Pind er ikke børnemishandler. Han er tværtimod noget så god mod børn. Det er vel det, der først og fremmest karakteriserer Venstres store håb. 'Når man har oplevet 70'erne, hvor vi blev skræmt fra vid og sans med atomkrig og at ressourcerne ville slippe op, så stritter hårene i alle retninger, når jeg oplever det her,' siger han til de to Stiftstidender. Derfor ringer jeg op.«Isen smelter og smelter- I 70'erne var der ingen grund til at frygte atomkrig?»Nej, da. Datidens Nixon'er og Bresjnev'er faldt jo helt af sig selv og uden tilskyndelser udefra over hinandens ben for at standse atomkaprustningen, stjernekrigs- og missilskjoldsplanerne, de små atombomber til taktisk brug i mindre krige, atomubådene og så videre.«- Og at olieressourcerne ville slippe op...»Har Bjørn Lomborg eller også er det en anden for længst påvist var og er det rene dommedagspræk.«- Hvad så med det her Ritzau/AFP-telegram, der også lige er indløbet: »Isen i det østlige Antarktis smelter hurtigere end hidtil antaget. Mange millioner ton is er smeltet siden 2006, viser en ny undersøgelse offentliggjort i det videnskabelige tidsskrift Nature Geoscience. Resultatet er overraskende for videnskabsfolk, da det østlige Antarktis hidtil har været stort set uberørt af den globale opvarmning. Også isen i det noget mere ustabile vestlige Antarktis er smeltet hurtigere end ventet, konkluderer undersøgelsen. Videnskabsfolk frygter, at den globale opvarmning kan føre til en hurtig smeltning af de enorme ismasser i det vestlige Antarktis, der i øjeblikket har is nok til at hæve vandstanden i verdenshavene med op til fem meter, hvis isen smelter. I 2007 forudså FN's klimapanel (IPCC), at vandstanden i verdenshavene kan stige med mellem 18 til 59 cm inden 2100. Men den beregning tog ikke højde for, at isen i Grønland, Arktis og Antarktis smelter.«»Nu skal jeg læse op for Dem, hvad børnepsykolog Margrethe Brun Hansen erklærer: 'Det er helt fint at lære børn, at vi skal passe godt på vores jord, men vi er ved at have skabt sådan en koldkrigsstemning af, at det er dit ansvar, og lever vi nu også i morgen. Det er en ny angst, man sår i børn, og der skal vi voksne jo beskytte og signalere, at vi har styr på det'.«- Vi har jo netop ikke styr på det. Ifølge Nature Geoscience ...»Det må vi have alligevel. Ellers ville selveste børnepsykolog Margrethe Brun Hansen jo ikke sige det.«- Hun véd bedre end Nature Geoscience?»Det vil jeg tro, den altid indsigtsfulde Søren Pind og mange, mange andre med ham vil give mig fuldstændig ret i.«- Så Venstres store håb kan roligt fortsætte sin lysende bane...»... med håret ned ad nakken. Det var bare, hvad jeg ville. Tak.«
