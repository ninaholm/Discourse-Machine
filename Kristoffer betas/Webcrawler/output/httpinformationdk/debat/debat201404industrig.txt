Industrigiganternes kamp om patenterne
EU-embedsmænd er alt andet end neutrale, når de taler med megaindustriens lobbyister om at opdrage befolkningen til at forstå glæderne ved gode patenter
En produktionshal hos pumpeproducenten Grundfos. EU-Kommissionen har særdeles god forståelse for storindustriens behov – i en grad så det er svært at se dem som uafhængige forhandlere på unionsborgernes vegne, mener dagens kronikør.


 
	Regeringen og Europa-Kommissionen vil gerne sælge en europæisk patentdomstol med løfter om, at den vil være til fordel for den lille mand og for de små og mellemstore erhvervsvirksomheder. Det ser da også ud til, at det bliver billigere at registrere et patent i alle EU-lande på en gang.

	I betragtning af Kommissionens ry for i ganske særlig grad at stå til rådighed for megaindustriens interesser, bliver man derfor et øjeblik bekymret for, om Kommissionen skulle have glemt sine gamle venner. Men nej, det er naturligvis ikke tilfældet, og de store industriforetagender støtter da også varmt oprettelsen af en europæisk patentdomstol. De har sagt, at det er skadeligt for innovation, at det europæiske patentmarked er fragmenteret. I IT-branchen tæller støtterne firmaer som Apple, Cisco, Dell, Google, Microsoft og Samsung. Hertil kommer giganterne inden for telekommunikation og medicinalindustri.

	Juridiske eksperter er imidlertid bekymrede for, hvordan små firmaer med begrænsede ressourcer skal klare sig, hvis megaindustrien eller såkaldte patenttrolde trækker dem i Patentdomstolen. Flere danske patentagenter frygter, at en ny fælles europæisk patentdomstol kan ende med at blive en tung juridisk byrde for danske virksomheder. En af dem er Ejvind Christiansen, der fungerer som sagkyndig dommer ved Sø- og Handelsretten. I et interview i Ingeniøren sidste år bekymrede det ham, at især mindre virksomheder kan komme i klemme, når den nye EU-patentdomstol træder i kraft.

	»Som situationen er i dag, vil det nye system være til gavn for de store og stærke, men det kan altså gå hen at blive meget dramatisk for de mindre virksomheder, som ikke er gearet til retssager,« sagde Ejvind Christiansen i interviewet.

	Offentligheden skal uddannes

	Sideløbende med udviklingen omkring den europæiske patentdomstol fører USA for tiden to store sæt handelsforhandlinger henholdsvis med Stillehavslandene (TPP) og med EU (TTIP). Patentrettigheder er et vigtigt element i begge forhandlinger.

	Her søger megaindustrien at styrke sine patenter og om muligt forlænge deres gyldighed. For medicinalgiganterne vil det betyde mindre konkurrence og øget indtjening og for patienterne og sundhedssektoren større udgifter.

	Et møde den 5. december 2013 i Bruxelles i den hyperaktive amerikanske lobbyorganisation AmCham EU er en klar påmindelse om de interesser, som er på spil. Formålet var at diskutere de foreslåede nye regler om immaterielle rettigheder i den kommende TTIP-traktat.

	Fra Europa-Kommissionen deltog hovedforhandleren for immaterielle rettigheder (intellektuel ejendomsret) i TTIP, Pedro Velasco Martins, og Patrice Pellegrino fra OHIM, agenturet, der har ansvaret for varemærker i EU. Blandt de repræsenterede firmaer var TimeWarner, Microsoft, IBM, Ford, Eli Lilly, AbbVie, det store lobbyfirma Burson-Marsteller samt Nike, Dow, Pfizer, General Electric, BSA og Disney.

	Noget overraskende fremgår det af et skriftligt referat fra en af deltagerne, at de to forventeligt neutrale embedsmænd betegnede sig selv som allierede med firmalobbyisterne. De instruerede firmaernes repræsentanter i, hvordan de skulle gennemføre en kampagne for at »uddanne« offentligheden, så de selv kunne få mest muligt ud af forhandlingerne.

	Især gjaldt det om at holde de folkevalgtes, europaparlamentarikernes og civilsamfundets indvendinger mod forøgede og forbedrede rettigheder for industrien ude af den offentlige debat.

	TTIP-hovedforhandleren, Velasco Martins, fortalte, at Kommissionen havde modtaget en ganske lang ønskeliste fra industrien om næsten alle former for immaterielle rettigheder, og at der havde været betydelig interesse for patentreglerne.

	Man kan i øvrigt spørge sig selv, om ordet »forhandler« overhovedet er velvalgt i denne sammenhæng. Kritiske europæiske forbrugere og civilsamfundet blev på mødet gentagne gange beskrevet som enten uuddannede eller som en fjende, der skulle bekæmpes.

	NGO-aktivitet bekymrer

	Et tilbagevendende tema på mødet var ifølge referatet, at der er brug for at genopdrage borgerne, så de kan forstå værdien af industriens rettigheder.

	Patrice Pellegrino fra OHIM anbefalede til den indsats en rapport, hvoraf det fremgår, at hvert fjerde job i EU er baseret på immaterielle rettigheder. Dette tal fik dog et øjeblik referenten over i analytikerens rolle, idet han noterede sig, at rapporten er baseret på en chokerende fejlagtig metodologi. Ikke desto mindre blev den rost af alle på mødet. Taler efter taler fremhævede, hvor vigtigt det var, at tallene i rapporten blev gentaget så ofte som muligt.

	En lobbyist fra medicinalfirmaet Eli Lilly var desuden bekymret over den livlige ngo-aktivitet omkring handelsforhandlingerne mellem USA og EU – altså TTIP – og spurgte, hvad industrien kunne gøre for at imødegå denne trussel. Han sigtede her til, at immaterielle rettigheder var blevet et kontroversielt emne, især efter modstanderne i 2012 fik væltet den multilaterale ACTA-handelsaftale om intellektuelle ejendomsrettigheder.

	Hertil svarede Velasco Martins, at ngo’erne og den offentlige kritik var en risiko, men fortsatte: »Jeg er glad for, at der ikke har været fokus på os (forhandlingerne om de immaterielle rettigheder, red.).« Han tilføjede, at Kommissionen var »lykkelig for at se, at opmærksomhed var rettet mod ISDS (altså de tribunaler, der vil give amerikanske og europæiske virksomheder ret til at sagsøge en stat, der indfører nye regler eller love, som virksomhederne mener fratager dem en indtjening, de har berettiget forventning om, red.).« Her lo alle ifølge referatet.

	Martins mente dog, at firmaerne skulle være bekymrede over forbrugerorganisationer som Trans Atlantic Consumer Dialogue (TACD), mens han på den anden side gav udtryk for lettelse over, at persondatabeskyttelse ikke var med i traktatudkastets IP-kapitel om immaterielle rettigheder. I disse overvågningstider er det ikke svært at forstå grunden til hans og firmaernes glæde over fraværet af den forretningsforstyrrende og forhandlingskomplicerende privatlivsbeskyttelse.

	Globalt lederskab

	Den røde tråd i Kommissionens og regeringernes anbefalinger af Patentdomstolen og det transatlantiske partnerskab er, at det hele kommer den jævne mand til gode; det skaber job, familierne får større indtægter, det bliver nemmere for de små og mellemstore virksomheder.

	Men som referatet af mødet i Bruxelles viser, er billedet et andet, når man kradser lidt i overfladen. De store globale industrier og finanshuse gør sig omfattende bestræbelser for at arrangere regler og privilegier efter deres eget hoved.

	De transatlantiske og transpacifiske forretningsimperier er på vej, og når de først er etableret, følger resten af verden trop. Det hedder »globalt lederskab« i Kommissionens kommunikationsstrategi. Balancen mellem pengemagt og statsmagt rykker.

	For snart 600 år siden sagde Machiavelli, at når det »kun er de mægtige, der foreslår lovene, ikke for almenvellets skyld, men for at forøge deres egen magt,« så korrumperes staten, og dens grundlag bliver undergravet.

Svend Aage Christensen er tidligere udredningschef for Dansk Udenrigspolitisk Institut

