Lavvækst kan være den nye normaltilstand
Der er intet, der tyder på, at vi er på vej tilbage til de vækstrater, vi var vant til før krisen. Hvis ikke det skal betyde krise, nød og øget ulighed, kræver det politisk vilje til omfordeling


 
	De seneste måneder er den økonomiske optimisme begyndt at boble igen i Danmark. I marts udtalte AE-rådet, at »krisen synger på sidste vers«, og Danske Banks Steen Bocian mente, at vi er »på vej ud af krisen«.

	Men det var for tidligt at erklære krisen for afblæst. Tal fra Danmarks Statistik viser, at BNP skrumpede i sidste kvartal af 2013. Det opsving, som optimisterne forsøger at tale frem, ligner ikke det, vi normalt forbinder med vækst. Den faldende ledighed skyldes ikke nye arbejdspladser, men at mange opgiver at finde job eller bliver skubbet ud af offentlig forsørgelse. BNP er endnu ikke på 2007-niveauet, og Danmark er på vej mod et såkaldt lost decade, dvs. et helt årti uden vækst. At krisen langtfra er slut peger på, at der er andre og dybere årsager end finanskrakket i 2008 på spil.

	Inden for den økonomiske mainstream har det længe været antagelsen, at en vækst på 2-3 procent er den naturlige tilstand for en moderne økonomi. Men noget tyder på, at denne konsensus er ved at ændre sig.

	I en tale til IMF i november 2013 præsenterede den tidligere amerikanske finansminister, Harvard-økonomen Larry Summers, den opsigtsvækkende analyse, at vi måske står over for en periode med »sekulær stagnation«. Det vil sige kontinuerlig lav vækst de næste mange år. Denne analyse støttes af en stor gruppe makroøkonomer og af flere empiriske studier.

	En rapport fra revisionsfirmaet Deloitte peger på, at den manglende vækst har dybereliggende årsager end rod i finanssektoren. I deres Shift Index fra 2011 skriver Deloitte, at profitabiliteten på alle former for kapitalinvesteringer »har vist en faldende tendens over de seneste fire årtier«. De seneste årtiers høje vækst var primært papirvækst baseret på spekulationsdrevne bobler som dot-com-aktieboblen i slutningen af 1990’erne og boligboblen, der ledte op til finanskrisen i 2008.

	Deloitte og Summer peger på, at det ikke er realistisk, at de rige lande igen kommer til at opleve vækstrater, som vi så i det 20. århundrede.

	Kompromiset er ophævet

	Den lave vækst skaber bekymring for stigende ulighed og politisk ustabilitet. For når kapitalejerne har fået deres krævede afkast, er der mindre eller intet at omfordele. Økonomen Thomas Piketty har for nylig demonstreret, at det har været normen over de seneste 200 år. I denne periode har afkastet på kapital typisk været højere end den generelle økonomiske vækst. Det har betydet en stigende ulighed i velstand og indkomst. Han viser, at den stigende lighed i midten af det 20. århundrede var en historisk undtagelse, baseret på høj vækst og folkelig krav på omfordeling.

	Opbygningen af velfærdsstaten og de stigninger i løn og levestandard, som karakteriserede det socialdemokratiske projekt, byggede på et kompromis mellem arbejdere og virksomhedsejere. Det var kun muligt, fordi relativ høj vækst gjorde det muligt at tilgodese både arbejde og kapital. Men denne vækst skete under betingelser, som ikke er til stede længere.

	Væksten i det 20. århundrede var drevet af store teknologiske og organisatoriske landvindinger som forbrændingsmotoren, elektricitet og samlebåndsproduktion. Men springene kunne kun laves én gang, og i dag handler ny teknologi i stadig stigende grad om at erstatte arbejdspladser med teknologi. Væksten var samtidig garanteret af en stat, der beskyttede den nationale industris interesser og sikrede høj beskæftigelse gennem keynesiansk økonomisk politik. Det er langt sværere i en økonomi domineret af fri international kapitalmobilitet, hvor institutioner som WTO og EU forbyder statslige subsidier og efterspørgselsstimulerende politik.

	Derudover var væksten i 1950’erne og 1960’erne kendetegnet ved billig arbejdskraft fra kvinder og landarbejdere, som gik ind på arbejdsmarkedet, samt ved en strøm af billig olie og andre råvarer fra de tidligere kolonier.

	På globalt plan er der flere producenter om færre forbrugere end i 1960 og færre uudnyttede naturressourcer end nogensinde før. Det betyder intensiveret global konkurrence og dyrere energi og råvarer, hvilket presser både profitter og vækst. Lave profitter er en af årsagerne til, at så mange penge blev investeret i finansspekulation snarere end produktion de seneste år.

	Viljen mangler

	En fremtidig kapitalisme med konstant lave vækstrater vil se meget anderledes ud end den verden, vi kender fra den sidste halvdel af det 20. århundrede.

	Hvis vækstpessimisterne har ret, er det ikke længere muligt at vende tilbage til det klassiske socialdemokratiske kompromis, hvor man både ser stort kapitalafkast og stigende løn til arbejderne. I stedet kan vi forvente en langt mere direkte kamp om fordeling af velstand og ressourcer.

	I Europa har de socialdemokratiske regeringer måttet sande, at det er umuligt både at stille virksomhedsejere og finansmarkeder tilfredse og at skabe omfordeling, når væksten er lav. Thorning-regeringen og Hollandes regering i Frankrig er i dag i dyb vælgerkrise, fordi de har forladt det omfordelende program, de gik til valg på. I stedet følger de EU’s stramme krav til den økonomiske politik og ideen om, at ny vækst kan skabes gennem lavere lønninger, mindre velfærd og mere favorable forhold for erhvervslivet.

	En fremtid med lav vækst behøver dog ikke at være en dystopi. Japan har siden 1990’erne oplevet kronisk lav vækst, men har alligevel verdens højeste levealder og høje velfærdsstandarder. Samtidig peger mange grønne økonomer på, at økonomisk vækst skader klimaet, og at en bæredygtig fremtid kommer til at indebære nulvækst.

	Hvis en fremtid med lav vækst ikke skal betyde krise, nød og arbejdsløshed, kræver det større politisk vilje til omfordeling end den, vi ser hos verdens ledere. En vilje, de nok ikke finder frem uden et massivt folkeligt pres for omfordeling.

Bue Rübner Hansen er ph.d. i Business and Management fra Queen Mary University i London. Rune Møller Stahl er ph.d.-studerende ved Statskundskab i København. Begge er medlemmer af Selskabet for Kritisk Samfundsforskning

