Historieskrivning som tidsbillede



 Det sker hver gang. Hver gang DR genudsender Erik Ballings Matador, skal vi igennem debatten, om vi kan stole på seriens historiske fremstilling. Lad mig gøre det kort: Det er fiktion, så det kan vi selvfølgelig ikke.
Men det er ikke ensbetydende med, at vi ikke kan bruge den til noget.
For eksempel er min favorit-scene i Matador et godt sindbillede på opfattelsen af den socialdemokratiske kommunalpolitiker i sluthalvfjerdserne, hvor Matador er produceret. Scenen udspiller sig i afsnit nr. 16, hvor borgmester Sejersen (spillet af Preben Harris) har indkaldt byens spidser til møde på Postgården. Efter en fællessang fra Højskolesangbogen (Jeg elsker de grønne lunde) fortæller den socialdemokratiske borgmester smilende om byrådets planer om at anlægge en folkepark på Feddet, der er det bedre borgerskabs foretrukne sommerhusområde. Salen er i chok. »Så gør dog noget, Hans Christian,« siger Maude Varnæs fortvivlet, men den gode bankdirektør er som sædvanlig initiativløs.
Fra salen lyder forslag om i stedet at anlægge folkeparken i Varbemarkhuse i sikker afstand af Feddet. Men borgmesteren afviser med den begrundelse, at der ikke er en ordentlig vej til Varbemarkhuse.
Mads Skjern, der inden mødet var blevet orienteret af borgmesteren om tankerne om at anlægge en folkepark, men ikke om dens placeringen, afværger katastrofen og tilbyder, at byens spidser kan betale for anlæggelsen af en vej til Varbemarkhuse.
Efterfølgende kan Borgmester Sejersen glæde sig over, at planen lykkedes: Folket fik en ordentlig vej til Varbemarkhuse. Man skal ikke undervurdere borgerskabets frygt for folket. Borgmester Sejersen vidste præcis, hvilke knapper han skulle trykke på. Han indviede på forhånd Mads Skjern i tankerne, så denne kunne føle sig betydningsfuld og sikrede derved, at Mads Skjern ville være til stede ved mødet. Borgmester Sejersen kendte sine borgere – også de pæne – og vidste, at hvis der skulle komme andet ud af mødet end protester, skulle byens entreprenør være til stede. Bankdirektør Varnæs ville ikke kunne præstere andet end protesten.
Her genfinder man noget af den ballingske fejring af den lille mand og socialdemokratismen. Og måske også en lille hilsen til daværende statsminister Anker Jørgensen, der i øvrigt ikke er fysisk ulig Preben Harris’ Borgmester Sejersen. Anker Jørgensen måtte sno sig i et fragmenteret Folketing, samtidig med at han skulle tilgodese en usandsynlig stærk og magtfuldkommen fagbevægelse. Det har krævet politisk håndværk og mange kaffemøder.
Der er flere eksempler på, at vi ved at gense Matador kan lære mere om Danmark i 1970’erne end om den periode, som tv-serien omhandler. Og når Matador også er relevant i dag, er det ikke mindst, fordi nutidens nostalgiske kærlighed til Ballings socialdemokrat også siger noget om vores egen tid. Det er ganske givet min yndlingsscene, fordi jeg savner Borgmester Sejersen i moderne politik. Jeg savner en tid, hvor det politiske resultat var vigtigere end kommunikationen omkring det.
Også fremstillingen af den endog meget aktive modstandsbevægelse i den lille provinsby siger mere om den kollektive erindring i 1970’erne end om modstandsbevægelsen. Og igen er vores optagethed af den dis-krepans udtryk for den heftige debat om netop den kollektive erindring, der har hersket i historieskrivningen de seneste ti år.
Matador er et unikt historisk materiale, men ikke på grund af sin historiske præcision. Det kan man håbe, at DR husker, når produktionen af tv-serien baseret på Tom Buk-Swientys bøger om 1864 begynder. Ambitionen må være at producere en serie, der bæres af karakterer og ikke historieskrivning. Fejlen ved Krøniken var netop, at man gjorde det modsatte.
Tænk på den rejse som stuepigen Agnes gennemlever i Matador, og på hvad den kan lære os om 1970’ernes kvindefrigørelse og begyndende opgør med de store ideologier. Og sammenlign den med den personlige udvikling eller mangel på samme vi ser i Krønikens Søs. I Krøniken skete tingene omkring karaktererne ikke gennem dem. Det er den forskel, der gør, at Matador stadig holder den dag i dag. Karaktererne lever ikke i en tid, de er tiden. Om det så er 1970’ernes eller 1930’ernes tid, er sådan set ligegyldigt. Det er fiktion.
 
Anita Brask Rasmussen er kulturskribent
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

