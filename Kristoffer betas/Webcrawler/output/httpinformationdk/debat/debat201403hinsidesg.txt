Hinsides gud og bøsse
Debatten om Yahya Hassans digte er endt i en moderne udgave af venstrefløjens lejrmentalitet krydret med en ny identitetsideologi, der bærer kimen til opløsningen af den borgerlige offentlighed


 
	Man kommer uvilkårligt til at tænke på den gamle studentikose undersættelse ’hinsides gud og bøsse’ af Nietzsches titel Jenseits von Gut und Böse, når man lytter til den aktuelle debat om Yahya Hassans digte. Når noget var hinsides gud og bøsse betegnede det, at det var helt af brættet.

	Athena Farrokhzad forfægtede i Aftonbladet det synspunkt, at Yahya Hassan skulle have fortiet den patriarkalske vold i ghettokulturen, fordi det kunne gavne Dansk Folkeparti. Der er vigtigere kriterier end sandheden.

	Hendes forslag er identisk med det såkaldte Billancourt-argument, som Sartre dekreterede under den kolde krig i 1950’erne, når det kom til kritik af undertrykkelsen i Sovjetunionen. »Vi må ikke tage håbet fra Billancourt,« sagde Satre. Billancourt er den forstad i Paris, hvor Renault-fabrikkerne ligger, og man måtte ikke tage illusionen om kommunisme fra arbejderne ved at fremføre sande udsagn om Sovjet.

	Desuden kunne de gavne politiske modstandere. Sovjetkritikere og lejrfanger måtte derfor leve med en smædekampagne fra kommunistpartierne, der lydigt fulgte denne politiske strategi.

	Dette træk, der blev opfattet som sekterisk og dybt utroværdigt af den anti-stalinistiske venstrefløj og den øvrige del af samfundet, førte kommunisterne ud i isolation i deres selvskabte såkaldte lejroffentlighed.

	Begrebet lejroffentlighed blev underkastet kritik i Oskar Negt og Alexander Kluges værk, Offentlighed og erfaring, hvor man påpegede sekterismen som en del af en mere generel tendens på venstrefløjen. Kritikken berører imidlertid kun det politisk-strategiske aspekt ved at isolere sig fra samfundet i aflukkede offentligheder med egne selvgyldige referencer, begrænset deltagelse og ugennemtænkte og facile præferencer. Noget andet er den rent mentale beskadigelse, man udsætter sig selv for.

	Den stalinistiske venstrefløjs historie er en lang anskuelsesundervisning i dette tragiske aspekt af lejroffentlighed; modstandsløs selvbekræftelse inden for gruppen og lydig underkastelse under normer, der immuniseres imod reel kritik udefra. Hele dette problemkompleks synes at genopstå nu – med ’identitet’ som ledeord i stedet for ’kommunisme’.

	Naturaliseret racisme

	Athena Farrokhzad påstod også, at de skandinaviske samfund er præget af naturaliseret racisme mod etniske mindretal. Det er velkendt, at der foreligger racisme fra enkeltpersoner og enkelte politiske organisationer, men naturaliseret racisme er en helt anden slags påstand.

	Det må man argumentere for, når man fremsætter den. Man må være generøs og fremsætte eksempler. Det var der ikke i Athena Farrokhzads anmeldelse.

	En beslægtet debat – også af svensk oprindelse – begyndte omtrent samtidig med den famøse anmeldelse. Her var det Jorge Londoño fra Rädda Barnens Ungdomsförbund, der i Nyheter24, den 24. marts hævdede, at hvide i den anti-racistiske bevægelse er ved at splitte bevægelsen, fordi man også vil fokusere på den racisme, der vender sig imod hvide fra indvandrere.

	Jorge Londoño mente a priori at kunne udelukke, at dette fænomen findes. Så hvis det er de hvide, der splitter, så må de hvide ud af de antiracistiske bevægelser.

	Igen var det en debat, der piblede ud fra en særoffentlighed, Rädda Barnens Ungdomsförbunds hjemmeside, som blev citeret i mainstreammedier.

	Offentlighedens opløsning

	Den 21. februar videreførte forfatterne Kristine Nye Glaffey og Maja Lee Langvad en aflægger af diskussionen i Information. Her er grundsynspunktet, at kønnet, kulturen og biologien er skæbne, når det kommer til læsning og fortolkning af litteratur.

	Bundlinjen er, at man aldrig for alvor kan læse sig ud over sin egen krops og erfarings begrænsninger. De plæderer for racismens tilbagekomst – udvidet med andre begrænsninger. Ligesom den klassiske racisme var biologien som skæbne, tilføjes nu etniciteten, kønnet, kulturen, religionen osv. som skæbne.

	Det går imod den gamle etiske besyngelse af skønlitteraturens særegenhed: Den gør det muligt for os at indleve os i andre menneskers anderledes situationer. For fortalerne bag disse nye positioner er det umuligt. Man kan elementært kun forstå sin helt egen situation.

	Det er bemærkelsesværdigt, at det lige netop er forfattere, der indtager et sådant synspunkt. For hvem har de tænkt sig skulle læse deres bøger andre end individer, der er identiske med dem selv? Og hvorfor overhovedet udgive bøgerne til en almen offentlighed i stedet for at kolportere dem i en lukket kreds af ligesindede i en identitetspolitisk menighed? Bøgerne kan jo ifølge deres forfattere ikke læses af mennesker, der forskellige fra dem selv.

	Spreder ideen sig videre med denne identitetsideologi, er det en opskrift på opløsningen af den borgerlige offentlighed.

	For det første vil den blive pulveriseret af en stigende uendelighed af smågrupper, der kun vil høre på sig selv. Og når først pulveriseringen er begyndt, får den ingen ende, som vi husker det fra 1970’ernes venstrefløj med dens mylder af små, politiske identitetsgrupperinger. For hvorfor skal sorte, yngre lesbiske nu finde sig i at blive belært af hvide, yngre lesbiske? Og hvorfor skal kristne, sorte, yngre osv. høre på andre?

	Den yderste konsekvens bliver, at den eneste, hvis erfaring forbliver interessant, er ens egen helt private.

	For det andet, skal smågruppens mere eller mindre klare politiske forestillinger bestemme, hvad der skal gælde som sandt. Ikke bare er der ikke længere sandhedskriterier, som man kan blive enige om på tværs af smågrupperiet – sandheden skal også underordnes, hvem der taler.

	Hvis nogen, man godt kan lide siger noget, er det i sig selv et tegn på, at det er sandt. Hvis man ikke kan lide dem, er det usandt.

Jens-Martin Eriksen er forfatter.

Frederik Stjernfelt er professor ved Københavns Universitet

