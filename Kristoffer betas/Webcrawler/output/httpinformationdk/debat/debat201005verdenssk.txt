Verdens skove venter på EU

Efter mange års massiv rydning af skovene og venten på EU sker der omsider noget nyt på området i morgen, tirsdag.


 På verdenstopmødet om bæredygtig udvikling i 2002 støttede EU-landene uden forbehold en plan, der krævede øjeblikkelig bekæmpelse af illegal international handel med træ og andre skovprodukter.
Nu skriver vi 2010, og verden har stadig den øjeblikkelige bekæmpelse til gode. Virkeligheden er dog ikke sat på pause i mellemtiden, og ulovlig skovhugst gør derfor stadig et enormt indhug på verdens skove. Alene fra 2000 til2005 blev der ifølge FNs fødevare- og landbrugsorganisation, FAO, årligt fældet 7,3 millioner hektar skov på den konto. Et areal, der svarer til næsten to gange Danmarks størrelse.
Ifølge EU-kommissionen har rydning af tropisk skov i de seneste år udgjort 96 pct. af afskovningen. En rydning med en indbygget katastrofe i form af et stort udslip af drivhusgasser og massivt tab af biologisk mangfoldighed.
Katastrofen rammer hårdt, for de tropiske skove er hjem for ca. halvdelen af alle landlevende arter og for størstedelen af de i alt 300 mio. mennesker verden over, der er afhængige af skoven for at kunne opretholde deres eksistens.
Tirsdag den 4. maj stemmer EU-parlamentets miljøudvalg om et udkast til parlamentets betænkning om at fastsætte krav til virksomheder i EU, der markedsfører tømmer og tømmerprodukter. Det drejer sig om regler, der burde sikre, at kun dokumenterbart, lovligt fældet træ må markedsføres i EU.
I 2005 importerede EU-landene 83 millioner kubikmeter tømmer og tømmerprodukter, hvoraf det vurderes at 16-19 pct. stammer fra illegalt fældet tømmer. Som storimportør af tømmer og tømmerprodukter har EU-landene således et stort ansvar for omsider at levere det, de lovede for otte år siden: Nemlig regler, der effektivt lukker illegalt tømmer ude fra EU- markedet.
Det er afgørende, at den betænkning, som EU-parlamentets miljøudvalg vedtager i morgen, tirsdag, holder fast i helt nødvendige opstramninger af det slappe forslaget til rådsforordning fra EU-kommissionen, som sidste år blev behandlet på et rådsmøde. Kommissionens forslag er ikke udformet som et egentligt forbud mod markedsføring af ulovligt fældet træ og består primært af en række generelle forpligtelser til at udvise fornøden påpasselighed.
Efter mange års venten og medfølgende massiv rydning af store dele af verdens skove, bør morgendagen levere følgende: Et forslag til en forordning, der gør markedsføring af ulovlig fældet tømmer forbudt, hvor påpasselighedssystemerne er underlagt en uafhængig 3. parts kontrol, definitionen af legalt tømmer indbefatter al relevant lovgivning i det land, træet er fældet i, og hvor overtrædelser indebærer retslige sanktioner i form af bøder mv.
Sådanne krav fra EU-parlamentet kan styrke den gruppe af lande, der udover Danmark tæller Storbritannien, Belgien og Holland, som mener det er på høje tid at indfri løftet fra Verdenstopmødet i 2002.
Jan Søndergård, politisk rådgiver i Greenpeace, og Lasse Juul-Olsen, programmedarbejder i WWF Verdensnaturfonden

