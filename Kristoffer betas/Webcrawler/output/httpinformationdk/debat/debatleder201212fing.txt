Fingeren til politiloven



 For tredje gang har domstolene underkendt Københavns Politis administrative friheds-berøvelser, som de foretog i henhold til politiloven. Første og anden gang var i kølvandet på de omfattende frihedsberøvelser under klimatopmødet i 2009, og i forgårs underkendte Københavns Byret så frihedsberøvelsen af 65 unge, som politiet i maj sidste år gennemtvang midt på Dronning Louises Bro, fordi de unge afviste at lade sig visitere.
Forhåbentligt forstår politiledelsen nu, at domstolen har givet fingeren til administrative frihedsberøvelser af hele grupper på én gang, medmindre politiet er i stand til at løfte individuelt bevis for, at hver enkelt demonstrationstilhænger har udvist en adfærd, der kan være til betydelig fare for den offentlige orden. For tredje gang har domstolen understreget, at den grundlovssikrede forsamlingsfrihed har absolut forrang frem for politiets taktiske overvejelser, når de står over for en demonstrationsivrig ungdom.
Lige så vigtigt er det at notere, at domstolen – helt på linje med COP15 klagesagerne – har afvist at inddrage en række yderligere oplysninger om de frihedsberøvede, som politiet med let hånd har indsamlet dels fra egne sagsstyringssystemer, dels fra facebookprofiler og googlesøgning.
Politiets hensigt har været at signalere, at eftersom de fleste af frihedsberøvede var gamle kendinge af ordensmagten og dermed pr. definition ude på ballade, var det i orden at frihedsberøve dem.
Men oplysningerne var uden betydning, mente retten, fordi de ikke indgik i den vurdering, politiet foretog forud for frihedsberøvelsen.
Justitsminister Morten Bødskov bør straks i det nye år enten indlede politiske forhandlinger om en revision af politiloven eller på anden måde sikre, at politiet ikke samler ind til et fjerde nederlag ved domstolene. Og ret beset er det ikke den værste julegave, befolkningen kan se frem til.

