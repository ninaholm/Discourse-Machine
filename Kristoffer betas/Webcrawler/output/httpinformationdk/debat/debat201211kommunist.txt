“Kommunistpartiet har skabt et venligtsindet vestligt medie, Nordkoreas diktator er måske verdens mest sexede mand, og så ved alle, at alle lyver i Kina”



En af vore egneHvad gør man, hvis man er Kinas kommunistparti og ikke er tilfreds med de spørgsmål, som udenlandske journalister stiller? Så fremstiller man blot sine egne mere venligtsindede ’udenlandske journalister’. Det lader til at være den opskrift, som partiet forsøgte sig med under partikongressen tidligere på måneden.Partikadrerne kan godt lide, at deres pressekonferencer ikke bliver forstyrret af alt for kritiske spørgsmål. Så de giver som regel oftest spørgeretten til journalister fra Kinas medier, som de selv kontrollerer. Udenlandske journalister bliver ofte ignoreret. Derfor blev der også hævet en del øjenbryn, da Andrea Yu, der præsenterede sig selv som journalist fra et australsk medie, CAMG Media Group, fik lov til at stille adskillige spørgsmål i løbet af kongressen. Og samtidig var alle hendes spørgsmål usædvanligt blide.Det viste der sig dog at være en grund til. For det kom frem, at CAMG Media Group i virkeligheden har hovedsæde i Beijing og er kontrolleret af China Radio International, som ejes og kontrolleres af den kinesiske stat.Så hvorfor valgte partikadrerne hele tiden Andre Yu? »De ved, at mine spørgsmål er uskadelige,« indrømmede hun over for The Wall Street Journal. Hun fortalte, at hendes spørgsmål var forfattet af kinesiske kollegaer, og at hun ikke var tilladt at stille sine egne. Hun var altså en udenlandsk journalist – og så alligevel ikke rigtigt.Som en populær besked udtrykte det på Sina Weibo, en mikroblog a la Twitter: »Nu bliver selv udenlandske medier lavet i Kina.«Sexet eller ejSexet eller ejKommunistpartiets talerør, Folkets Dagblad, har været udsat for massiv spot og hån, efter det i denne uge refererede satire som sandhed, da det på sin hjemmeside tirsdag bragte historien om, at amerikanske The Onion har kåret Nordkoreas leder Kim Jung-un til verdens mest sexede mand i 2012. De glemte bare at fortælle, at The Onion er et satirisk nyhedssite, og at udnævnelsen var ment som en joke.Folkets Dagblad offentliggjorde to afsnit ord-for-ord fra The Onion sammen med et billedgalleri med 55 fotografier af Kim, lederen af det fattige og isolerede land, som holdes oven vande med hjælp fra dets eneste allierede, det kinesiske styre.»Med sit sønderlemmende smukke, runde ansigt, sin drengede charme og sin stærke bygning er denne Pyongyang-fødte hjerteknuser personificeringen af enhver kvindes drøm,« og han er »velsignet med en aura af magt, som skjuler en umiskendelig sød og kælen side,« citerer Folkets Dagblad fra The Onion.På de sociale medier ved kineserne ikke, om de skal grine eller græde. »Nu forstår jeg bedre vores partis æstetiske standarder,« skriver en blogger. En anden siger spydigt: »Hvis partiet siger, at han er sexet, jamen, så er han sexet.«Men mindst en blogger følte sympati for partiets talerør: »Ved I, hvor svært det er at finde positive nyheder om Nordkorea? Når de endelig finder en, lige meget hvad det er, så er de nødt til at putte det online.«Folkets Dagblad har nu slettet hyldestsiden til Kim Jong-un. Men The Onion nåede dog at give dem ros med på vejen: »Flot arbejde, kammerater.«Alle lyverAlle lyver»Hver gang jeg ser et departement påstå, at vores land har det største antal bøger og aviser i verden, så tænker jeg, at vi faktisk kan sige, at vi producerer de største mængder af toiletpapir.«Det kan godt være, at Xi Jinpings første ord til befolkningen som Kinas nye leder tidligere på måneden blev den mest omtalte tale i landet, men Li Chengpengs svada mod manglen på ytringsfrihed og kritik af partiets propaganda fulgte tæt efter.Den kendte samfundskritiker, blogger og forfatter holdt en tale på Peking Universitet, hvor han bl.a. anklagede regeringen for at være »arrogant, ufølsom og snæversynet«.»Vi borgere ved, at myndighederne lyver, og de ved, at vi ved, de lyver, og vi ved, at de ved, at vi ved, de lyver, og de ved, at vi lader som om, de ikke lyver,« sagde han i talen, der blev delt vidt og bredt på kinesiske sociale medier med tusinder af kommentarer, der udtrykte støtte.Li Chengpeng sagde også at: »Det mest forfærdelige ved et land er ikke fattigdom eller sult, men at folk har mistet retten og evnen til at tale.« på grund af den hårde censur.Evnen har Li Chengpeng dog ikke selv mistet, men måske retten: Ikke overraskende blev hans kommentarer censureret væk fra internettet efter et døgn online.På denne plads giver Informations faste korrespondenter hver fredag et indblik i den folkelige debat i de lande, hvor de befinder sig. Hvad taler man om hos barberen i Rom? I Londons undergrund? På cafeen i New York? I elevatoren i skyskraberne i Beijing?
