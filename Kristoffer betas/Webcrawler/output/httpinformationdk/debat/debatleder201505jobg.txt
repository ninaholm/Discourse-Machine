Jobgulerod
LEDER


 ’Jobbonus.’ Enhver spindoktor må benoves over det navn, som finansminister Bjarne Corydon (S) og økonomi- og indenrigminister Morten Østergaard (R) satte på den ordning, som de præsenterede i søndags. Den skal sikre kontanthjælpsmodtagere en økonomisk gevinst, hvis de kommer i arbejde. Gevinsten, som er en skattefri bonus på op til 1.500 kr. om måneden, udbetales kun i andet halvår 2015. Ordningen er møntet på personer, der har været ledige i mindst ét år.
Den korte løbetid for ordningen begrunder regeringen med, at lysere tider nu er på vej. Bjarne Corydon kvæder forårskåd: »Den værste krisetid ser nu ud til at ligge bag os, og der er udsigt til stigende vækst og beskæftigelse de kommende år.«
Åh jo, man kan selvfølgelig kritisere ordningen for at være for kortsigtet. For hvad nu, hvis vækstoptismen ikke får noget at have sig selv i? Enhedslistens Johanne Schmidt-Nielsen erklærer til Ritzau: »Når der er danskere, der går arbejdsløse, så er det, fordi der er færre ledige job, end der er arbejdsløse. Det ændrer en bonus intet som helst ved.«
Dansk Arbejdsgiverforening, DA, mener, at løsningen må være mere langsigtet, så »det også kan betale sig at tage arbejde i 2016 og derefter«. DA-underdirektør Erik Simonsen tilføjer: »En anden løsning end skattelettelser er at sætte ydelserne ned.«
Nedsatte ydelser er netop den vej, som partiet Venstre har anvist. Venstre har buldret om, at kontanthjælpsloftet skal sættes ned. Venstres statsministerkandidat, Lars Løkke Rasmussen, har imidlertid afvist at sætte tal på, hvor langt ned loftet skal sænkes.
I lyset af, hvor heftigt den blå blok fører kampagne for, at arbejdsløse kan piskes til at tage arbejde – bare man sætter ydelserne tilstrækkeligt ned, skal de dovne nok lære at stå op om morgenen – er SR-regeringens tilgang sympatisk. Regeringen vælger belønningen frem for straffen. Guleroden frem for pisken.
Endnu bedre ville det være, hvis regeringen samtidig søgte frem mod andre former for vækst end de traditionelle ressourceopslidende. Tænk, hvis guleroden kunne indgå i et økologisk kredsløb.

