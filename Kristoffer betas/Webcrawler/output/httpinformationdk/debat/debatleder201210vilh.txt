Vilhelmsens valg



 SF har fået en ny formand, men kan den nye formand skabe et nyt SF?
I sine første 48 timer som formand har Annette Vilhelmsen igen og igen slået fast, at hun vil samle og forsone. Det bliver der brug for. Ingen på det ministerhold, Annette Vilhelmsen nu er chef for, ønskede at få hende som chef.
Men Annette Vilhelmsen sidder på medlemmernes solide mandat, og de stemte lige så meget imod ministerholdets hidtidige forvaltning af parti- og regeringsmagt, som de stemte for den nye formands endnu noget tågede politiske program.
Villy Søvndal blev lørdag på Det Kongelige Bibliotek klappet ud som formanden, der gjorde regeringsmagten mulig. Hvad medlemmerne mente, Villy Søvndal forsømte, vil Annette Vilhelmsen nu blive bedømt på: Kan hun med et års forsinkelse for alvor at gøre SF’s politik gældende i regeringskontorerne?
Fra talerstolen fastslog hun lørdag i sin tiltrædelsestale, at det SF, hun netop er blevet formand for, »står fuldt og helt bag regeringsgrundlaget«.
Selvfølgelig sagde hun det. Alt andet havde været lette kalorier til de stadig flere politiske kandestøbere, der spår SF ude af regeringen inden for 12 måneder.
Tidligere har Annette Vilhelmsen imidlertid udtalt, at hun som formand vil »udfordre regeringsgrundlaget«, men hun har endnu til gode at fortælle, hvordan hun har tænkt sig at omsætte ordene til handling.
»Der findes ikke en opposition i regeringen. Det findes en opposition til højre for regeringen. Vi skal lave kompromiser, og det er vi parat til,« sagde Annette Vilhelmsen i sin sejrstale. Men repeterede hun ikke dermed årsagen til sin forgængers politiske nederlag?
Annette Vilhelmsen skal opfinde en ny måde for SF at være i regering på. Hun skal gøre plads til SF’s politiske mærkesager uden at undsige det fælles regeringsgrundlag.
Den nye SF-formand siger, at hun vil gøre en forskel i regeringen, men det forudsætter, at hun tør stå ved regeringens interne forskelle. Hun skal med andre ord vise, at det kan lade sig gøre at være i opposition og regering på samme tid. Balancekunsten er vanskelig, men Annette Vilhelmsen kan finde inspiration i den nære politiske historie.
Da Poul Schlüter i 1980’erne blev statsminister i den længst siddende borgerlige regering i efterkrigstiden, fremturede regeringspartiet Venstre konstant med særstandpunkter. En evig plage var den dengang unge næstformand, Anders Fogh Rasmussen, når han gentog omkvædene om, at skatter og afgifter skulle ned, og at de offentlige ydelser var så urimeligt høje, at de pumpede virke- og arbejdslysten ud af danskerne.
Forslagene blev rutinemæssigt tilbagevist, men de sikrede Venstre en klar liberal profil over for vælgerne. Venstre var i opposition og regering på én og samme tid.
Formentlig ihukommende egne erfaringer tålte Anders Fogh Rasmussen i sin tid som statsminister, at de konservative jævnligt gentog kravet om en markant nedsættelse af topskatten. Det sikrede regeringens mindste parti en selvstændig profil uden at sende regeringssamarbejdet på slingrekurs. Og det sikrede, at den samlede regering formåede at tale både til partiernes græsrødder og hen over midten i dansk politik.
De interne modsætninger spændte regeringen op mellem idealer og realiteter.
Heller ikke i dag behøver et regeringsgrundlag være den kemiske væske, der opløser alle politiske forskelle. Det er helt op til regeringsparterne, og forhåbentlig bragte Annette Vilhelmsen emnet på bordet under søndagens indledende drøftelser på Marienborg med statsminister Helle Thorning-Schmidt (S).
I de kommende måneder vil Annette Vilhelmsens lederevner blive testet. For at kompensere for sin manglende erfaring med regeringsforhandlinger ventes hun at trække den tidligere formand Holger K. Nielsen ind som ny skatteminister og den centrale forhandler.
Men også den radikale leder Margrethe Vestagers og Helle Thorning-Schmidts lederevner står nu over for en afgørende test. Hvis Annette Vilhelmsen skal holde SF i regeringen, skal regeringens øvrige partier give SF mulighed for på samme tid at være i opposition og regering. Mulighederne er der. Er viljen og evnerne?

