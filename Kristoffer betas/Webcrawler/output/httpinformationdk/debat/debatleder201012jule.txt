Julens trafikale ugættelige gåder
Den gyseligste af gåderne: Hvordan tror VK-regeringen, at EU og Danmark kan nå sine CO2-mål, hvis de folkevalgte stort set gør, som de hidtil har gjort?


 En gåde at gætte her op mod jul: Hvad står forbogstaverne DSB for? Er det 1) et rullende torturkammer (Det Stresser Bentøj)? Eller er det 2) et særdeles sløvtkørende samfærdselsmiddel (Det Slowmotionerende Bumletog)? Eller er det 3) en seddelpresse på hjul (Den Scorer Bingo)?
Det rigtige svar er: DSB er lidt af hvert, men mest af 3) Den hjulbårne seddelpresse.
Forleden kunne dagbladet Politiken afsløre, at VK-regeringen siden 2001 har trukket 5,3 milliarder kroner ud af DSBs overskud. For hver 100 kroner, som DSB tjener, har regeringen konfiskeret de 93 kroner til andre formål, f.eks. skattelettelser.
De penge kunne ellers være gået til forbedret service og/eller lavere takster. Sidstnævnte stiger igen pr. 1. januar og er steget 58 procent på 10 år.
Overgåden er: Hvorfor plyndrer VK-regeringen den kollektive trafik? Regeringen hævder jo, at den tager klimaproblemerne særdeles alvorligt. Den eksplosivt voksende biltrafik betyder, at trafikområdet er gået fra at stå for godt 20 procent af den samlede CO2-udledning til nu næsten 30 procent, mens andre sektorer er i gang med at begrænse deres udledning. En snusfornuft ville tilsige, at det er andre transportformer end den CO2-venlige kollektive trafik, der bør belægges med adfærdspåvirkende afgifter.
Men bjældeklang  her dukker en ny trafikal julegåde op: Morgen- avisen Jyllands-Posten kunne i går kundgøre, at VK-regeringen skrinlægger enhver tanke om at indføre færdselsafgifter på privatbilismen. Sådanne afgifter havde regeringen ellers for to år siden bebudet, at den ville ind- føre senest i 2015.
Men pist væk er alle planer om roadpricing, bompenge, byringbizzer, og hvad man ellers kan forestille sig af privatbiltrafik-regulerende tiltag.
V-skatteminister Troels Lund Poulsens forklaring på kofangervendingen er, at de danske initiativer skulle følge en hollandsk model, som hollænderne nu er bakket ud af. Han siger:
»Der sidder et udvalg, der skulle se på omlægningen, men når alle andre har opgivet den, skal Danmark ikke tage førertrøjen og lave et nyt stjernekrigsprojekt.«
Oho, det med Danmark som foregangsland  det tror regeringen ikke længere på? I øvrigt har mange lande mange steder indført forskellige former for begrænsninger af privatbilismen. Uden at lave stjernekrigsprojekter. London og Stockholm har f.eks. velfungerende trængselsafgifter. Der er masser af global inspiration at øse af. Hvis man vil.
Gådefuldt som regeringens afkald på færdselsafgifterne kan forekomme, er der til gengæld ingen gåde i, hvad følgerne af initiativets bortfald bliver. Til Jyllands-Posten forklarer trafikforsker Harry Lahrmann fra Aalborg Universitet:
»Det betyder, at vi ikke får løst transportsektorens CO2-problemer,  ligesom vi ikke får løst trængselsproblemerne i de større byer. Konsekvensen bliver, at bilisterne fortsat vil holde i kø på Køge Bugt motorvejen, ligesom husholdningerne og virksomhederne bliver tvunget til at reducere udledningen af drivhusgasser endnu mere.«
Med de øgede krav til husholdninger og virksomheder sigter trafikforskeren til, at Danmark har påtaget sig overordnede CO2-nedbringelsesmål. Hvis trafikken ikke bidrager, må andre udledere holde for. Hvis nationen mener målene alvorligt.
Dermed nærmer vi os den gyseligste af gåderne: Hvordan tror VK-regeringen, at EU og Danmark kan nå sine CO2-mål, hvis de folkevalgte stort set gør, som de hidtil har gjort? Det vil sige:  Bruger den kollektive trafik som syndebuk og malkeko. Demonstrativt afstår fra at pålægge bilister byrder op til et folketingsvalg (og sikkert også derefter). Anvender motorveje som lokkemad for forligspartnere og vælgere i hjemkredsen.
Et stygt eksempel på lokkemaden er det netop indgåede finanslovsforlig. Her praler Kristendemokraternes hjemmeside af »15 synlige resultater«, som partiet har opnået ved at lægge Per Ørum Jørgensens ene folketingsmandat bag finansloven, så VKO får flertal  også for stramningerne af 24-årsreglen, som de gode kristne partifolk ellers slår kors for sig ved, men dog altså stemmer for.
Her er den fristelse, der ifølge hjemmesiden forledte de kristne i uføret: »Motorvej. Køreplan for ny motorvej mellem Holstebro og Herning. Forventet ibrugtagning 2018.«
Det har nok været en indrømmelse, som VKO har afgivet uden nævneværdige anfægtelser. Om regeringens ansvarlige ministre overhovedet tænkte en CO2-tanke derved ... ja, det kan man kun gætte om.

