SF bør fastholde modstanden mod den brutale retspolitik
Øvelsen burde gå ud på at få Socialdemokraterne trukket i retning af SF's, de radikales og Enhedslistens retspolitik. Et retspolitisk knæfald vil være Villy Søvndals første alvorlige fejlvurdering


 Dansk Folkeparti har igennem flere år sat en retspolitisk dagsorden, hvor det primitive svar på kriminalitet, vold og mulig terror konstant var højere straffe og mere overvågning og aflytning. Partiet har ikke forsømt den mindste mulighed for at koble kriminalitet og fremmedhad sammen. De højere straffe er blevet suppleret med en høj tillægsstraf i form af udvisninger af indvandrere, der dømmes. I terrorlovene kan udvisning ske administrativt uden de garantier, som borgere i en retsstat har krav på. Det seneste skud fra partiets vindue er kravet om at få nedsat den kriminelle lavalder.
Brutaliseringen af retspolitikken har været Dansk Folkepartis største succes. Skiftende stats- og justitsministre har været udsat for et systematisk pres for hele tiden at stramme straffeskruen og udbygge overvågningssamfundet - den nye statsministers åbningstale er i denne sammenhæng ingen undtagelse. Dansk Folkeparti fik her forsøgt serveret endnu en retspolitisk luns af det, der er tilbage af retsstaten.
Dansk Folkepartis retspolitiske afpresning af regeringen rejser to spørgsmål:1. Virker medicinen?
2. Er de demokratiske omkostninger for store?
Svaret på de to spørgsmål er: Nej, medicinen er virkningsløs. Og ja, retsstaten udhules. 
Tendensen til øget kriminalitet og opbygning af en overvågnings- og politistat er markant. Men hvorfor siger regeringen så ikke stop? Fordi Dansk Folkepartis populistiske retspolitik er blevet en eksistensbetingelse for regeringen. Enten støtter du forbryderne, eller også støtter du den brutale retspolitik. De, der siger andet, er i det regi slet og ret fjolser. Når for eksempel bandekriminaliteten udarter, hedder det sig, at det alene skyldes, at retspolitikken er for slap. Med slagordet "nultolerance" iscenesættes en ureflekteret påstand om, at den, der ikke vil være med til skrappere sanktioner, er tilhænger af de konkrete forbrydelser.
Ikke et ord om straffenes effektløshed, ikke et ord om forebyggelse eller kausalitet. Det kunne se ud, som om V og K gradvist har internaliseret Dansk Folkepartis retorik i sin egen tænkning og dermed forladt tidligere begreber om borgerlig anstændighed og domstolenes uafhængighed.
Klar til kompromis
VK-regeringens retspolitik er bestemt alene af Dansk Folkeparti. Desværre ser det ud til, at frø fra nultolerancens tidsler er føget over hegnet.
Socialdemokraterne har desværre også kopieret centrale dele af Dansk Folkepartis retspolitik, mens SF, Radikale Venstre og Enhedslisten hidtil har forsvaret en reflekteret rets- og forebyggelsespolitik. Den vedtagne udtalelse fra SF's hovedbestyrelse (se faktaboks) viser, at SF ikke vil gå på kompromis med grundlæggende retsprincipper. 
Men noget tyder på, at SF's retspolitik også er ved at skride. Villy Søvndal kom for nylig til at gå ind for minimumstraffe for våbenbesiddelse i forbindelse med bandepakken. En mindstestraf for våbenbesiddelse vil fratage domstolene muligheden for at vurdere sagens undskyldende omstændigheder som for eksempel, når Bendt Bendtsens ministerchauffør handler efter ministerens instruktion. Hammeren skal bare falde.
Kritikken af mindstestraffe kommer masser af steder fra, ikke mindst fra dommere og beskikkede advokater. Nu kunne man sige, at der er minimumstraf i andre tilfælde, f.eks. ved overlagt drab. Men der er vi i strafferammernes høje ende. Der har aldrig før været indført minimumstraf i straffesystemets lave ende. Har SF mistillid til domstolene ligesom Dansk Folkeparti? Og tror nogen, at indførelse af minimumstraffe vil ændre noget som helst for dem, der bærer våben? Spiller for eksempel opdagelsesrisikoen ikke nogen rolle her? 
Aflytning
Men det er ikke den eneste tidsel. Det skal være nemmere at få en retskendelse om telefonaflytning til at omfatte en bredere kreds. Et lovforslag om at udvide aflytningskendelser til ikke som nu at følge en persons kendte telefonnumre, men blot personen og dermed de telefoner, vedkommende kan tænkes at benytte, er på vej. SF ser ud til at gå med, måske for at mindske uoverensstemmelserne med Socialdemokraterne, som vil mindske deres uoverensstemmelser med DF. Det påstås, at den teknologiske udvikling har medført, at besværet med at indhente retskendelser skulle være en bureaukratisk hindring for politiets efterforskning, fordi mistænkte køber nye telefoner og taletidskort for at undgå aflytning. Det lyder meget smukt, men det passer ikke. Vanskeligheden består i at identificere de nye taletidstelefoner, ikke i at skaffe retskendelser. Retskendelser kan enten skaffes fremadrettet eller på efterbevilling, og der er ikke noget væsentligt besvær med at indhente en retskendelse om aflytning af en ekstra telefon.
Reelt går forslaget ud på systematisk at aflytte de ikke mistænkte personers telefoner, vedkommende taler med, for at få kortlagt hele samtalemønstre og derigennem finde de nye telefoner. Derved udvides kredsen af ikke-mistænkte, der aflyttes, markant. Der er i forvejen hjemmel til at afsige kendelser, der giver mulighed for at identificere de telefoner, der anvendes inden for et bestemt geografisk område. Her aflyttes ikke, men ad den vej kan man finde de nye telefoner. Politiets statistik viser, at under 20 procent af de mistænkte, der får aflytningskendelser imod sig, dømmes.
Konsekvensen af den nye lov bliver en dramatisk udvidelse af personkredsen af ikke-mistænkte, der udsættes for systematisk aflytning. Det vil med garanti svække retssikkerheden, men næppe øge efterforskningens effektivitet. Problemet er rent teknisk. Et teknisk problem må nu engang løses teknisk. 
Meningen med dommerkendelserne er, at politiets jurister skal vurdere, om de retlige betingelser i retsplejeloven er opfyldt. Vi har ikke noget tag-selv-bord til politiets aflytning af borgere. Kontrollen sikrer, at begrundelsen er tilstrækkelig. Den efterfølgende retlige godkendelse er enkel. Det er ikke svært at finde en politi-betjent, der helst selv ville bestemme, om der skal aflyttes eller ej. Mistanken skal være begrundet, og den skal handle om overtrædelse af en tilstrækkelig alvorlig paragraf i straffeloven. En udvidelse til personkredsen er skandaløs, fordi der er 15-20 ikke-mistænkte pr. mistænkt. 
Hvis man måler på antal af aflyttede pr. mistænkt, vil forslaget med garanti indebære en voldsom stigning.
Markant kovending
Hvis SF ændrer retspolitik, står vi over for en markant politisk kovending. Er motivet taktisk begrundet i ønsket om frontforkortning over for regeringen og Dansk Folkeparti i den kommende valgkamp, er det for sølle.
Dansk Folkeparti har tilsyneladende udset sig netop retspolitikken som det strategiske indsatsområde over for SF fra nu af. Det vil være betydeligt bedre at samles om en demokratisk orienteret, reflekteret retspolitik. 
Øvelsen burde gå ud på at få Socialdemokraterne trukket i retning af SF's, de radikales og Enhedslistens retspolitik. Et retspolitisk knæfald vil være Villy Søvndals første alvorlige fejlvurdering. Vi er mange, der mener, at vi skal have en ny regering, fordi vi også skal have en ny politik, herunder en retspolitisk genopretning. 
Derfor, kære Villy - du kan godt stå fast. En anstændig retspolitik, der bygger på uafhængige domstole og grænser for myndighedernes indgreb over for borgerne er fundamentale værdier i fremtidens demokratiske samfund.
Mikael Hertig er direktør, cand.scient.pol. og suppleant til SF's Hovedbestyrelse

