Gad vide, om svin hellere vil laves til bacon?
[10 spørgsmål til Dan Jørgensen]: Fødevareminister Dan Jørgensen (S) vil have zoofili forbudt i Danmark. ’De (dyrene, red.) kan jo i sagens natur ikke sige nej til at være med,’ lyder argumentet. Derfor skal tvivlen komme dem til gode. Men er sex med mennesker et større overgreb end kastration, indespærring og slagtning?
’Loven, der gør det ulovligt at have sex med dyr, skal sikre den svage part, der ikke kan sige fra,’ siger fødevareminister Dan Jørgensen (S), der her er på besøg hos en svineavler i Randbøl.


 Hvad tænker du om mennesker, der tænder på dyresex?
»Det har jeg sådan set ikke nogen holdning til.«
– I din pressemeddelelse skriver du, at mennesker med tilbøjelighed til dyresex potentielt kan give Danmark et dårligt ry. Hvad mener du med det?
»Det er ikke noget, jeg mener, det er ret indiskutabelt, at der er eksempler i internationale medier, hvor vi bliver beskrevet som et land, der er fristed for folk, der gerne vil have sex på dyr og gerne vil forgribe sig på dyr. Det har der været en del eksempler på de senere år.«
– Hvor stort er problemet. Hvor mange kommer til Danmark for at have sex med dyr, der ikke har lyst?
»Vi har ikke nogen tal på det, og for mig at se er det også mindre vigtigt, om det er x antal, eller om det er x antal plus et antal. Et overgreb er et overgreb. Og taler vi Danmarks image ude i verden, må man bare sige, at det at være et frirum er skadeligt i sig selv.«
– Tror du, dyrene har en seksualitet, altså at de kan føle lyst og ulyst?
»Dyr har selvfølgelig en seksualitet. Jeg mener, at det er en bestemt slags aber og delfiner, der dyrker sex af lyst, mens andre dyr dyrker sex, når de er i brunst og skal formere sig. Men det er ikke så vigtigt for min pointe; at man skal forbyde dyresex. For uanset om man kan forestille sig, at dyrene ikke lider overlast eller selv måtte have lyst, så er det her jo en lovgivning, der skal sikre den svage part, som ikke kan sige fra.«
– Hvis dyr har en seksualitet, og vi skal tage hensyn til, når de ikke har lyst, hvordan sikrer vi så, at dyr kan udleve deres seksualitet, når de har lyst?
»Det er ikke noget, den her lovgivning overhovedet adresserer. Det er bestemt en ganske interessant og spændende teori, og en diskussion vi godt kan tage på et andet tidspunkt. Men det her handler om at sikre dyr mod overgreb på baggrund af menneskers seksualitet. «
– Hvis tvivlen om dyrenes samtykke er et argument imod dyresex, burde tvivlen så ikke også komme dyrene til gode, når det drejer sig om, hvorvidt de har lyst til at blive spærret inde og lavet til bacon?
»Det er klart, at der altid er den slags dilemmaer i dyrevelfærdsloven. Der må man jo hele tiden opveje, hvad hensynet er. Men jeg går meget op i, at dyr skal have ordentlig velfærd, og med ordentlig velfærd menes ikke bare i forhold til smerte, men også muligheden for at udleve nogle naturlige adfærdstræk i forhold til bevægelse og så videre.«
- Hvis vi går ud fra , at tvivlen om, hvorvidt dyret har lyst, skal komme det til gode, burde tvivlen om, hvorvidt dyret har lyst til at blive spærret inde, så ikke også komme det til gode?
Det er der sikkert nogle, der vil mene, og det er nok også derfor, at nogle vælger at blive vegetarer og veganere, men det er ikke min egen personlige holdning. Vi har altså et samfund, hvor vi synes, det er okay at spise dyr.«
– Hvad adskiller det ene overgreb fra det andet?
»Det kommer helt an på, hvad det er for en situation. Vi forbyder jo ret mange overgreb. Vi har er en ret striks dyreværnslovgivning i Danmark, men det er jo hele tiden en balancegang. Det handler også om, hvad man politisk kan få opbakning til, og hvad der er økonomisk rentabelt. Jeg bliver altid nødt at finde en balance, for i det øjeblik jeg presser landbruget for hårdt, flytter de produktionen til Ukraine, og det er jo ikke bedre for dyrevelfærden.«
– Hangrise får i øjeblikket skåret de ædlere dele af for at undgå lugtgener. Hvad er det største overgreb, du kan forestille dig: At få skåret de ædlere dele af eller have sex, uden du har lyst til det?
»Jamen, jeg ved ikke, om jeg har noget behov for at sammenligne det, for jeg vil gerne af med begge ting. Hvis jeg skal rangere noget … Det giver ikke mening, for jeg vil af med begge dele, og jeg har også lavet en handlingsplan for kasteration af grise i Danmark.«
– Så de to overgreb er lige slemme, eller hvad mener du?
»Nej, jeg siger netop, at jeg ikke har noget behov for at gå ind i en diskussion om, hvad der er værst, for jeg vil gerne af med begge dele. Jeg kan godt lide flødeskumsis, og jeg kan godt lide at gå til fodbold, men hvad kan jeg bedst lide? Det er lidt svært at sammenligne.«

