Hvad Thorning siger
LEDER


 Mange socialdemokrater vil nok mene, at Kristian Thulesen Dahl (DF) siger, hvad Helle Thorning-Schmidt (S) burde have sagt i den genopblussede sag om dagpengereformen.
Spørgsmål er velkendt: Er reglerne for genoptjening af dagpenge blevet urimeligt stramme? Svaret fra Helle Thorning-Schmidt: Nej, reglerne er, som de regler skal være, og vi ændrer dem ikke. Ikke på vilkår. Og da slet ikke, før den nedsatte dagpengekommission om halvandet år er kommet med sin vurdering af systemet.
Svaret fra Kristian Thulesen Dahl: »Det er rigtigt, at dagpengereformen har virket hårdere, end vi havde regnet med. Derfor kunne det sagtens være en mulighed at se på en kortere genoptjeningsperiode, indtil vi har et mere gennemarbejdet udspil fra kommissionen«.
Stridens kerne handler om antallet af måneder, der skal gå, før en forhenværende arbejdsløs har genoptjent retten til at få udbetalt dagpenge. Efter den nye dagpengereform skal der gå 12 måneder i arbejde, hvor kravet tidligere var seks måneder. Men arbejdsløse bør – i modsætning til i dag – også kunne få uddannelse, løntilskud eller aktivering talt med som værdig genoptjening af retten til dagpenge. Det mener fagbevægelsen, SF, Enhedslisten, en stribe socialdemokratiske borgmestre og enkelte medlemmer af den socialdemokratiske folketingsgruppe. Deres opråb er dog foreløbig blankt afvist af Helle Thorning-Schmidt.
Konsekvenserne af dagpengereformen er velkendte: Alene sidste år mistede 34.000 danskere ifølge tal fra brancheorganisationen AK Samvirke retten til dagpenge. Det antal er i dag steget til anslået 42.000, og ifølge a-kassernes seneste prognose vil 60.000 danskere ved udgangen af næste år være faldet ud af dagpengesystemet. Og udgangen af 2015 er vel at mærke deadline for den dagpengekommission, Helle Thorning-Schmidt-regeringen netop i sommer har nedsat.
Statsministeren skal selvfølgelig stå fast på den politik, hun mener er rigtig, uagtet dens upopularitet selv i egne rækker. Men i denne sag er det værd at erindre, at statsministeren står fast på en politik, den borgerlige regering sammen med Radikale Venstre og netop Dansk Folkeparti blev enige om, før hun selv kom til magten.
Under forrige valgkamp afviste Helle Thorning-Schmidt således dagpengereformen med henvisning til netop unødig hårdhed over for en i forvejen udsat gruppe. Nu forsvarer hun konsekvenserne af en politik, hun oprindeligt var arg modstander af.
Og Kristian Thulesen Dahl? Han vandt først borgerlige vælgere ved at argumentere for en reform, der skubbede til de arbejdsløse. Nu vinder han socialdemokratiske vælgere ved at argumentere for, at der skubbes for hårdt til de arbejdsløse.
Den socialdemokratiske forfaldsfortælling er på mange måder Dansk Folkepartis succeshistorie, og i denne sag har Helle Thorning-Schmidt gjort sig til førsteskriver.
Ingen kan være uenig med Helle Thorning-Schmidt, når hun siger, at regeringen hellere vil give de arbejdsløse et arbejde end dagpenge. Dagpengereformen kan meget vel have været et nødvendigt puf for nogle ledige. Regeringen har desuden lanceret flere initiativer, der skal sende de arbejdsløse i beskæftigelse. Men alle de gode intentioner ændrer ikke på de konkrete kendsgerninger for tusindvis af familier. Regeringen må se i øjnene, at anslået 42.000 danskere i dag står uden dagpenge og er henvist til kontanthjælp med de sociale konsekvenser, det giver. Det må regeringen forholde sig til. Her kan det ikke hjælpe at henvise til en kommission, der endnu ikke har holdt sit første møde, og hvis konklusioner først vil blive fremlagt på den anden side af det kommende folketingsvalg.
Der er intet galt med kommissionen. Hvis det snart 100 år gamle dagpengesystem skal sikres en fremtid, kræves der en grundig revision og formentlig nogle nye ideer.
Men når regeringen selv påpeger behovet for et nyt blik på reglerne for dagpenge, er det påfaldende, at den samtidig skråsikkert gennemfører en reform med så vidtrækkende konsekvenser. Netop i den periode, hvor kommissionen arbejder, burde regeringen ligge sig på den sikre side i forhold til konsekvenserne for den enkelte arbejdsløse. Akkurat som Kristian Thulesen Dahl siger. Og som Helle Thorning-Schmidt burde have sagt.

