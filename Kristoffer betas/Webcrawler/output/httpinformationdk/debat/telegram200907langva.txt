Langvarig EU-debat i Island



 Islands folkevalgte har meget på hjerte under debatten i Altinget om eventuelle optagelsesforhandlinger med EU. Debatten trækker ud, og det er usikkert, hvornår en endelig afstemning kan foregå.
 Efter timer med lange indlæg mandag aften, fortsatte Altingets medlemmer tirsdag eftermiddag debatten om, hvorvidt Island skal sende en ansøgning om EU-medlemskab.
 Kilder i Altinget siger tirsdag aften til det norske nyhedsbureau NTB, at afstemningen formentlig ikke vil finde sted før onsdag. 
 Statsminister Jóhanna Sigurdardóttir gjorde det lørdag klart over for parlamentet, at hun er klar til at aflevere EU-ansøgningen allerede 27. juli, når EU's udenrigsministre holder deres næste møde. Men inden da skal Altinget give grønt lys.
