Forældreansvarsloven er et flop
Det går ud over børnene, når forældreansvarsloven gør det nærmest umuligt at få ophævet samværet med en voldelig forælder


 Den nye forældreansvarslov blev sat i værk for:
- at få fraskilte forældre til at samarbejde og:
- styrke fædres retsstilling i ligestillingens navn. 
Status efter et år er, at de forældre, der kan samarbejde og enes om beslutninger vedrørende børnene, overhovedet ikke behøver juraen. Mens de forældre, der ikke kan samarbejde, nu med loven i hånden kan rive deres børn midt over. 
Svenske Maria Erikssons ph.d.-afhandling I skuggan av Pappa - Familjerätten och hanteringen av fäders våld (2004) (I skyggen af far - Familieretten og håndteringen af fædres vold, red.) viser, at hvis beskyttelsen af børn og kvinder mod vold placeres i den ene vægtskål - og mandens ret til samvær med børnene i den anden, så falder afvejningen ud til fars fordel.
To forskellige billeder
I dag forudsætter man, at forældre, som ikke kan leve sammen, skal dele ansvaret, men hvilke konsekvenser har det i de tilfælde, hvor far slår mor og børn? Det er nemlig bydende nødvendigt at holde to forskellige billeder adskilt i hovedet: Den gode, nærværende skilsmissefar, som sjældent eller aldrig vil have problemer med samvær, og så den far, der slår. 
Barnet tror på det
Ifølge Eriksson får barnet, som ser og hører volden mod mor, det dårligt. At leve med rædslen for at far skal slå mor (ihjel) er selvsagt angstskabende. Hvis faderen truer med, at "jeg slår mor ihjel", tror barnet på det. 
Samværet med barnet bliver faderens middel til fortsat at kunne udøve vold mod og have kontrol over moderen også efter en separation, og der åbnes for denne mulighed på baggrund af samfundets erklærede målsætning om, at fædre skal være mere nærværende og omsorgsgivende. Målsætningen er en del af det ligestillingspolitiske projekt, der går ud på, at kønsarbejdsdelingen skal ophæves og fædre drage omsorg på linje med mødre. Dette mål sammenkædes med politikernes mantra, at et barn har brug for både en genetisk mor og en genetisk far. Ud fra dette synspunkt kan endog en voldsmand være en (tilstrækkelig) god far. 
Eriksson tager det problem op, at fædres vold mod kvinder og børn ikke sættes ind i en sammenhæng, som kobler magt og køn. Hun understreger, at samfundets fremstilling af fædre er et idealbillede af en nærværende og god far, hvor virkeligheden viser en skarp modsætning mellem barnets tarv og voldelige fædres fortsatte vold efter en separation. 
Mors erfaringer
Antropolog Johnny Carlsen fremsatte en stribe af udokumenterede påstande i en kronik i Information 7. oktober, hvor vi her må nøjes med at forholde os til én. Det er nemlig indiskutabelt, at fædre ikke havde vanskeligt ved at få samvær med deres børn under den tidligere lov. Tværtimod. Faktum er, at næsten uanset hvor uegnet samværsforælderen var (både mor og far), var det næsten umuligt at få ophævet samværet, før skole, børneinstitution, politi, skadestue og læge kunne dokumentere, at barnet led alvorligt under samvær. Morens erfaringer talte ikke. Så den mand, der nu harcelerer over, at han fik frataget samværet under den tidligere lov, har dokumentation for sin uegnethed som forælder. Så meget mere uforståeligt er det, at en sådan forælder med den nye lov nu har fået chancen for at starte sagen igen med meget alvorlige konsekvenser for børnene. 
Lone Nørgaard er lektor, cand.mag. og Britta Mogensen er antropolog

