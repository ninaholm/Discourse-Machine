Lokale fingre dybt nede i tilskudskassen
Det har i årevis været alt for nemt at tænke lidt for kreativt på lokalradio og -tv-området og hæve mange hundredtusinder i offentlig støtte. Mange har været dygtige, nogle har været lidt for dygtige


 I årevis har lokalradio og -tv i Danmark været en guldgrube for tilskudsspekulanter. Radio- og tv-nævnet uddeler hvert år 51,3 millioner licenskroner til en broget skare af hundreder af lokale ikkekommercielle stationer. For nogle lokale tv-stationers vedkommende koster hver seer licensbetalerne mere end 1.000 kroner, fordi deres seerantal tælles i hundreder snarere end tusinder, viser en rapport udarbejdet til Kulturstyrelsen i 2013.
Lige før påske afslørede fagbladet Journalisten, at fire kristne stationer er blevet frataget deres sendetilladelser, og at staten nu forsøger at kradse de 3,5 millioner kroner ind, som stationerne har fået i uberettiget tilskud. Stationerne, der ifølge bestemmelserne skulle sende lokale, egenproducerede programmer, har fyldt den lokale æter med blandt andet amerikanske forkyndelsesprogrammer.
Ifølge Kristeligt Dagblad tager organisationen DKPK – Den Kristne Producent Komité – afstand fra de stationer, som har haft fingrene for langt nede i licenskagedåsen, men DKPK undrer sig over, at det kun er de kristne, der nævnes. »Fagbevægelsen og Landbrugets Oplysningstjeneste har gjort det samme,« siger den daglige leder af DKPK, cand. theol. Iben Thranholm, til avisen.
Der skal ikke lyde et ondt ord om mange af de radiostationer, der landet over forsøder tilværelsen for deres meget få lyttere. Fra Nordjyllands Jazz Radio over Radio Frede til de fire-fem FM-radiostationer, der betjener borgerne på Frederiksberg eller Radio Krishna, der sender både i Aarhus og København. De får hver 111.728 kroner i årligt tilskud, mens tv-stationer med eksotiske navne som Odense ser rødt og Tvung hver får 808.235 kroner.
Hele ideen med, at ikkekommercielle lokale radio- og tv-entusiaster kan få statsstøtte, er gammel. Formentlig fra dengang, nogle troede, at tusind blomster ville blomstre, eller at disse stationer hver på deres måde kunne opfylde en slags mini-public service ved at gøre deres lyttere og seere til oplyste og aktive deltagere i den demokratiske proces. Men tiden er ved at løbe fra hele systemet. Selv om 808.235 kroner er mange penge, får de meget hurtigt ben at gå på, hvis der skal produceres tillokkende lokal-tv, der skal konkurrere med snesevis af andre tilbud i æteren og hundredvis af tilbud på nettet. De er og bliver meget snævre kanaler – og Radio- og tv-nævnet med en lille gruppe embedsmænd fra Kulturstyrelsen har ikke en kinamands chance for detaljeret at sikre, at regler, love og bekendtgørelser om programindholdet overholdes. Jeg husker en kulturministeriel embedsmand, der for nogle år siden viste mig et lagerrum, hvor tusinder af lyd- og videobånd med glade lokaludsendelser hobede sig op.
Når de fire kristne stationers tilskudsspekulation blev afsløret, skyldtes det tilsyneladende en energisk indsats fra TV 2 Østjyllands direktør, Peter Kramer, der simpelthen syntes, at nu var det gået over gevind.
Ved overgangen til det digitale tv-sendenet blev der luget kraftigt ud i lokal-tv-junglen. Men allerede nu er der pres på de digitale tv-frekvenser, og man fornemmer, at de små ikkekommercielle lokalstationer kommer under yderligere pres. Radio sendes stadig på FM, men der er rift om frekvenserne, så selvfølgelig skal der reguleres. Ét spørgsmål melder sig med stigende styrke: Er tiden simpelthen løbet fra systemet?
I denne måned udløber høringsfristen for en ny forsøgsordning for lokalradio og -tv på internettet. Formålet er at »understøtte udviklingen« af lokalradio og -tv på nettet. Det er første skridt til det, som mange politikere og embedsmænd med god grund ser som en flytning af alle disse lokale og regionale stationer væk fra æteren og ind på nettet, hvor man hverken skal have tilladelse eller har behov for at få tildelt plads. Alle kan være med, ingen skal spørge om lov. Der er oceaner af plads, og langt størstedelen af befolkningen har adgang til nettet.
Det har i årevis været alt for nemt at tænke lidt for kreativt på lokalradio og -tv-området. Mange har været dygtige, nogle har været lidt for dygtige. En flytning af hele området til nettet vil ikke bare frigøre plads på det trængte FM-net og det snart trængte digitale tv-net. Samtidig vil det flytte de små stationer derhen, hvor flere og flere lyttere og seere allerede er. Og endelig bliver tilskuds- og tilladelsesjunglen og de mange muligheder for spekulation – og i værste fald svindel – noget lettere at have med at gøre. Både for brugere og for producenter.
Lasse Jensen er mediejournalist.
Klummen er udtryk for skribentens egen holdning.

