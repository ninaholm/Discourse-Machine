Ubetalelig tillid
LEDER


 Vi kender beløbets størrelse, men vi kender ikke forklaringer på, hvordan i al verden svindel for angiveligt 6,2 mia. kr. i årevis kunne undslå sig SKATs kontrol.
Skatteminister Karsten Lauritzen (V) har beklaget og nedsat en hurtigt arbejdende undersøgelse, der skal belyse, hvad der er sket i SKAT eller rettere: Hvad der ikke er sket!
For som Information i går kunne fortælle, så kunne svindelen med en simpel sammenkobling af to dokumenter efter alt at dømme have afsløret svindelen, så SKAT ikke havde været afhængig af tip fra udenlandske myndigheder. I sig selv er det urovækkende for skattekontrollens generelle standard.
Sagen må selvsagt få konsekvenser, men før en nærmere undersøgelse er færdiggjort, sømmer det sig ikke at påbegynde en kalkunjagt mod navngivne personer, som flere eksperter og politikere allerede har igangsat.
Den aktuelle svindelsag rammer en skatteadministration, der de senere år har været ramt af en række skandalesager. Vi husker de lemfældige ejendomsvurderinger, der har hensat danske boligejere i en følelse af at være del af et lotteri snarere end en retfærdig skatteregulering. Vi husker SKATs bøllemetoder mod danskere delvist bosiddende i udlandet. Vi husker de forældede it-systemer, der i årevis har forsinket inddrivelse af skattegæld.
Indholdet af sagerne er forskelligt, men konsekvenserne er de samme: Befolkningen mister tillid til, at SKAT administrerer retfærdigt og efterlever basal retssikkerhed.
Danmark er et enestående land, fordi befolkningen grundlæggende accepterer, at vi i stor udstrækning omfordeler mellem dem, der har meget, og dem, der har meget lidt. Vi er et af de mest omfordelende samfund i verden, men danskernes accept er ikke stærkere end tilliden til myndighedernes administration.
Det er vanskeligt at begribe beløbets størrelse: 6,2 mia. kr.! Men tilliden til skattesystemet har langt større værdi end det pålydende beløb, der er svindlet for. Den aktuelle svindelsag er vigtig på et helt andet niveau, der handler om accepten af velfærdsstatens grundlæggende konstruktion.
Det er derfor helt nødvendigt, når Karsten Lauritzen har sat genrejsning af tillid og retssikkerhed som sin første og største målsætning som skatteminister. Der er nok at tage fat på.

