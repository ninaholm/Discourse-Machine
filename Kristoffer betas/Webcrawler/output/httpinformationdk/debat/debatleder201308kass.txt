Ud af kassen



Alle er glade for kasser. De er praktiske at putte ting i. Ordne tilværelsen med. Men når det gælder unges studievalg og fremtid, skulle man tro, at der var plads til flere mærkater på kasserne end ikkeboglig = erhvervsskole og boglig = gymnasiet. Sådan er det ikke.Klarer du dig bare nogenlunde i skolen, skal du selvfølgelig i gymnasiet. Resten kan erhvervsskolerne få. Derfor er ikke så underligt, at der fra erhvervsskolelederes, faglige organisationers og nu også regeringens side er et ønske om at indføre minimumskrav til eleverne. Om karakterer fra folkeskolen så er den rette måde at klare erhvervsskolernes vigende søgning på, er tvivlsomt. Især når en tredjedel af de elever, der klarer en erhvervsuddannelse med glans, faktisk ikke klarede folkeskolens afgangsprøve.Men at sende alle de svageste unge med diagnoser, sociale problemer eller misbrug videre til erhvervsskolerne virker ikke. Både de svage og de stærke unge vælger uddannelserne fra eller dropper ud. Alligevel sender kommunerne ifølge erhvervsskolerne mange af de svageste unge på erhvervsskole på statens regning i stedet for at vælge et forberedende tilbud på en daghøjskole eller en produktionsskole betalt af kommunen.Det er sikkert god økonomisk kassetænkning på kort sigt, men i det lange løb rigtigt uheldigt for den unge og for samfundet.Kommunerne er ikke alene om at tænke firkantet. Også skoler, vejledere og forældre synes at vide, at det eneste rigtige for den gennemsnitlige elev er gymnasiet. Det betyder, at hver femte unge med en studentereksamen i dag aldrig får en kompetencegivende uddannelse.Derfor er der behov for langt mere end en erhvervsuddannelsesreform: Resten af ungdomsuddannelserne, vejledningsindsatsen og de øvrige tilbud til unge efter folkeskolen må tænkes med. Ellers ender det bare i endnu en omgang virkningsløs kassetænkning.
