Bushs forgiftede arv
Hvordan i al verden skal Barack Obama dog kunne udbedre de titaniske skader, som hans ondartede og løgneriske forgænger har påført hele verden foruden USA selv?
Obama får brug for sine talegaver, når han skal rydde op efter og undskylde for Bush- rædselsregime og dets ugerninger.


 Amerikanske advokater, som forsvarede seks algeriere ved en domstolsfremstilling i Washington, erfarede i sidste uge nogle højest besynderlige ting om den amerikanske efterretningstjeneste efter 11. september. Blandt de millioner af 'rådata' fra amerikanske spioner og deres 'aktiver' rundt omkring i verden var der fra CIA i Mellemøsten kommet advarsel om et muligt luftangreb i 'kamikazestil' mod en amerikansk flådebase, der skulle ligge på en ø i en sydlige Stillehav. Eneste problem var, at ingen sådan flådebase eksisterede på den pågældende ø, og at intet krigsskib fra USA's Stillehavsflåde nogensinde havde været der. I fuld alvor hævdedes det tillige i en amerikansk militærundersøgelse, at Osama bin Laden skulle være blevet set i færd med at købe ind på et postkontor på en amerikansk militærbase i Østasien. 
At dette nonsens blev udbredt verden over af dem, der har til opgave at forsvare De Forenede Stater i 'krigen mod terror', siger alt om, hvilken fantasiverden, Bush-regimet har levet i gennem disse sidste otte år. Hvis man kan tro på, at bin Laden dukker op i et posthus ved en amerikansk militærbase, ja så kan man vel også tro, at alle, man arresterer, er 'terrorister', at arabere er 'terrorister', at man har ret til at likvidere dem med fjernstyrede missiler, at 'levende terrorister' må torteres, at alt, hvad torterede mænd siger, er troværdigt, at det er legitimt at invadere suveræne stater og at beslaglægge telefonudskrifterne fra alle amerikanske borgere. Som Bob Herbert udtrykte det i The New York Times for et par år siden, måtte man undre sig over, at Bush-regeringen havde brug for udskrifter, som "indeholder afgørende dokumentation om bestillinger fra kinesiske take away-restauranter i Terre Haute, Indiana, og fødselsdagshilsener til bedstemor i Talladega i deres jagt på Osama bin Laden". 
Chok og ærefrygt
Intet kunne holde Bush tilbage, når det gjaldt om at træde den amerikanske forfatning under fode. Det nye var alene, at han var rede til at udvise samme mangel på respekt for frihed i Amerika, som han allerede havde udvist i den øvrige verden. 
Hvordan i al verden skal Barack Obama dog kunne udbedre de titaniske skader, som hans ondartede og løgneriske forgænger har påført hele verden og foruden USA selv? John F. Kennedy erklærede engang, at "hele verden ved, at USA aldrig vil starte en krig". Efter Bushs skræmmekampagner, Rumsfelds 'chok og ærefrygt', Abu Ghraib, Bagram, Guantánamo og de hemmelige fangeudleveringer - hvordan skal Obama da bringe sit land flot, hele vejen tilbage til Camelot? 
Nødt til at undskylde ...
Obama er ganske enkelt nødt til at lukke Guantànamo. Han er nødt til at finde, hvorpå han kan undskylde for sin forgængers forbrydelser - ikke nogen let opgave for en mand, som må vise stolthed over sit land. Men at sige undskyld er det, han er nødt til at gøre - over for verden - hvis den 'forandring' han har lovet, skal have mening hinsides Amerikas grænser. Han vil blive nødt at nytænke og dekonstruere hele 'krigen imod terror'. Han vil blive nød til at trække USA ud af Irak. Han vil blive nødt til at sætte en stopper for Amerikas massive luftbaser i Irak og for dets 600 millioner dollarambassade. Han vil blive nødt til at afslutte de blodige luftangreb, vi gennemfører i det sydlige Afghanistan - åh, hvorfor bliver vi dog ved med at nedslagte bryllupsselskaber? Og han bliver nødt til at fortælle Israel et par sandheder: At Amerika ikke længere kan forblive ukritisk i lyset af Israels militære brutalitet og kolonisering for jøder og jøder kun på arabisk jord. Obama blive nødt til at modstå presset fra Israel-lobbyens (som reelt er en lobby for partiet Likud) og trække Bushs accept af det israelske krav på en betydelig del af Vestbredden fra 2004 tilbage. Amerikanske regeringsembedsmænd bliver nødt til at tale med iranske regeringsembedsmænd - og med Hamas' ledere for den sags skyld. Obama bliver nødt til at stoppe de amerikanske angrebsaktioner i Pakistan - og Syrien. 
Fordærvet af Bush 
Sandt at sige er der voksende bekymring blandt Amerikas allierede i Mellemøsten for, at det amerikanske militær igen må bringes tilbage under kontrol - og mistanke om, at den egentlige årsag til General David Petraeus' oprindelige udnævnelse i Irak i mindre grad var at organisere 'optrapningen', end den var at bringe disciplin tilbage til de 150.000 soldater og marinesoldater, hvis mission - og moral - var blevet så fordærvet af Bushs politikker. Der er f.eks. flere ting, der tyder på, at de fire helikopterangreb i Syrien sidste måned, som dræbte otte mennesker, ikke var en operation, som var sanktioneret af hverken Washington eller den amerikanske militærledelse i Bagdad. 
20.000 forsvundne 
Men Obama vil næppe være i stand til at foretage det nødvendige brud. Han vil trække sig ud af Irak for at koncentrere mere ildkraft i Afghanistan. Han vil ikke lægge sig ud med lobbyen i Washington og vil ikke tale om at standse yderligere jødisk kolonisering af de besatte områder eller tale med israelernes fjender. Med udnævnelsen af Rahm Emanuel som ny stabschef for Det Hvide Hus - 'vor nye mand i Washington', som det israelske dagblad Maariv kaldte ham i forrige uge - vil Obama holde sig på linjen. Hvortil selvfølgelig kommer den frygtelig tanke, at bin Laden - når han altså ikke har for travlt med at shoppe på amerikanske militærbase-postkontorer - er ved at planlægge en eller anden ugerning, hvormed han kan byde Obama velkommen i præsidentembedet.
Der er bare et lille problem, og det er de 'savnede fanger'. Jeg taler ikke om de ofre, som er blevet (og stadig bliver) torteret i Guantànamo, men om de tusinder, som ganske enkelt er forsvundet i amerikansk varetægt i udlandet - eller med amerikansk hjælp i amerikanske allieredes fængsler. Nogle rapporter taler om 20.000 forsvundne mænd - de fleste af dem arabere, og alle muslimer. Hvor kan de være? Kan de sættes på fri fod nu? Eller er de døde?
Hvis Obama opdager, at han har arvet massegrave fra George W. Bush, så får han virkelig brug for alle talegaver for at sige undskyld. 
© The Independent og Information Oversat af Niels Ivar Larsen

