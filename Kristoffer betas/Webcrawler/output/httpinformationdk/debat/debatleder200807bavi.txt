Bavianverden



 "Det er kun dem, der virkelig ønsker at forske og kæmpe for det, der bliver. De andre forsvinder, uanset hvor talentfulde, de måtte være."
Svava Jónsdóttir, forsker, DTU
I AVISEN LØRDAG kunne man læse historien om Svava Jónsdóttir, der er ansat som forsker på Danmarks Tekniske Universitet. Det har hun været i 13 år, så alt er godt. Og så alligevel ikke. For hun har været ansat i 13 år uden at opnå fastansættelse. Det kunne man så mene, er hendes problem. Men det er det ikke.
Information har tidligere beskrevet, at universiteternes problemer med at rekruttere nye ansigter til forskningen hænger meget sammen med, at man ofte kun kan tilbyde løse ansættelser. Så som Svava Jónsdóttir formulerer det, skal man virkelig ville det.
Og meget tyder på, at det er der færre og færre, der vil. For man ser i disse år en decideret flugt af især kvindelige forskere fra de videregående uddannelsesinstitutioner. Ingeniørforeningen har foretaget en undersøgelse blandt sine 1.800 universitetsansatte medlemmer. Tallene viser, at flere end hver tredje kvindelige forsker inden for naturvidenskab forventer at forlade universitetsverdenen inden for de kommende par år. Og kigger man på de yngre kvindelige forskere, ser det endnu værre ud. Her forventer 56 procent af forlade universitetsverdenen i den nærmeste fremtid.
DE LØSE ANSÆTTELSESVILKÅR er kun en del af forklaringen. Kvinderne peger især på et arbejdsmiljø, der beskrives som en "bavianverden", som en vigtig årsag. Miljøet er barskt, forældet og mandsdomineret, og det gældende regelsæt er svært for ikke at sige umuligt at kombinere med et moderne familieliv. Derfor søger mange over i det private erhvervsliv, hvor ikke bare løn og ansættelsesvilkår er bedre, men hvor også mulighederne for og accepten af, at arbejdsliv og familieliv skal hænge sammen, er større.
Forkælet klynk, kan hanbavianerne selvfølgelig vælge at brøle. Men universiteterne må se i øjnene, at der skal en markant kulturændring til, hvis de i fremtiden skal rekruttere fra de nye generationer, samtidig med at der skal arbejdes målrettet på at tilbyde talentmassen noget, der er bedre end gode hensigter og løse ansættelser.
Problemets omfang understreges yderligere af, at 34 procent af de unge, mandlige universitetsansatte forventer at forlade universiteterne for at søge mere grønne græsgange. I andre virksomheder ville man betragte et rekrutterings- og fastholdelsesproblem af det omfang som et meget dybt krisetegn. Det lader da også til, at det så småt er begyndt at dæmre for den ansvarlige minister, Helge Sander (V). Han lover, at man nu vil gå endnu kraftigere til værks for at skabe bedre vilkår. Hans løsning er dog indtil videre at sende problemet i udvalg. Hvis det udvalgsarbejde skal føre til noget, kommer man ikke uden om at kigge grundlæggende på ledelsesforholdene på de danske universiteter. For ledelsen har afgørende indflydelse på, hvad det er for værdier, der præger en arbejdsplads, og dermed også, hvor attraktivt det er at arbejde der.


