Vand, vand, vand
Fri os for julesne. Regnen er bonusregn. Landbrug og fødevarer slås tilbage. Måske sejrer retfærdigheden til sidst
Det regner. Og det er en god ting.


 Ned fra himlen kommer det i stride strømme. Dag ud og dag ind pisker det på ruden. Det er regnvandet, jeg taler om. Og DMI lover mere. Selv om tv’s glade vejrprofeter har små julepyntede snebarometre med, er der ikke meget, der tyder på andet end regn. Og godt for det. Hvorfor pokker skal vi have hvid jul? Er der overhovedet andre en Bonderøven, der har en kane at bjælde rundt i? Vi andre kører højst rundt med en skovl i bagagerummet, og vis mig den hr. Hansen, der ikke bander højt, når han kører fast og skal ud og skovle. Han ville hellere have regn, ville han.
Og hvad med DSB? Har de ikke problemer nok i forvejen? Husk på, at blot den første antydning af julesnefygning med det vons sætter sig i samtlige sporskifter, og hvad er resultatet så? Køerne på banestrækningerne bliver så lange, at de kan måle sig med dem på Køge bugt-motorvejen, hvor de i forvejen er blevet endnu længere, fordi selv trofaste togpassagerer har resigneret og sat sig ind i øsen. Hvis det er lykkedes DSB at få de fleste af deres tog tilbage på skinnerne inden jul, vil det kun forværre problemet. Og prøv lige at huske på, hvordan de havde det på Bornholm forrige jul. Og vis så lidt samfundssind og ønsk regn! Masser af regn.
— og klimaet
Oven i købet er den regn, der falder nu, ren bonusregn. For regn siver ned i jorden og ned til grundvandet, og hvis det møder sprøjtegifte på sin vej, kommer der rester i drikkevandet. Men den regn, der falder nu, falder efter, at statsrevisorernes beretning om vandmiljøet er offentliggjort. Statsrevisorerne er bekymrede over, at pesticidforbruget har været stigende fra 2004 til 2010, de samme år som det skulle være reduceret ifølge den borgerlige regerings pesticidplan. »Statsrevisorerne konstaterer i den forbindelse, at Fødevareministeriets tilbud til landbruget om frivillig rådgivning ikke har virket efter hensigten, hvorfor andre, mere effektive virkemidler må overvejes, f.eks. øgede afgifter på pesticider,« skriver de sandelig. Og til overflod:
»Statsrevisorerne finder, at Miljøministeriets indsats for at sikre grundvandet mod pesticider har været helt utilstrækkelig og præget af væsentlige mangler.«
Frem til og med 2005 er der, ifølge GEUS (»De nationale geologiske undersøgelser for Danmark og Grønland«), lukket over 1.300 vandforsyningsboringer på grund af menneskeskabt forurening, og ca. 100 nye boringer lukkes hvert år.
Miljøminister Ida Auken (F) har allerede varslet højere pesticidafgifter, og hun vil også se på, om de sprøjtefri områder omkring drikkevandsboringerne er tilstrækkelige og ligger de rigtige steder. Glæden er jordens gæst i dag. Ikke mindst den forgiftede landbrugsjords.
Skulle enkelte spielverderbere finde på at skumle om, at der før er set selv SF’ere, der ikke kunnet holde deres løfter, så er sagen denne gang så sikker som Elizabeth Taylors bankboks. Selveste Eyvind Vesselbo (V), miljøordfører under den tidligere regering, har nemlig sagt til Ritzau, at »vi har arbejdet ud fra, at målet skulle nås sammen med landbruget med en frivillig ordning. Det er så ikke lykkedes, og det er beklageligt«.
Og så springer bomben:
»Han mener, at man nu må overveje, om frivillighed er vejen frem,« skriver bureauet. Venstre opgiver Landbrug og Fødevarers sikreste skanse, FRIVILLIGHEDEN. Tilbagetoget fra Dybbøl fortoner sig i sammenligning.
Dog skal man selvfølgelig ikke tro, at Landbrug og Fødevarer blot trasker af med gyllekanonerne på slæb. Naturligvis køber de ikke Vesselbos rabiate konklusioner. For den øgede brug af pesticider i perioden er slet ikke landbrugets skyld. Det er klimaets! »Klimaet (har) udviklet sig anderledes, end vi troede. De milde vintre har givet mere ukrudt og skadevoldende insekter«, siger Søren Korsholm, plante- og energipolitisk chef i Landbrug og Fødevarer. Hvis den logik fik lov at råde, ville den regn, der falder nu, komme til at dele skæbne med den, der faldt i fjor, slet og ret fordi den falder. Og det ville stadig ikke være landbrugets skyld. Forhærdede tidsel- gemytter!
Søren Korsholm glemmer desuden at nævne, hvad selv traktor-Troels, dengang han endnu var miljøminister, fremhævede: »Kornpriserne var historisk høje i 2008, men det nytter altså ikke, at landmændene sætter miljøet over styr for at opnå størst mulig økonomisk gevinst.« Mente altså endnu en venstrestøtte. Der skete bare ikke noget. Præcis hvor meget forbruget steg, vidste Miljøministeriet nemlig ikke, for »grundet en lav besvarelsesprocent har Miljøstyrelsen desværre måtte opgive at opgøre det offentlige pesticidforbrug for 2008,« hed det på ministeriets hjemmeside.
Men nu kommer der andre svesker til andestegen. Dans, lille barn på moders skød!
For jul er det jo næsten, og al verden nu burde sig fryde. Ikke mindst over, at Informations Anton Geist og Ulrik Dahlin er blevet nomineret til Cavlingprisen »for artikelserie om retsløse, unge statsløse, som på grund af fejlregistrering mistede retten til statsborgerskab.« Vi nævner for fuldstændighedens skyld, at retfærdighedens ukronede dronning, Birthe Rønn Hornbech, måtte nedstige fra sin ophøjede post som et resultat af makkerparrets vedholdenhed. Siden fik dronningen følge, et følge, der bliver stadig større. Men roserne vokser som bekendt i dale.

