Suppleringskurser er et nødvendigt supplement



Information satte i sidste uge fokus på eksplosionen af unge, der efter den adgangsgivende eksamen har været nødt til at supplere for at leve op til specielt universiteternes skærpede adgangskrav.På den ene side er det naturligvis godt, at unge, der af mange forskellige grunde, herunder lyst eller jagten på de høje karakterer, vælger de 'forkerte' fag eller fag niveauer, efterfølgende har muligheden for at supplere - også om sommeren.På den anden side er det naturligvis et udtryk for, at noget ikke helt stemmer, når så mange skal supplere deres adgangsgivende eksamen, men at fremstille det, som det blev i artiklen, er nu altså noget for enøjet.For det første kom de skærpede adgangskrav ikke som en tyv om natten. De blev til efter et langt forarbejde og efter en fælles forståelse mellem universiteterne, gymnasierne og de berørte ministerier - og skal blandt mange ædle formål blandt andet sikre, at færre unge dropper ud, fordi det faglige ikke rækker ved studiestarten.For det andet er det reelt ikke noget problem, at vi ikke længere som udgangspunkt afviser folk i døren, men giver dem en mulighed for at få ordnet et manglende niveau i sommerferien, hvis det er det eneste problem, der står i vejen for, at de kan starte  1. september og altså ikke skal udsætte studiet et helt år. Det har vi gode erfaringer med - og den ordning skal i øvrigt evalueres i år.For det tredje er det ganske rigtigt svært at kende alle hjørner i et alt for kompliceret optagelsessystem, de mange valgmuligheder og de faglige adgangskrav, et givet studie stiller. Men at skyde på Studievalgscentrene i den sammenhæng er noget gedigent sludder.Vejledningsreformen fra 2004, hvor gymnasierne fik ansvaret for gennemførselsvejledningen og  Studievalgscentrene ansvaret for overgangsvejledningen, blev netop til i erkendelse af, at der var et stort behov for at professionalisere overgangsvejledningen - og det er reelt også lykkedes. Det blev senest dokumenteret af Rambøll Management i 2008.Igen - der er god grund til at sætte fokus på den voldsomme stigning i antallet af unge, der nu supplerer, men at forsimple det til, at studievejledningen er 'flyttet' hjemmefra og vilkårlige skærpelser af adgangskravene, er ikke svaret.Når det er sagt, er det svært at være uenig i, at det nuværende adgangssystem for længst har overskredet sidste salgsdag, men det er jo en anden sag.Per Christian Andersen, studiechef, Studiekontoret på SDU
