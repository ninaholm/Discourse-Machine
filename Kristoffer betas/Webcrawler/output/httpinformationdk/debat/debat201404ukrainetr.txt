Ukraine er en tragedie i mange akter
Hvordan kan EU optræde tilstrækkeligt resolut over for Putins ekspansionistiske Rusland? Militære svar duer ikke, men energipolitiske tiltag kan forrykke magtbalancen i europæisk favør


 
	Storpolitisk strategi og dagligdagserfaringer har ofte fællestræk. Prøver man eksempelvis at sluge en hel salami i én mundfuld, vil man sandsynligvis blive kvalt. I storpolitikkens verden opfører folk sig ikke anderledes. De skærer deres salami i skiver, som de spiser en efter en. Kan de ikke nå deres endemål med det samme, slår de sig til tåls med at måtte nærme sig det, skridt for skridt.

	I dag ser vi Kreml udfolde en sådan salamitaktik over for Ukraine. Foran vores øjne udspiller der sig en tragedie i flere akter, hvor de medvirkendes identitet og deres mål står fuldstændig klart. Hvad vi ikke kan vide er imidlertid, hvor mange akter denne triste politiske forestilling vil få. Og dermed kan vi heller ikke vide, hvornår – eller hvordan – den vil ende.

	Den første akt begyndte i efteråret 2013, da den daværende ukrainske præsident, Viktor Janukovitj, snød Den Europæiske Union og dens ledere ved i sidste øjeblik at nægte at underskrive en længe planlagt associeringsaftale. I stedet valgte han at lade Ukraine indgå i en toldunion med Rusland til gengæld for en bunke kontanter og lidt billig olie og naturgas. Den russiske præsident, Vladimir Putin, syntes dermed at have nået sit politiske mål, nemlig at bringe Ukraine, som havde drevet i retning af Europa igennem det meste af den postsovjetiske periode, tilbage som fast forankret til Kremls indflydelsessfære.

	Den anden akt blev iscenesat af den ukrainske befolkning, som i den vestlige del af landet og på Maidan i Kijev rejste sig i oprør mod Janukovitjs bestræbelser på at føre deres land tættere sammen med Rusland. Efter tre måneders protester førte denne opstand til, at Janukovitj blev fordrevet, og samtidig blev Putins plan om at gøre Ukraine til vasalstat med fredelige midler midlertidigt forpurret. Det var ikke NATO, EU eller USA, der gik i aktion for at forhindre Ukraines skifte til at orientere sig mod øst. Janukovitj blev jaget fra magten af et betydeligt flertal af ukrainerne selv.

	Tredje akt voksede ud af Putins indenrigspolitiske situation og resulterede i en lappeløsning, der førte til Ruslands slet skjulte væbnede invasion og efterfølgende annektering af Krim. Uden denne annektering af Krim havde Putin stået over for en indenrigspolitisk katastrofe og risikeret en tidlig afslutning på sin drøm om at genoprette Ivan den Stores samling af de russiske lande og i samme moment genoprette Ruslands globale magtstilling.

	Fjerde akt

	Men Putins mål har aldrig begrænset sig til at sikre russisk kontrol med Krim. Han har altid ønsket sig hele Ukraine, for der findes intet, han frygter mere, end en fremgangsrig, demokratisk moderne nabo, der ved sit eksempel kan undergrave hans eget autoritære, styrede demokrati. Så nu er vi fremme ved tragediens fjerde akt, hvor Rusland griber ud efter det østlige Ukraine, og Vesten må reagere.

	En russisk annektering af det østlige Ukraine – og dermed en opsplitning af landet i to – ved brug af magtanvendelse har dog langt mindre støtte, selv blandt de lokale russisktalende, end den russiske operation på Krim havde. Formålet med Ruslands skjulte militærintervention er at destabilisere Ukraine på lang sigt ved at bruge iscenesatte uroligheder til at delegitimere præsidentvalget 25. maj og forhindre en konsolidering af landets nye politiske orden.

	Opgaven for Vesten er derimod at stabilisere Ukraine med økonomiske og politiske midler og inddæmme den russiske trang til ekspansionisme. Kreml forsøger, ikke overraskende, at gøre enhver vestlig reaktion så dyr og ubehagelig som mulig ved at skridt for skridt at gennemføre sin destabiliseringsstrategi skamløst utilsløret, i håb om, at et frustreret Vest kaster håndklædet i ringen.

	Det er til at forudse, at hverken Rusland eller Vesten vil være stærke nok til fuldt ud at nå deres mål i Ukraine. Det ville derfor være fornuftigt, hvis begge parter – sammen med ukrainerne – forsøgte at finde en fælles forståelse til gensidig fordel. Men det ville kræve, at Putin opgav sine strategiske ambitioner, hvilket han næppe gør, så længe han bare kan blive ved med at skære salamiskiver af.

	Europæisk energiunion

	Om Putins kniv kan gøres sløv, vil i høj grad afhænge af EU. Sanktioner vil ikke imponere Putin (han er med sine kumpaner allerede ved egen drift i gang med isolere Rusland økonomisk og finansielt mere effektivt, end de fleste sanktioner ville kunne). Der skal fredelige, men også håndfaste skridt til fra Europas side.

	Polens premierminister, Donald Tusk, har efter min mening fremlagt det helt rigtige forslag: For det første skal der så hurtigt som muligt oprettes en europæisk energiunion med i første række et marked for naturgas og med fælles ekstern repræsentation og fælles prispolitik. I kombination med yderligere differentiering imellem leverandørlande og fremskridt i retning af omstilling til vedvarende energiteknologier, vil dette skridt kunne forrykke magtbalancen mellem EU (Ruslands vigtigste kunde for olie og naturgas) og Kreml i europæisk favør.

	Hvis Polen på samme tid beslutter sig for at slutte sig til euroen ved først givne lejlighed, vil Putins udfordring til Østeuropa blive mødt med et resolut, om end helt igennem fredeligt svar. Og Polen vil kunne påtage sig rollen som en ny og central aktør i midten af ​​et stadig mere integreret Europa.

	Hidtil har det i høj grad været Tyskland, der har modsat sig at integrere Europas energi- og naturgasmarked. Efter den foruroligende udvikling i Ukraine vil ingen i Berlin dog længere kunne forsvare denne holdning, navnlig ikke i betragtning af, at Tysklands ledere ikke ønsker at konfrontere Rusland gennem sanktioner. Der vil ikke længere være plads til undskyldninger om, hvorfor en energiunion bør afvises. Alle ved nu, hvad det fællesskab, vi kalder Europa, må lægge op til. For at citere fra Æsops Pralhalsen: »Hic Rhodus, hic salta!« Kom nu Europa, vis os, hvad du duer til.

© Project Syndicate og Information. 

Oversat af Niels Ivar Larsen

