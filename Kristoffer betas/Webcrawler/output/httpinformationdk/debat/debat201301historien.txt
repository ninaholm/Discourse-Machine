Historien om afgifterne, der forsvandt
Afgifter på usunde varer giver god mening for samfundsøkonomien og folkesundheden. Alligevel fik fedtafgiften en kort levetid, og den nye sukkerafgift bliver ikke indført som planlagt. Hvad gik der galt? Jo, spinnet om den mytiske grænsehandel var så vellykket, at medierne købte den veltilrettelagte historie
Danskernes forbrug af margarine, smør og olie var faldet med 10-20 procent allerede tre måneder efter fedtafgiften var blevet indført. Reguleringer på fødevareområdet er fornuftigt, mener dagens kronikører.


 Danmark har længe været kendt som landet der var tidligt ude og turde gøre brug af afgiftsinstrumenter i ernæringspolitikken. Måske for tidligt ude viste det sig i løbet af 2012. Fedt og sukkerskatterne kom under hård og konstant beskydning og trak adskillige gange de store overskrifter. Henover efteråret endte det hele med, at fedtafgiften måtte lade livet og den planlagte afgift på sukker blev taget af bordet. Og netop nu burde vi begynde at kunne se de første prissænkninger på en række af de fedtrige fødevarer, der her fra nytår er sluppet for afgift – hvis altså supermarkederne lader afgiftsbesparelsen komme forbrugerne til gode. Spørgsmålene, der rejser sig fra asken, er derfor: Hvorfor gik det så galt for et ernæringspolitisk reguleringsinstrument, der burde have alle odds på sin side? Og er fedt og sukkerafgifter forsvundet for evigt, eller venter de blot på et nyt liv?
I grænsehandlens skygge
Lad os starte med det første. I bagklogskabens skarpe lys kan det synes ligetil at se, hvad der gik galt. En afgiftskonstruktion der ikke var i tilstrækkelig evidensbaseret og en struktur, der påførte branchen tunge administrative byrder, var to af de mest åbenlyse årsager. Men var det alene det, der gjorde udslaget? Næppe. Hvor mange afgiftsstrukturer er ikke i tidens løb blev indført og har overlevet med netop de ovennævnte karakteristika? Efter vores mening en del. Altså måtte det i sidste ende være noget andet, der gjorde udslaget. Det er her en interessant historie tager sin begyndelse – den begynder dog ikke i Danmark, men derimod lige på den anden side af den dansk-tyske grænse.
Det er nemlig i historien om grænsehandlen, at vi finder kuglerne til det tunge skyts, der blev kørt i stilling til den målrettede og imponerende mediekampagne, der endte med at tage livet af afgifterne i 2012. De kugler der endte med at sænke afgifter, der ellers var indført i den bedste mening i håbet om at skabe sundhed, og som faktisk genererede et pænt provenu til den slunkne statskasse. Kugler, der var så effektive, at kun ganske få tilhængere turde stå ved afgifternes side, da de ilde tilredt endelig endte med at udånde henover efteråret.
Derfor må vi forstå den vigtige rolle grænsehandlen spiller – både de facto og som myte. Her er grænsehandlen ikke blot et fænomen, der kan få danskerne op af sofaen og ud i bilen, den er også et fænomen, som debatten viser, der er stærkt nok til at diktere indenrigspolitik og måske tilmed til at få politikere valgt eller væltet.
Grænsehandlens Danmarkskort
Trumfen over dem alle i historien om afgifterne bestod i påstanden om en direkte sammenhæng mellem de eksisterende og planlagte afgifter og den vækst i grænsehandlen, som der netop da begyndte at indløbe foruroligende rapporter om. En særlig vigtig brik i afdækningen af dette var det ’grænsehandlens Danmarkskort,’ somDR præsenterede i sensommeren.Et kort der i al sin enkelhed handler om, at man i den sydligere del af landet har sin transport betalt hjem, hvis man blot køber for 850 kroner, hver gang man kører over grænsen. Det er nærliggende at antage, at en sådan udregning og opmærksomhed nok ikke er med til at gøre handlen mindre. Det er en historie, der taler så direkte til vores indre pengepung, at den automatisk tiltrækker sig vores opmærksomhed. Hvem vil ikke gerne gøre en god handel?Hvad kortet imidlertid ikke fortalte læseren, var de ernæringsmæssige konsekvenser. Her viser en simpel udregning, at blot en enkelt tur over grænsen efter sodavand (som er en af de allermest handlede varer) for netop 850 kroner er nok til at dække et barns maksimalt anbefalede indtag igennem en hel barndom.
De særlige forbrugsmønstre, der knytter sig grænsehandel, er stort set alle med til fremme et forbrug af alle de ting, vi som samfund gerne vil begrænse – øl, alkohol, vin, sodavand, slik, snacks og cigaretter.
Den vellykkede modkampagne
Skatteministeriet forsøgte at berolige medieverdenen med, at grænsehandlen lå forholdsvis stabilt omkring 10 milliarder i både 2011 og 2012, og faktisk er faldet siden 2005, hvor den var over 15 milliarder kroner. De gjorde også opmærksom på, at fedtafgiften blot havde øget grænsehandelen med 100 millioner kroner, samt at den varslede sukkerafgift for 2013 ville gøre det samme. Meget små beløb i forhold til de indtægter og sundhedsmæssige fordele, som afgifterne indbringer. Alligevel fortsatte modkampagnen.
Prikken over i’et kom med en konference om netop grænsehandlen som trussel mod den danske detailsektor, der tilfældigvis blev planlagt til at løbe af stablen i starten af november, netop som finanslovsforhandlingerne var på sit højeste. Dermed var den sidste afgiftsbelagte olie klar til at blive administreret til den døende patient. Et imponerende og spektakulært spin om grænsehandlen, sukker og fedt beseglede således afgifternes skæbne: Under finanslovsforhandlingerne samme og følgende dage røg afgifterne endelig af bordet.
Afgifter, der virker
Vender vi tilbage til det andet spørgsmål – er fedt og sukkerafgifter forsvundet for evigt, eller venter de blot på et nyt liv? – er der meget, der taler til deres fordel og dermed for en tilbagevenden.
Vi har faktisk god evidens for, at veltilrettelagte afgifter virker. Vi har evidens for, at sådanne afgifter på usunde fødevarer har en tendens til at flytte forbruget i en retning, der er sundhedsmæssigt fordelagtig for dem, der har mest brug for det. En undersøgelse viste tilmed, at fedtafgiften havde effekt allerede tre måneder inde i sin levetid, hvor danskernes forbrug af margarine, smør og olie var faldet med 10-20 procent. Dertil er vi danskere europamestre, når det kommer til vores villighed til at acceptere fødevareafgifter. Og som det eneste i vores ernæringspolitiske værktøjskasse er de faktisk i stand til påvirke forbruget samtidig med, at det tjener penge hjem til staten. Burde vi egentlig ikke tillade os at være stolte over denne befolkningens villighed til afgifter?
I resten af verden bliver der ganske ofte kastet lange blikke efter Danmark fordi vi har turdet bringe et sensitivt instrument som afgifter i spil som aktivt middel i ernæringspolitikken. Og hvad med industrien? Hvorfor skulle danske fødevareproducenter ikke kunne bruge netop den skrappe regulering på hjemmemarkedet, som før eller siden vil komme på det europæiske marked, som konkurrencefordel?
Vigtigst af alt er dog, at med et hastigt voksende antal af ernæringsrelaterede lidelser, er der brug for en effektiv forebyggelsesindsats. Og ideen om Danmark som et videnssamfund giver jo absolut meget mere mening, hvis ernæringspolitikken faktisk baseres på viden frem for spin. Især fordi forkerte politiske valg har menneskelige konsekvenser, som samtidig bringer os endnu et skridt nærmere et behandlingssystem, der truer med at bryde sammen under vægten af de livstilsrelaterede sygdomme og lidelser. Derfor er der brug for strukturel forebyggelse, der både gør noget ved udbud og efterspørgsel af fødevarerne i vores omgivelser. Afgiftsinstrumentet er ikke det eneste, men dog et helt basalt og nødvendigt skridt i denne retning. Om end fedtafgiftens virkelige akilleshæl nok var den naive måde, hvorpå den blev implementeret i prissystemet, faldt den desværre på et andet grundlag. Vi kan derfor kun håbe på, at næste gang det bliver bragt i spil på fødevareområdet, forhåbentligt vil blive planlagt, diskuteret og implementeret på en langt grundigere og evidensbaseret måde.
 
Bent Egberg Mikkelsen er professor og forsknings-koordinator på Aalborg Universitet. Pelle Guldborg Hansen er adfærdsforsker på RUC og SDU samt direktør for Initiativet for videnskab, samfund og politik (ISSP)

