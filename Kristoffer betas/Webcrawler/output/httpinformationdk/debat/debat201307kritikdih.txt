Kritik af DI er hovedløs



 
	Det er svært at finde hoved og hale i Informations leder fra den 5. juli. I lederen kritiserer Jørgen Steen Nielsen DI for vores modstand mod backloading – et kortsigtet indgreb i EU’s kvotesystem, der skal hæve prisen på CO2-kvoter i Europa.

	I lederen hævdes det, at ’DI græd krokodilletårer over forslagets godkendelse’, fordi backloading – tydeligvis heller ikke i lederens optik – vil have væsentlig, positiv effekt på klimaet. Så hvorfor skal DI så »skamme os« over vores modstand mod forslaget?

	Vores afgørende anke mod backloading har fra starten netop været, at indgrebet svækker tilliden til det kvotesystem, som vi ser som krumtappen i Europas grønne omstilling.

	Samtidig lægger forslaget nye omkostninger på virksomhederne i en svær tid, hvor Europa mangler vækst og job; uden at forslaget fremmer de grønne investeringer, hvilket både vismændene i det Miljøøkonomiske Råd og Klima- og Energiminister Martin Lidegaard tidligere har understreget.

	DI og vores medlemsvirksomheder bakker entydigt op om den grønne omstilling, og vi gik helhjertet ind i kampen om en ambitiøs dansk energiaftale. Af samme grund falder det mig for brystet, når vores betænkeligheder ved ét kortsigtet indgreb udlægges som en generel modvilje mod den grønne omstilling.

	Behov for langsigtede rammer

	Dét, der skal drive den grønne omstilling, er langsigtede og troværdige rammer for virksomhedernes investeringer. Som EU’s stats- og regeringschefer konkluderede i maj, skal vi have en politik, der både styrker bæredygtighed, forsyningssikkerhed og konkurrenceevne.

	Selvfølgelig kan vi ikke gå på kompromis med virksomhedernes konkurrenceevne. Vi skal omstille danske og europæiske virksomheder. Vi skal ikke lukke dem eller sende dem ud af EU.

	Derfor har vores vedvarende budskab til regeringen og EU-institutionerne også været: Det haster med at få sat punktum for backloading og andre midlertidige indgreb – og i stedet sætte fart på Europas energi- og klimapolitik frem mod 2030.

	Der er brug for, at vi hurtigst muligt lægger os fast på et stærkt og ambitiøst klimamål frem mod 2030 – og ikke mindst et velfungerende kvotesystem til at nå derhen.

	Så skal virksomhederne nok levere deres del af ansvaret.

	 

Karsten Dybvad, adm. direktør, Dansk Industri

