Velkommen til den nye værdikamp
Regeringen gik til valg på større lighed. Nu er ambitionerne ved at drukne i den økonomiske krise. Men kampen mod ulighed afgøres ikke alene af kroner og øre. Det handler i lige så høj grad om at føre værdikamp mod de normer og holdninger, der retfærdiggør uligheden
Vi betragter folk som Malou Stella fra ’De unge mødre’ som hjælpeløse, og opfatter deres situation som selvvalgt. Dermed blåstemples den sociale ulighed, skriver dagen kronikører


 Det var med store armbevægelser og visioner om en anden politik, at den nyvalgte regering i september sidste år erklærede den stigende ulighed krig. Regeringspartierne proklamerede sågar, at de ville måles på evnen til at mindske uligheden – i regeringsgrundlaget hed det selvsikkert:
»Danmark er kendt som et land, hvor der er relativt få fattige, og hvor der ikke er store sociale og økonomiske skel … Regeringen lægger vægt på at begrænse uligheden. Regeringen vil måles på at mindske fattigdommen og sikre reelt lige muligheder.«
Selv om regeringen lagde flot fra start ved først at afskaffe de såkaldte fattigdomsydelser og siden at gennemføre en overvejende fornuftig førtidspensions-reform, har den alligevel reduceret ambitionerne drastisk. Her et halvt år inde i sin regeringsperiode har den allerede afvist at lade sig måle på udviklingen i ginikoefficienten, ligesom den har accepteret, at uligheden kan komme til at stige. Undskyldningen er de økonomiske udfordringer. Det er således blevet sværere at genfinde opgøret med uligheden i regeringens politiske projekt
Dårlig undskyldning
Men det økonomiske pres bør ikke være en undskyldning for at droppe opgøret med uligheden. Vil man vinde den kamp, er våbnene ikke kun flere kroner og øre, satspuljer, kontanthjælp, socialøkonomiske virksomheder og omfordeling. Det handler også om at forstå ulighedens anatomi og overlevelsesevne. Gør man det, indser man hurtigt, at kampen skal sættes ind mod en række værdier og normer, som fastholder uligheden. Den øvelse kan beskrives med en let omskrivning af et gammelt Labour-slogan: man skal være »tough on inequality and tough on the causes of ineaqulity«.
Det er sålede ikke naturgivent eller eviggyldigt, at vi lever i en ulige og uretfærdig verden. Der er derimod tale om en moderne og midlertidig konstruktion.
Hvad der forekom retfærdigt og normalt i går, vil nemlig ofte blive vurderet som uretfærdigt i morgen. Slaveri var en selvfølgelighed for 250 år siden. Demokratisk udelukkelse af kvinderne var naturligt, indtil de fik stemmeret i 1915. Og retten til at slå sine egne børn blev først endeligt afskaffet i 1997. Vores opfattelse af retfærdighed og ulighed betinger således vores evne og mulighed for at gøre op med det.
For at forstå ulighedens overlevelsesevne er vi nødt til at adressere den sociale uligheds fem ansigter: elitisme, eksklusion, fordomme, grådighed og fortvivlelse. Det er de fem grundkategorier, der opretholder de grundlæggende uligheder i velstående vestlige samfund.
Effektiv elite
Den grundlæggende forestilling er, at eliterne er mere effektive og mere værdifulde end alle andre. Vi dyrker de mennesker, der har højest IQ, dem der bliver optaget på Niels Brocks elitegymnasium, eller kommer ind på et internationalt Ivy League-universitet. Vi hylder således Penkowa’er og de store nobelprismodtagere. Idealet er at skabe effektive supermennesker, som kan klare sig uden hjælp fra andre.
Det er med til at fastholde uligheden, for hvorfor skulle de mere værdifulde ikke have flere goder, end de mindre skattede.
Vejen frem er ikke at underkende mangfoldighed eller individualitet. Men det er altafgørende, at vi erkender, at også eliten er afhængig af fællesskabet.
Nødvendig eksklusion
Eksklusionen handler i denne definition om økonomisk eksklusion fra at holde ferie i udlandet, sende børn på skoleudflugt eller købe julegaver. Det handler altså ikke om ekstrem fattigdom, men om at nogle ekskluderes af fællesskabet pga. manglende økonomisk formåen.
Denne type eksklusion blåstemples løbende, så vi til sidst opfatter den som både retfærdig og nyttig. Det er den gængse argumentation for lønforskellene mellem chefer og manden på gulvet et glimrende eksempel på.
Mens de danske chefer i C20-virksomhederne holdt lønfest med stigninger på 13 pct. i 2011, måtte lønmodtagerne i industrien nøjes med en fremgang på 1,26 pct. i 2012. Forskellen retfærdiggøres med forestilling om, at lønmodtagerne ikke arbejder hårdt nok. Det gør cheferne derimod. Dermed bliver eksklusion og dynamisk ulighed retfærdige redskaber, der skal hjælpe med at få de dovne ud af sengen.
Fordomme og grådighed
Fordomme er bygget op om forestillinger om ’dem’ og ’os’. ’Dem’ er ikke kun forbeholdt ’de fremmede’ – der hentydes lige så ofte til ’dem, som ikke fortjener’.
Der er således opstået en ny form for racisme. Vi morer os over teenagemødrene i De unge mødre og de gældsatte i Luksusfælden. Vi betragter dem som hjælpeløse og opfatter deres situation som selvvalgt. Vi lever efter et darwinistisk ideal, hvor opfattelsen er, at alle de, der lider afsavn, gør på grund af manglende evner. Derfor er vores fordomme retfærdige. Derfor fremstår ulighed som acceptabel og naturlig.
Grådighed er et andet af ulighedens ansigter. Grådighed blev for alvor et ideal med det uforglemmelige slogan ’greed is good’ fra filmen Wall Street om den nådesløse spekulant Gordon Gekko. Det, som skulle have været en skræmmefigur i en Hollywoodfilm, blev i stedet et ideal i virkelighedens verden. Succes måles ikke længere i flid og skaberkraft, men alene i størrelsen på din bonus. At Peter Straarup høster et livslangt gyldent håndtryk på 67 millioner kroner for sin miserable indsats i Danske Bank. er kun ét blandt alt for mange eksempler.
Uundgåelig fortvivlelse
Øget grådighed og materiel succes har aldrig været nogen genvej til lykke. Elitisme og eksklusion har en pris, der ofte kommer i form af fortvivlelse. Frygt, mistillid, angst, mistro og følelsen af ikke at leve op til kravene skaber fortvivlelse eller psykisk sygdom. Vi accepterer psykiske lidelser, der allerede berører 1,5 millioner danskere, som et vilkår ved den moderne tilværelse. Det løses med psykofarmaka, uden at vi stiller spørgsmål til de strukturer, der skaber udfordringen.
Ulighedens fem ansigter slår langt fra igennem samtidig eller på samme måde, men de udgør alle en del af historien om udviklingen i den vestlige verden. Det er en historie, der ikke repræsenterer status quo, men tværtimod kendetegner en udvikling, der er slået igennem siden 1970’erne, og som på mange måder har været negativ for ligheden.
Indtil 1970’erne steg reallønnen, de riges andel af den samlede indkomst faldt. Siden har der været flere fængslede, flere gældsatte og fortsat fastholdelse af massive skel på de nyere ulighedsområder som sundhed og kultur.
Venstrefløjs værdikamp
Der har altid eksisteret idealer eller værdisæt, som indbefatter elitisme, eksklusion, fordomme, grådighed og fortvivlelse. Og opgøret med dem betyder ikke, at vi skal efterstræbe den totale lighed eller bedrive lighedsmageri, hvor der stræbes nedad.
Pointen er, at vi skal udfordre normerne, fordi de former vores opfattelse af, hvad vi ’kan’, og hvad vi ’bør’ stræbe efter.
Selv på relativt kort tid kan det faktisk lade sig gøre at flytte normerne afgørende. I 1987 mente et flertal af amerikanerne, at lærere skulle kunne fyres, hvis de var homoseksuelle, ligesom to tredjedele mente, at kvinderne skulle vende tilbage til kødgryderne. I 2007 mente kun en tredjedel, at lærerne skulle kunne afskediges, og klart flertal bakkede op om kvindernes frigørelse.
Over tid kan ulighedens værdisæt altså blive erstattet med andre værdier og forestillinger. Ligesom vi ikke længere opfatter slaveri eller analfabetisme som naturligt og acceptabelt, er det muligt, at de nuværende ulighedsskabende værdier med tiden vil blive uacceptable. Derfor ligger kimen til løsningen netop i at erkende problemet.
Opgøret med den nuværende ulighed handler altså om at ændre de nuværende værdier i den retning, vi ønsker, at verden skal bevæge sig i.
Det er tid til, at den danske venstrefløj udfordrer de etablerede idealer og gør op med myterne om de dovne arbejdsløse og de uværdige kræverdyr på offentlig forsørgelse. Det er tid til at sætte spørgsmålstegn ved de elitære supermennesker og flittige bankdirektørers formåen. Den slags forestillinger øger kun uligheden.
 
 
Daniel Dorling er professor ved University of Sheffield Jens Jonatan Steen er analysechef Cevea
Professor Daniel Dorling er hovedtaler ved ’Ulighedens topmøde 2012’, som tænketanken Cevea arrangerer i samarbejde med bl.a. Dansk Sygeplejeråd onsdag den 14. marts ved konferencecentret AFUK.

