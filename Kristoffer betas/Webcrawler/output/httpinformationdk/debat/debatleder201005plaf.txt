Plaf, plaf



 SKUD FALDER fra politifolks pistoler. Og de rammer mennesker. Danske betjente har i fra 1996 til 2007 i årsgennemsnit såret 3,5 personer og dræbt én. Som det i torsdags fremgik af denne avis, er de tilsvarende tal for Finland 0,2 dræbte om året og altså kun to dræbte i hele perioden. I Danmark løb drabstallet op i 11.
Det er alt for mange.
AT DER SKYDES for mange, synes politi- ledelsen at være enig i. Den lancerede for tre år siden initiativet 'Stop og Tænk'. Det skulle få betjente til at tælle til tre og tænke sig om, inden pistolen bliver trukket af hylsteret. Beklageligvis har dette initiativ været syltet lige siden. Som Politiforbundets formand, Peter Ibsen, forklarer til Information:
»Vi må indrømme, at der har været en vis forsinkelse. Selvfølgelig skal der også handles hurtigt, men det skal jo også gennemtænkes grundigt, og så var der også et skoleskydningsprojekt, som mange mente havde lige så stor prioritet.«
Som yderligere forklaringer på syltningen af 'Stop og Tænk' nævner politiformand Ibsen ressourcedræn fra klimatopmødet og politireformen.
UNDSKYLDNINGER er politiledelsen yderst leveringsdygtig i. Men det duer ikke, når det drejer sig om drab, der kan undgås.
De, der falder for politiets kugler, er ofte sindsforvirrede mennesker, der er gået amok. At pacificere dem burde aldrig kræve et dræbende skud. Et skud i arm eller ben må være tilstrækkeligt. Hvis der overhovedet skal bruges kugler. Betjentenes arsenal bør som en selvfølge rumme ikke-dødbringende midler som peberspray eller strålepistoler med midlertidigt lammende virkning.
Et demokrati bør altid være på vagt over for, at politiet udarter til en stat i staten. Smølingen af 'Stop og Tænk' er egnet til at vække mistanke. Ligesom det forhold, at betjente, der skyder, uhyre sjældent straffes derfor.
At kalde Politiforbundet Danmarks stærkeste fagforening er ikke nødvendigvis en ros. dr

