Tyskland – og alle os andre



 
Valgresultatet gav et stærkt mandat fra vælgerne til (…) et forenet Europa.

Kansler Angela Merkel om sin valgsejr

	 

	Tyskerne lever »på et andet kontinent« end resten af EU’s befolkning, lød konklusionen på en omfattende meningsmåling udarbejdet af det amerikanske Pew-institut tidligere på året. Hvor franskmændene, grækerne, italienerne, spanierne osv. udtrykte dyb bekymring for fremtiden, for deres egen økonomiske situation, for ledigheden, den offentlige gæld og inflationen, synes tyskerne tilsyneladende, at det går meget godt.

	Den vurdering sikrede søndag kansler Angela Merkel en tredje regeringsperiode i streg, samtidig med at den bekræftede Pew-målingens konklusion: Der eksisterer en dyb kløft mellem Tyskland og ’de andre’ i Europa.

	Siden finanskrise blev til gældskrise med afsløringen af Grækenlands undervurderede nationale gæld og budgetunderskud i 2010, er 12 regeringer i den 17 nationer store eurozone faldet – både højre- og venstreorienterede regeringer.

	Angela Merkel er den eneste, der stadig står oprejst. Og mere end det. Valgresultatet er den konservative bloks bedste i to årtier.

	Mens tyskerne belønner Merkel for hendes håndtering af eurokrisen, er hun imidlertid forhadt for samme i mange af de øvrige EU-lande – især de sydeuropæiske programlande. For mens hun har formået at sikre tyskerne økonomisk stabilitet og vækst trods den globale krise, har hendes stramme økonomiske politik været katastrofal i Sydeuropa, hvor det eneste, der synes at stige hurtigere end ledigheden og elendigheden, er landenes gæld.

	Det er dette splittede Europa, der nu venter på, at en styrket Merkel vender tilbage til den europæiske virkelighed – tilsyneladende med den hensigt at skabe »et forenet Europa«.

	Spørgsmålet er, om Merkel med ’forenet’ mener et institutionelt politisk og økonomisk integreret Europa, eller om hun ønsker at udjævne den dybe kløft mellem befolkningerne, som gældskrisen og hendes egen krisestyring har bidraget til?

	Det første vil betyde, at Tyskland nu vil arbejde på yderligere at integrere eurozonelandenes økonomiske politikker – sandsynligvis til gengæld for indrømmelser i forhold til bankunionen. De fleste iagttagere forventer, at der – uanset hvilken koalitionspartner Merkel ender med – vil ske langsomme, men tysk dominerede skridt hen imod yderligere integration i eurozonen.

	En ændring i den stramme krisestyring over for programlandene er der omvendt kun få, der regner med, om end de to potentielle koalitionspartnere – SPD og De Grønne – begge har udtalt sig positivt i forhold til eftergivelse af især græsk gæld. Angela Merkel slog imidlertid i går fast, at hun ikke ser nogen grund til at ændre »Europas økonomiske strategi«, for »vi har endnu ikke afsluttet reformprocessen« i Europa.

	Holder hun fast i den kurs – uden den mindste opblødning i de vilkår, programlandene lige nu er underlagt – er der ikke store chancer for, at kløften mellem befolkningerne i Nord og Syd vil blive mindre. Havde den hårde økonomiske strategi virket, kunne de sydeuropæiske befolkninger måske have tilgivet hende og de øvrige arkitekter af den stramme økonomiske politik. Men den smule vækst – i alt 0,3 procent i andet kvartal i år – der er vendt tilbage i eurozonen, dækker over et varieret billede, der trods positive tegn i Portugal og Irland ikke har ændret ved det store billede. Ledigheden er konstant, og gælden vokser og vokser.

	Hvis Merkel vil forene Europa, skal der modige tiltag til, der konkret ændrer vilkårene og fremtidsudsigterne for de millioner af europæere, der lige nu føler sig umyndiggjort. Det kræver en erkendelse af, at en del af den græske gæld må afskrives. Og det kræver forståelse for, at Tysklands eksport-drevne økonomiske model – landets egen stramme økonomiske politik og undertrykte hjemlige efterspørgsel – er en del af det større europæiske problem.

	Med den overvældende opbakning til Merkel og CDU’s hidtidige økonomiske strategi er det imidlertid svært at se, hvad – eller hvem – der kan overbevise Europas stærkeste politiker om, at det er i Tysklands interesse at skifte kurs. Tyskerne er – ser det ud til – ganske godt tilfredse med at bo på et andet kontinent end resten af EU’s befolkning.

