Ellegaard misforstår flotillen
Lasse Ellegaard beskylder os for at være naive, men frihedsflotillen er netop den brede folkelige opstand som alle taler om
Israelske tropper patruljerer Middelhavet, for at forhindre flotillen adgang til Gaza.


 Lasse Ellegaards leder 6. juli om Frihedsflotillen matcher retorisk og tematisk lederne fra Jyllands-Posten og Berlingske den 4. juli.
I denne uge blev Free Gaza Danmarks båd Tahrir ('befrielse' på arabisk) bordet af det græske militær, som i år forvalter Israels beskidte arbejde ved at blokere den internationale Gaza-flotille. Mens dette stod på blev vi i Informations leder beskyldt for at arbejde uden juridisk legitimitet, hvilket er en klokkeklar faktuel fejl.
Ingen stat, heller ikke Israel, har ret til inspicere eller angribe fartøjer i internationalt farvand, heller ikke hvis de er på vej til Gaza. Det siger folkeretten og San Remo-Manualen for 'bevæbnet konflikt til havs'. Blokaden er ulovlig og udgør en kollektiv afstraffelse af en forsvarsløs civilbefolkning, det sagde FN i september 2009. Vi har komplet juridisk legitimitet.
I Gaza er fire femtedele af de 1,6 millioner indbyggere afhængige af nødhjælp fra FN. Frihedsflotillen, som har rod i modstanden mod den 44 år lange besættelse, mener, at vi har et stort ansvar for at svare igen, når folk råber på hjælp. Særligt når det internationale samfund over flere årtier ikke har formået at sikre de mest basale rettigheder for befolkningen.
Det er også faktuelt forkert når Lasse Ellegaard beskriver lempelsen af Rafah-overgangen til Gaza. Den lille grænseby kan ikke strukturelt understøtte en økonomi i Gaza og desuden er Gaza-striben ikke en del af Egypten. Derfor skal søvejen åbnes.
Sidst skal det nævnes at det er faktuelt forkert at flotillens ledelse enten har modtaget eller afvist en henvendelse fra den græske udenrigsminister om at få nødhjælpen sejlet ind. En journalistisk pinlighed fra Information. Vi venter stadigvæk på et reelt tilbud.
Ikke et naivt tiltag
Frihedsflotillen opnåede en sejr den 21. juni da Israel meldte ud, at de vil lade byggematerialer komme ind i Gaza for første gang siden bombardementerne i 2009, der dræbte 1400 og gjorde 50.000 hjemløse. Paradoksalt nok beskyldes flotillen for at være et overfladisk stunt. I Danmark har vi fokuseret på at internationalisere perspektivet for pressen og gøre udenrigsnyheder til indenrigsstof. I sidste uge var der over 400 artikler om Gaza i de danske medier.
At folk ikke dør af sult er ikke pointen, det har aldrig været problemet i Gaza-striben - det handler om frihed. Som med Det Arabiske Forår må forandring komme ved fornyelse og unge mennesker må lede vejen.
Lasse Ellegaard beskylder os for at være naive, men frihedsflotillen er netop den brede folkelige opstand som alle taler om. Vi sejler på invitation af det palæstinensiske civilsamfund, vi er partipolitisk uafhængige, nonprofit og lige præcis det demokrati som Mellemøstens regimer frygter, hver og en.

