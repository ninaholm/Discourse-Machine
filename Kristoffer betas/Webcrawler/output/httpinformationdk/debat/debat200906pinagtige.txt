Det pinagtige tabu, anden ombæring
Overbefolkningen! Også i Danmark...


 Undskyld! Men når selveste Information indleder en hel artikelserie om den tikkende befolkningsbombe »Har vi brug for en global tobarnspolitik?« i onsdags og »Det er ikke  de andre , der er for mange« i går   hægtes et Frie Ord straks på, skønt et foregående d. 28. oktober sidste år også handlede om dette pinagtige tabu. Dengang på foranledning af et særnummer af Det Økologiske Råds tidsskrift Global Økologi om emnet, siden fulgt op i et par efterfølgende numre. For det haster med ophævelsen af tabuet: Fremskrivninger fra FN viser, at hvis vores nuværende vækstrate fortsætter, vil vi være ikke mindre end 134 milliarder mennesker på kloden allerede i år 2300, gør en af websidens debattører, Henning Ristinge, opmærksom på.
Det regnes trods alt for flere, end Jorden kan nære på nogenlunde bæredygtig vis. Hvorfor  man  så går ud fra, at vores formering og forøgelse vil være standset, inden det sidste af de 134.000.000.000 mennesker er blevet født. På den måde må selv de mest jubeloptimistiske af vores dyrearts fremskridtstroende indrømme en grænse for vækst. Den, som de ellers på alle leder og kanter benægter. Så selv indsatsen mod den såkaldte klimatrussel jo som bekendt skal fremme DØV, Den Økonomiske Vækst.
Men hvorfor skulle befolkningsvæksten dog standse så at sige af sig selv? Når enhver grænse for vækst ellers i dag betragtes som direkte ødelæggende for Udviklingen. Med stort U i bestemt form ental, da alle andre former for udvikling end den, menneskeheden i øjeblikket er inde i, betragtes som forfærdende tilbageskridt.
Svaret må være, at man åbenbart går ud fra, at selve manglen på atomer og molekyler til at opretholde en tålelig tilværelse for så mange milliarder homo sapiens er sætter grænsen. Men hvorledes? Gennem plyndringer af hinandens sidste materielle naturgoder (kaldet »ressourcer«), borgerkrige, krige mellem nationer, verdenskrige? Eller ved at vores dyreart omsider besinder sig på naturens egne græser, som ingen naturvidenskab, teknologi og teknik, styret af universel pengeøkonomi, alligevel kan overvinde, når det kommer til stykket?
På høje tid
Hvis det sidste er tilfældet, hvis det altså er ved gensidige aftaler, og ikke ved gensidige myrderier, at bomben skal afmonteres, er det på mere end høje tid at komme i gang med forberedelserne af disse aftaler. Som allerede nævnt i oktober: Spørgsmålet om, hvor gammel menneskearten egentlig er, rejser uundgåeligt det fundamentale, antropologiske spørgsmål ikke mindst i dette Darwin-år om, hvad der fundamentalt definerer mennesket som art. Men at det i hvert fald er ca. 35.000 år gammelt, synes nu langt de fleste antropologer, biologer, geologer, etnologer, arkæologer, geografer, historikere med videre er være enige om. I så fald tog det 35.000 år at blive tre milliarder eksemplarer af arten. Derefter tog det 50 år at blive yderligere tre milliarder. Nu er vi på vej til i løbet af blot de næste 40 år at blive yderligere tre milliarder. Eller, som det hed i Global Økologi: »Vi er i dag over 6,7 milliarder mennesker. For hundrede år siden var vi ca. 1,5 milliarder på jorden«. Alligevel glimrer den tikkende befolkningsbombe med sit fravær på det kommende globale klimatopmøde i København til december.
Og hvis det stadig er tilfældet, at man regner med, at det er i kraft af vores almindelige, sunde (snus)fornuft, eksplosionen skal afværges, hvorfor er det så tilsyneladende helt forgæves at påkalde den samme fornuft, når det drejer sig om DØV i mere gængs forstand. Som også Henning Ristinge anfører:
»Hvis den økonomiske vækst forløber som forudsat, vil verdensøkonomien fordobles hvert 23. år og tilvæksten fra i dag til århundredets slutning vil være på 1.600 procent. Dvs. vi kan forvente en vækst i verdens samlede forbrug på 1.600 procent!«
Det er der heller ikke atomer og molekyler til, kan enhver med sin sunde snusfornuft sige sig selv. Alligevel er også den kendsgening fraværende i stort set alle officielle oplæg til at imødegå klimatruslen. Med den britiske regeringsrapport Prosperity without growth? www.sd-commission.org.uk som den hidtil eneste ene hæderlige undtagelse.
Hvorfor er den truende befolkningseksplosion tabuiseret?
»Individer har personlig frihed til selv at bestemme og indrette deres liv det er et helt grundlæggende frihedsideal,« siger vicedirektør i Institut for Menneskerettigheder, Birgitte Kofoed Olsen, som begrundelse for sine betænkeligheder ved at gribe for håndfast ind mod overbefolkningen.
Spørgsmålet er, om hendes forstillinger om menneskerettigheder ikke måske ret ubevidst bygger på antagelselsen af, at naturen i sig selv ingen grænser har? Kloderettigheder i stedet for menneskerettigheder, efterlyser en af webdebattørerne.
På den baggrund er det på sin plads, når demografiforskeren Ane Kirkegaard i går påpegede, at det ikke er Afrika, men Europa, der er overbefolket! Det er fra vores moderne projekts fejludvikling, at den forestilling stammer, at naturen ingen grænser har.
Havde det så bare kunnet blive ved forestillingen. Men den praksis, forestillingen om vores dyrearts overjordiskhed har medført, går altså ikke længere.
Siger fornuften, med eller uden snus.


