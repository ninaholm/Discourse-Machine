Rigtig politik foregår uden for Christiansborg
Jeg er ligeglad, med Løkkes underbukser og Thornings karriere. Jeg gider ikke se på Johanne Schmidt-Nielsen forklare, at de andre er dumme. Hun er sikkert selv dum. Jeg interesserer mig mest for det, der sker ude i samfundet. Det burde journalisterne også gøre


Samfundet er det, der optager mig allermest, men i stigende grad forekommer politik mig uinteressant &ndash; i hvert fald som den bliver formidlet fra Christiansborg. Hvad Thorning eller Løkke siger eller gør, er ligegyldigt. Jeg er ligeglad med, hvad Venstre bruger deres penge til. Jeg kan fint vente til en anden dag med at høre, hvilken karriere der i fremtiden bliver Thorning til del. Jeg gider heller ikke se på en mopset Johanne Schmidt-Nielsen forklare, hvorfor de andre er dumme. Hun er sikkert selv dum.Jeg interesserer mig nemlig mest for det, der sker ude i samfundet.Og jeg er ikke alene. Christian Kock, forsker i politisk kommunikation, forklarer et sted om forskellen på det, befolkningen gerne vil spørge politikerne om, og det journalisterne spørger om: Ni ud af 10 vælgere vil gerne vide noget om den politik, partierne ønsker at gennemføre, og hvorfor de ønsker den. Kun en ud af 10 ønsker spørgsmål, der går på, hvem der kvajer sig, kommer bagud i meningsmålinger og andre strategi-spørgsmål.Anderledes med journalisterne. Halvdelen af deres spørgsmål går på strategi &ndash; politik som et væddeløb, et brætspil, hvor man enten kan tabe eller vinde. Kun to af 10 journalistspørgsmål går på, hvad politikerne vil, hvorfor og hvordan. Den politiske journalistik er ude af trit med vælgerne. Derfor keder vi os.Fri mig for breaking-bjælkerHvis Danmark var en virksomhed, ville det ikke undre journalisterne, at vi ikke gider høre om chefer, der er uvenner og har kvajet sig &ndash; med mindre de virkelig har taget af kassen. Vi vil meget hellere høre, hvordan det står til med virksomheden, som jo er rammen om vores fælles bedste. Hvilke overvejelser har ledelsen om, hvilke veje vi skal gå? Hvordan lyder argumenterne for og imod de forskellige muligheder? Hvordan kan vi bidrage?Danskerne er et veluddannet og oplyst folk. Vi interesserer os for ting. Ingeniører læser indviklede artikler om miljø, fordi miljø interesserer dem. Lærere studerer inklusion, fordi de gerne vil være dygtige lærere. Men når det kommer til politik, bliver vi alle betragtet som idioter.Hvis ambitionen er at underholde, må jeg konstatere, at lige meget hvor meget der står &raquo;BREAKING&laquo; på min skærm, er den politiske journalistik forudsigelig og kedelig &ndash; replikkerne er sagt før. Jeg kan ikke mærke mennesker, der interesserer sig for rigtige ting.Journalister med tunnelsynHvordan er vi endt der, hvor politik ikke handler om samfund? Samfundet er sindsoprivende spændende &ndash; vi balancerer på randen af indtil flere globale kriser og har kæmpe samfundsmæssige udfordringer. Overalt myldrer folk, der vil noget, frem. De satser og investerer. Nye organisationer, der går på tværs af kendte strukturer, opstår. Fagprofessionelle danner nye netværk og byder ind med utraditionelle velfærdsløsninger. Engagerede borgere træder til, hvor kommunerne kæmper med skæv demografi og dalende skattegrundlag. Virksomheder og organisationer er optaget af, hvordan vi bryder Europas stagnation. Frivilliggrupper tager hånd om udsatte på nye måder. Udkantsdanmark rejser sig med ny andelsbevægelse, lokale fødevarer og kampånd. Borgmestre tager kampen op mod den truende klimakrise.Intet af det interesserer tilsyneladende politiske journalister. Jeg er til gengæld sikker på, at politikerne synes, det er hamrende interessant. Af en eller anden grund bruger de alligevel deres krudt på det meningsløse skuespil på Borgen. Hvad om de bare strejkede og gik ud i virkeligheden?Skellet i politik i dag går ikke mellem højre og venstre, men mellem konstruktiv og destruktiv. De konstruktive og nytænkende kræfter findes uden for Slotsholmen og Borgen. Se blot TagDel, Borgerlyst, Samtalesaloner, Stop Madspild, tænketanke, innovationsfora, forskerparker &ndash; fortsæt selv den lange liste ... I hvert eneste samfund i Danmark er der konstruktive politiske kræfter, der er optaget af det fælles bedste.Ærgerligt, at journalisterne interesserer sig så lidt for det. Har de ikke tid? Har de tunnelsyn? Gider de ikke? Interesserer det dem ikke? Ved de ikke, hvad der sker? Har de ikke redskaberne til at researche, interviewe eller idéudvikle? Eller sidder de bare fast i en kultur, som nogen burde hjælpe dem med at smide på møddingen?Retfærdigvis skal det siges, at der findes masser af journalister på lokale og regionale medier, der er med til at styrke interessen for og evnen til at deltage i samfund og demokrati i stedet for at skabe apati og politikerlede. Lad os få mere fokus på dem.Karen Lumholt er direktør for tænketanken Cura, www.cura.dk
