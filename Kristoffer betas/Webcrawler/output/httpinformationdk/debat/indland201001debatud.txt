Debat om udlicitering foregår i blinde
Med besparelser som argument råber regeringen på yderligere udlicitering i kommunerne, men ingen kan med sikkerhed sige, at udlicitering giver økonomisk luft og en mere effektiv service. Det siger professor Carsten Greve, der er træt af talkrige baseret på uholdbare undersøgelser
Venstre vil tvinge kommunerne til at lade private overtage børnepasning og ældreplejen. Men både argumenterne for og imod udlicitering er baseret på tendentiøse undersøgelser, påpeger professor Carsten Greve. Her er vi på plejecentret Solbakken i Korsør.


 En undersøgelse fra Dansk Industri viser, at man kunne spare 10 milliarder kroner, hvis alle kommuner udliciterede lige så flittigt, som de fem kommuner, der oftest benytter private firmaer. Samtidig konkluderer en undersøgelse fra FOA, at det koster kommunerne flere penge at udlicitere end helt at lade være. Senest sluttede en analyse fra Udbudsrådet, at der var potentiale for at spare 15-20 procent, hvis kommunernes plejeopgaver blev løst på konkurrencevilkår.
Regeringen bruger de tal, der viser, at udlicitering betaler sig, mens den anden side - heriblandt SF og FOA - sværger til de undersøgelser, der har den modsatte konklusion.
Men hverken den ene eller den anden part kan med sikkerhed sige, at den har ret, siger Carsten Greve, der er professor ved International Center for Business and Politics ved CBS.
»Debatten om udlicitering foregår i blinde. Når man kigger på tallene i de forskellige undersøgelser, så er de ikke solide, og de baserer sig ikke på så meget,« siger han og fortsætter:
»Der er klart behov for mere legitime tal i stedet for rapporter, der baserer sig på noget i stil med, 'hvis alle kommuner gjorde som de fem bedste', hvilket, man godt ved, er urealistisk.«
Udvikling allerede i gang
Ifølge Carsten Greve burde politikerne derfor også være mere kritiske over for de tal, de får præsenteret:
»De hopper fra den ene til den anden undersøgelse og reagerer utroligt prompte på de forskellige analyser i steder for at se på, hvordan man egentligt er nået frem til resultaterne.«
Ifølge Greve er den nuværende debat også opstået på et tyndt grundlag - især fordi kommunerne allerede er meget tæt på at nå regeringens 2010-mål, hvor 26,5 procent af opgaverne skal udliciteres. På landsplan udliciterer kommunerne lige nu 25 procent.
»Kommunerne er i fuld gang. Jeg ser derfor udspillet fra regeringens side som ren signalpolitik, hvor man strategisk forsøger at opretholde presset på kommunerne og at vise, at man går ind for konkurrence,« forklarer han.
Udmeldingen fra økonomi- og erhvervsminister Lene Espersen (K) om strengere sanktioner til de kommuner, der ikke følger udbudsreglerne, ser Carsten Greve også som et led i en strategi:
»Det handler om kampen om det kommunale selvstyre, hvor Konservative er mere centralistiske og gerne vil indføre ting hen over kommunernes hoved.«
Barrierer
Kommunerne vil derimod helst have mulighed for pragmatiske løsninger, forklarer Carsten Greve:
»De vil vurdere hvert område for sig, netop fordi gevinsterne ved udlicitering er forskellige fra område til område og fra kommune til kommune. For eksempel er der mangel på kompetente, private virksomheder til at stå for ældreplejen, og det tager tid at opbygge et marked, hvor der ikke har været et før - det kunne man også se med de private hospitaler.«
Manglen på virksomheder til at tage sig af opgaverne er blot én af de barrierer, der stiller sig i vejen for yderligere udlicitering.
»Det er svært på det sociale område, fordi det er kompliceret at gennemføre én bestemt løsning over hele linjen. Samtidig har man helt glemt at se på, hvor mange omkostninger, det muligvis har at administrere det at udbyde på konkurrencevilkår,« siger han.
Teoretisk set er Carsten Greve dog enig i, at konkurrenceudsættelse kan give en mere effektiv service, især på simple opgaver som rengøring - men kommunerne skal være villige til det:
»Hvis udlicitering bliver presset ned over kommunernes hoved, så vil det få en forringende effekt.«



