Hvad skal der til, før man er dansk?



 I lang tid har der været en meget aggressiv tone rettet mod unge danskere med et ikke-dansk udseende, og de får ofte spørgsmål om deres ’sande’ identitet. Personligt føler jeg denne aggression som en afvisning. For hvor dansk skal man egentlig være, før man betragtes som en ’rigtig’ dansker?
Identitetsdebatten har ikke formået at understrege de mange forskellige lag, enhver identitet rummer, uanset om man er hvid fuldblodsdansker eller ej. De forskellige lag i ens identitet skabes, fordi vi vokser og modnes i takt med oplevelser og møder med mennesker, der krydser vores vej. Er en danskfødt, hvid dansker, der betegner sig selv som buddhist, mindre dansk end en danskfødt, hvid dansker, som tilhører den protestantiske kirke?
Danskhedsdebatten ekskluderer muligheden for at være ’rigtigt’ dansk. Især når man har en multikulturel baggrund. Men hvorfor er der overhovedet denne fiksering på specifikke terminologier og klassifikationer af mennesker? Vi skulle i stedet tænke lidt mere over konsekvenserne af at påføre mennesker mærkater. Og ikke mindst den effekt, mærkater har på ens sjæl og tilhørsforhold.
Jeg føler mig dansk, hvorfor er det ikke godt nok til jer? Jeg elsker kongefamilien. Jeg kan navnene på dem alle sammen – også deres børn. Jeg skriver sange og digte på dansk, fordi det er mit hjertes sprog. Hvorfor er det ikke alene svært at favne de danskere med et ikke-dansk udseende, men også svært at fortælle dem, hvor godt de egentlig har klaret sig under så fjendtlige forhold?
Jeg drømmer om den dag, hvor vi hører jer sige: »I er vores døtre. I er børn af Danmark, og vi er stolte af jer. Tak fordi I har overlevet fordomme og fremmedgørelse. I er seje. I har sand vikingestyrke.« ’Jeg føler mig jo dansk!’, er det, mange danskere med et ikke-dansk udseende har lyst til at skrige ud i det samfund, der stadig nægter dem den identitet.
Danmark er blevet et samfund, der lader politikere diktere tanker og meninger. Vil I ikke nok snart omfavne danskere med et ikke-dansk udseende? Danmark er det eneste rigtige hjem, mange af os har haft.
Af Sausan Kanaan Berg, København

