Hvordan går det med galdestenen på stue 3?
Det superspecialiserede sundhedsvæsen er så besat af diagnoser, at det fuldstændig overser menneskers forskellighed. Resultatet er, at praktiserende læger, der kan analysere og løse folks problemer, bliver udmanøvreret


Det er blevet meget moderne i kredse omkring sundhedsvæsenet at tale om at &rsquo;inddrage patienten&rsquo; mere i behandlingen.Jeg har været læge i næsten 50 år og praktiserende læge det meste af tiden, og det kunne ikke falde mig ind at &rsquo;inddrage patienten&rsquo;. Det ville jo betyde, at det var mig, der var hovedpersonen; at det var mig, der var den ansvarlige, som i en eller anden grad kunne &rsquo;inddrage patienten&rsquo;. Men i den verden, jeg har levet i, har patienten været hovedpersonen. Det er patienten, der har et problem, og har valgt at inddrage mig i løsningen af det. Og jeg skal selvfølgelig stille min faglighed til rådighed det bedste, jeg kan, på en måde, så patienten kan bruge den. Man kan sige, at patienten ikke er objekt for min behandling, men subjekt i sit eget liv.Det her kunne måske af nogle opfattes som ordkløveri, men det er det ikke. Det er et billede på den ændring, der er sket med sundhedsvæsenet og sundhedspolitikken i mit arbejdsliv. Den klassiske model for sundhedsvæsnet er, at et menneske får et problem, som han mener, at sundhedsvæenet måske kan hjælpe ham med. På den baggrund opsøger han sin praktiserende læge, og i samarbejde analyserer de hans situation og problem, og lægen lægger så frem, hvad hun mener, sundhedsvæsnet kan hjælpe med. Herefter beslutter patienten, om han vil benytte sig af det. Oftest slutter forløbet her hos den praktiserende læge med helt enkle tiltag som en penicillinkur, nogle sygedage, en henvisning til fysioterapeut eller noget tilsvarende lavteknisk. Nogle gange bliver man enige om at inddrage det mere specialiserede sundhedsvæsen, og i helt sjældne tilfælde er der brug for en højteknisk behandling på et supersygehus. Men udgangspunktet er altså et menneske, som er kørt fast i et problem, og det er personens problem, og det er personen, der skal ud at leve sit liv videre med de evner, som han nu har, og med den hjælp, som systemet kan tilbyde.Nogle gange kan det være en hjælp at sætte en betegnelse på sådan et problems medicinske aspekt, eksempelvis diabetes (sukkersyge) for visse forandringer i stofskiftet.Men det ændrer jo ikke ved, at det er det enkelte menneske, der har problemet, og at det er ham, der skal finde en måde at leve livet videre på med hjælp fra sundhedsvæsnet.Det bliver jo aldrig lægens diabetes. Og mennesker med diabetes er lige så forskellige som alle andre mennesker. Nogle mennesker har let ved at håndtere denne stofskiftevariant, andre har umådelig svært ved det, selv om det biologiske problem er ens.Der findes ikke sygdommeI klassisk lægearbejde taler vi om mennesker med diabetes, jævnfør udtrykket: Der findes ikke sygdomme, kun syge mennesker. Men i moderne sundhedspolitik taler man om diabetikere. Altså fra at tage udgangspunkt i mennesket, der søger hjælp, tager man nu udgangspunkt i en eller anden biologisk variant, som man kalder sygdom.Ud fra den synsmåde har man udviklet specialer for en hel masse afgrænsede sygdomsgrupper som eksempelvis hjertesygdomme, kræftsygdomme, lungesygdomme og så videre. Og disse specialer har så hver deres sygehusafdeling og hver deres kamp for, at netop deres sygdomme bliver prioriteret højt af de bevilgende myndigheder. Denne afgrænsning af bestemte biologiske fænomener har medført fine resultater og bedrede behandlingsmuligheder for de mennesker, der har haft netop disse problemer som en del af deres livssituation. Ingen tvivl om det.Kort sagt, så er problemet ikke, at man betegner et bestemt smertefænomen som galdesten. Problemet er, når man på sygehusafdelingen begynder at tale om &rsquo;galdestenen på stue 3&rsquo;, altså hvor diagnosen og ikke mennesket bliver udgangspunktet for personalets adfærd.SuperspecialiseringNår vi taler om klassisk sundhedspolitik op til omkring 1980, så byggede den på almen praksis, altså på at man skulle have et velfungerende første led, hvor lægens speciale var at foretage en grundig analyse og eventuelle enkle behandlinger. Det næste led var rettet mod de omkring 10 pct. af problemerne, som ikke kunne løses i første led. Her havde man brug for et lavspecialiseret sygehus, der kunne modtage de personer, som den praktiserende læge mente havde brug for en hjælp, som hun ikke selv kunne administrere. Det kunne eksempelvis være en person med mavesmerter, som kunne tyde på betændelse i galdeblæren. Her havde vi lokalsygehuset. Og der hvor lokalsygehuset måtte give op, havde man regionale sygehuse og endelig de helt superspecialiserede sygehuse til under en pct. af de mennesker, der søgte sundhedsvæsenet.Det, vi har set de seneste årtier, er, at planlæggerne af sundhedsvæsenet er begyndt at se hele området omvendt, altså fra den superspecialiserede synsvinkel. Man er blevet så optaget af diagnoser, at man tror, at alle, der søger sundhedsvæsnet, har en defineret sygdom.Derfor er det vigtigt, at de hurtigt kommer til den læge, der netop er specialist i den sygdom. Og derfor handler sundhedspolitik i dag om cancerpakker, om hjertepakker, om ret til at få en diagnose inden for en måned og så videre. Og hele behandlersystemet bygges op omkring disse sygdomme. Man har fjernet de lokale og regionale sygehuse til fordel for supersygehuse med alle specialer og et stort volumen med mange speciallæger. Og man har de seneste 15 år udbygget lægestabene på sygehusene med 30 pct., men man har ikke udbygget almen praksis. For planlægningen har taget udgangspunkt i, at patienterne har en sygdom.&rsquo;Rigtig&rsquo; sygdomFordi man anskuer sundhedsvæsnets opgave som at behandle veldefinerede sygdomme, udarbejder man kliniske vejledninger, sådan at alle patienterne får netop den behandling, som man fra autoriseret speciallægeside mener er den bedste for den sygdom. Man tager udgangspunkt i sygdommen og overser, at mennesker er forskellige &ndash; at det nu engang er mennesker, der er syge.Man er godt klar over, at der er nogle af de mennesker, der henvender sig, som ikke er &rsquo;rigtigt&rsquo; syge, altså ikke har en af de veldefinerede sygdomme. De skal sorteres fra. Og dem, der har en rigtig sygdom, skal til den rigtige organspecialist. Denne sortering har man i første omgang tænkt, at de praktiserende læger kunne varetage.Blandt de, der styrer sundhedsvæsnet, er der imidlertid opstået en betydelig uvilje imod de praktiserende læger, der har den klassiske opfattelse. De, der mener, at deres opgave ikke er at sortere folk efter sygdomme, men at hjælpe folk med at analysere deres situation og løse deres problem, og som mener, at meget af det arbejde ikke kan sættes på kode som definerede sygdomme. Derfor har man på forskellig vis forsøgt at udmanøvrere de praktiserende læger.1813-ordningen i hovedstadsområdet er et godt eksempel. Administrationen havde den opfattelse, at sorteringen imellem rigtigt syge og ikke-rigtigt syge kunne klares af sygeplejersker med et kort kursus og et computerprogram.Det har givet en del kaos, men som konsulentfirmaet siger: Det er nok fordi, det er kørt for hurtigt ind! Og ingen i systemet har set, at der skulle være noget principielt forkert i at afprofessionalisere det yderste analyserende led i sundhedsvæsenet.Man kan have forskellig mening om denne udvikling, og jeg vedkender mig gerne at være en sur gammel mand, der mener, at det klassiske system var bedre. Men det, der virkelig bekymrer mig, er, at udviklingen, som bygger på et helt andet syn på, hvad et sundhedsvæsen er, er sket, uden at dette paradigmeskift overhovedet bliver inddraget i debatten.Knud Jacobsen er pensioneret alment praktiserende læge
