Ren demagogi om læreres arbejdstid



 Formand Hansen for VUC-lederforeningen bruger i Informations debat 29.–30. december et gammelt retorisk kneb. Først fremfører han en række usandheder om lærernes arbejdstid for dernæst at kunne karakterisere systemet som stift, centraliseret, oldnordisk og »så detaljeret, at der ikke er noget ledelsesrum til lederne på det enkelte undervisningssted«. Dernæst insinuerer han tilmed, at resurserne ikke kan bruges optimalt på de samme uddannelsessteder – og det er også systemets skyld forstås.
Kendsgerningen er, at man næppe i det seneste 10 år finder en større effektivisering andre steder i den offentlige sektor end i de gymnasiale uddannelser. Allerede i 1999 kom lærerne på årsnorm. De har ingen betaling af frokostpausen, mellemtimer eller ventetid på møder. Årsnormen betød, at eleverne fik 15 procent mere undervisning. Elevprisen er ifølge Undervisningsministeriets egne tal faldet med over 10 procent siden 2001. Reformen 2005 gav også stor effektivisering. Siden da er antallet af elever pr. lærer steget med 20 procent, samtidig med at der er blevet meget større forskel på eleverne. I 2011 lavede GL og Finansministeriet en ny arbejdstidsaftale med lokale aftalemuligheder for forberedelsestid og en markant udvidelse af ledelsens mulighed for at planlægge og kræve lærernes tilstedeværelse på skolen i hele arbejdstiden. Det har Hansen vist ikke opdaget. Han hævder f.eks., at »arbejdsopgaver detaljeret fastlægges to-tre år frem tiden«. Konsulentfirmaet COWI har f.eks. lavet en undersøgelse for GL, som viser, at der mange steder laves nye skemaer uge for uge og laves skemaændringer fra dag til dag. Kun 8 procent af lærerne siger, at de ved, hvad der skal ske næste uge.
Hansens egentlige ærinde
Men Hansens egentlige ærinde er at understøtte Finansministeriets krav om ’normalisering’ ved at erstatte aftaleret i GL’s overenskomst med ledelse og spare på lærernes forberedelsestid. Det siger GL klart nej til. Hansen ønsker, at ledelsen skal fordele og differentiere al lærernes forberedelsestid for at motivere enkelte lærere til at yde noget. Det er, hvad jeg vil kalde timetællerledelse eller ledelse i mørke. Det er ledelse, som ikke har øje for opgaverne og belastningen eller forståelse for motivation og lærernes evner og kompetencer. Der har til alle tider været aftalt en gennemsnitlig forberedelsestid ens for alle lærere og alle fag. Forberedelsestiden udgør den ramme, der skal modsvare et bredt undervisningsbegreb, forskelligartede undervisningssituationer og elevtyper. Det synes jeg er fornuftigt at holde fast i. Det svarer til, at der på arbejdsmarkedet i øvrigt er aftalt en ydre ramme for den ugentlige arbejdstid.
Gorm Leschly, formand for Gymnasielærerforeningen (GL)

