Sport bygger på myte om kroppens renhed
Dopingmistænkte cykelryttere synes ikke at nyde samme rets-sikkerhed som andre borgere. De udsættes for et retssystem, der er stærkt inspireret af middelalderens inkvisition


 I forbindelse med de dopingsager, der i de seneste år har ramt cykelsporten, fokuseres der sjældent på baggrunden for de skueprocesser, medierne og sportens egne organisationer (specielt Den Internationale Cykelunion (UCI) og World Anti-Doping Agency (WADA)) udsætter rytterne for, før der afsiges den endelige dom over de anklagede.
I den aktuelle sag mod Alberto Contador og de fornyede anklager mod Michael Rasmussen er der god grund til at tro, at det ikke er klare og stringente regler, men derimod uigennemskuelige etiske forestillinger, der er den egentlige baggrund for skueprocesserne. Der er endda tale om etiske regler med et kraftigt religiøst islæt. Ligheden mellem moderne sport og traditionel religionsudøvelse er til at få øje på.
Både inden for religion og sport inddeler moraliserende fundamentalister verden i det rene og det urene. Professionelle cykelryttere skal være legemliggørelsen af sundhed og et godt liv. De må ikke på mindste måde besmittes af noget, der anses for urent og usundt. Derfor reagerer vogterne oftest med hårde og vilkårlige straffe mod folk, der træder ved siden af og forbryder sig mod reglerne.
Umiddelbart handler sagerne mod cykelrytterne om doping. Men dybest set handler det om kontrol, magt og store egoister tilsat en god dosis politisk, økonomisk opportunisme.
Korstogsridderne og mediehåndlangerne tilsidesætter retssamfundets almene bestemmelser, og lader den lovgivende, udøvende og dømmende magt udgøres af én og samme instans.
Asketisk protestantisme
Nypuritanske tankegange har fundet plads i dopingbekæmpelsen. Puritanere er en fællesbetegnelse for en række protestantiske retninger, der i 1500- og 1600-tallet havde askesen som det centrale element.
De påberåbte sig kirkens renhed, hvilket indebar, at alle rester af katolske ritualer blev fjernet. Deraf deres navn, der betyder de rene. I Danmark blev pietismen - en retning inden for den asketiske protestantisme - optaget af enevælden som officiel religion i løbet af 1730'erne. Og det fik konsekvenser for vores opfattelse af sport. Både pietismen og sporten bygger på en form for verdslig askese. Allerede i slutningen af 1800-tallet blev sporten tilkendegivet som et middel til bod. Den hårde sportstræning blev brugt til at afkaste den pinefulde samvittigheds åg gennem legemlig selvtugt.
Og det var ikke kun fra sporten selv, der blev slået på de religiøse strenge. Hos samtidige kristne er der eksempler på en tro på sportens asketiske mission.
Med protestantismen udskiltes den kultiske kropsøvelse fra kirken for at blive selvstændiggjort i sporten. Det svarer ganske godt til protestantismens dogme: Det er ikke dine handlinger, men din tro, der betyder noget. Men da kroppen blev drevet ind i sporten, blev sporten en religion. Troen blev i kirken, mens den rituelle handling i stor udstrækning blev til sport.
Inkvisitionen blomstrer
De religiøse rødder er stadig til at få øje på i sportens verden. Der er i fuld offentlighed blevet lagt et voldsomt pres både på både Alberto Contador og Michael Rasmussen for at få dem til at vedstå, at de har overtrådt dopingregulativerne. Ja, der er nærmest stillet krav til dem om at bevise deres uskyld, hvis de vil undgå offentlig fordømmelse.
Det leder tankerne hen på middelalderens inkvisition. Dengang var inkvisitionen et menneskekærligt redskab til at redde sjælens salighed, og torturen var derfor et nødvendigt onde, eftersom ingen kunne få syndsforladelse uden forudgående tilståelse.
I det generelle samfund har den individualistiske straffe- og procesret udviklet sig til revolutionstidens menneskerettigheder og reglen om, at ingen er skyldig, indtil det modsatte er bevist. Men i sportsverdenen har man udformet retslige regler, der ikke harmonerer med denne retslige praksis.
Contador og Rasmussen har påkaldt sig mistanke om doping og derved tilsmudset den protestantisk-puritanske myte om kroppens renhed. Den slags straffes hårdt, så det er fuldt forståeligt, at Contador frygter at kunne ende i nøjagtigt samme situation som Rasmussen, der i tre år reelt har været udelukket for cykelsport på topplan. Begge omtaler de processerne i mediemaskinen som meget lidelsesfulde - hvem sagde inkvisition? Spørgsmålet er, om vi i dagens retssamfund virkelig skal bruge middelalderlige systemer for at undgå doping?
Aage Hoffmann er idrætshistoriker og ph.d.

