Naturen er blevet økonomiens datterselskab
Det kan lyde besnærende at prissætte naturværdier for at beskytte dem, men det er et vildspor, der risikerer at fremme netop den kommercielle rovdrift, den skulle forebygge


 
	Vi kan blive enige om følgende: Båndet mellem den menneskelige civilisation og naturens verden er brudt. Vi er ude af stand til at værdsætte de systemer, der holder os i live. Vi behandler både naturressourcerne og biosfæren, der skal absorbere vores affald, som om de ikke var noget værd.

	Det er oplagt at sætte en slags økonomisk talværdi på det, vi førhen kaldte naturen, men som nu søges relanceret som ’naturlig kapital’. Der findes flere fabelagtige eksempler på, hvordan dette i princippet vil kunne forskåne os for at træffe afsindige beslutninger. Som den globale initiativgruppe The Economics of Ecosystems and Biodiversity påpeger: Udlæg en hektar mangroveskov til rejefarm, og det vil indbringe 1.220 dollar om året. Men lad mangroveskoven være i fred, og man vil opnå fordele med en værdi, der er over 10 gange så stor.

	Det mest indlysende svar er dog ikke nødvendigvis det rette svar. For det spørgsmål, som er afgørende for, hvorvidt den levende planet nyder beskyttelse, er ikke et tal med et vedhæftet dollartegn. Nej, det helt afgørende spørgsmål drejer sig om politisk vilje. Det handler med andre ord om magt.

	Latterligt lave priser

	Det kan man overbevise sig selv om ved at se på det europæiske kvotemarked. I kraft af emis-sionshandelsordningen skulle det forestille at udnytte markedsmekanismernes magi til at udrette det, som politikerne ikke vil eller ikke kan: at udvirke en drastisk reduktion i forbruget af fossile brændsler. I skrivende stund er prisen for kulstof 42 kroner pr. ton. I enhver praktisk henseende kunne den lige så godt være lig nul.

	Hvorfor er prisen så lav? Fordi de kulstofintensive industrier ikke har bestilt andet end at lobbye politikerne til at hæve udbuddet af tilladelser, indtil mekanismen blev ubrugelig. Markedet har ikke løst magtstrukturernes problem, det har blot givet dem et andet navn. Om regeringer gør forsøg på at sætte ind mod klimaændringer på den gamle måde – igennem regulering – eller ved prisfastsættelse af kvoter, gør ikke den mindste forskel, når de ikke evner at modstå de industrielle lobbyister.

	På en måde har emissionshandelssystemet kun gjort problemet værre, for det har givet politikere og virksomheder en mulighed for at vaske deres hænder i forhold til deres ansvar for klimaforandringerne. Man har foræret dem et argument om, at markedet nok skal ordne alt på bedste vis. Der er ikke blevet anlagt en ny lufthavn, kulmine eller kraftværk, uden at bygherrerne har henvist til emissionshandelsordningen for at legitimere projektet. Dette ubrugelige system har reelt autoriseret forurenende projekter, som muligvis ikke ville være blevet godkendt uden dette.

	Finanshajernes legetøj

	Selv om der ikke før har været sat tal på, har mennesker i århundreder vidst, at mangroveskove har stor værdi som kystsikring og som ynglesteder for fisk. Men det har ikke hindret kapitalinteresser i at presse og bestikke politikere til at omlægge disse skove til rejefarme. Hvis en hektar rejefarm kan indbringe 1.200 dollar for en velstående mand med de rette forbindelser, vil det tælle langt mere end de 12,000 dollar, det er værd for fattige kystbeboere uden indflydelse. At kende prisen ændrer ikke noget. Igen handler det om magt.

	Naturkapitalopgørelser kan reelt forværre det underliggende problem. Ved at prissætte og vareliggøre den naturlige verden og derefter tage det indlysende næste skridt – at skabe et marked for ’økosystemtjenester’ – har regnskabstankegangen den utilsigtede konsekvens, at biosfæren bliver gjort til økonomiens datterselskab. Ejerskabet til skove, fiskebestande, biodiversitet, hydrologiske kredsløb overgår i realiteten til lige netop de interesser – selskaber, jordejere, banker – hvis overdrevne magt truer dem allermest. I visse tilfælde ligner prissættelsen af naturen optakten til privatisering.

	Tradere og spekulanter tripper allerede for at komme til, og de møder åbne arme. I Storbritannien taler vores såkaldte Ecosystem Markets Task Force således om »at styrke Citys finansielle ekspertise i at vurdere, hvordan disse blandede indtægtskilder bedst kan forbedre afkastet af investeringen i miljømæssig tilknytning«. Naturen er ved at blive til et legetøj for de finansielle markeder. Og hvordan den slags plejer at ende, ved vi kun alt for godt.

	Vælgerpres

	Hvor naturkapitalopgørelser øger pengemændenes magt, gør de resten af os afmægtige. Og det er netop derfor, regeringer kan lide dem. Hvem har brug for en omgang rodet demokratisk beslutningstagning og endeløse debatter om iboende værdi og skønhed, hvis man allerede har besluttet sig for, at meningen med livet er 42? Og hvem kan modsige beslutningen om at ophugge en skov eller sprænge et koralrev, hvis værdien af disse ødelæggelser skulle vise sig at overstige 42 mange gange? Når vi først har overdraget naturen til cost benefit-analyser, nytter det ikke at klage, hvis vi ikke kan lide resultatet.

	Efter over et kvart århundreds erfaringer med miljøaktivisme er jeg nået til den konklusion, at det eneste, der virkelig nytter, er offentlig mobilisering: Vælgerne må lægge et så massivt pres på regeringerne, at de forpligtes til at tage stilling imod de magtfulde interesser. Det er ikke så afgørende, hvilke våben regeringerne bruger til at konfrontere disse interesser, det afgørende er deres vilje til at bruge dem. Et system, der underminerer offentlig deltagelse, styrker de finansielle markeder og reducerer kærlighed, lidenskab og fascination til kolonner af tal, vil have meget ringe chancer for at øge beskyttelsen af den naturlige verden.

	 

© George Monbiot og Information

Oversat af Niels Ivar Larsen

