Kornfed dumhed
LEDER


 Det virker næsten som en joke for forsknings- og uddannelsesministeren. Tilsammen skal landets ungdoms- og videregående uddannelser de næste fire år spare 8,7 mia. kroner, og ifølge Esben Lunde Larsens (V) udtalelser i Politiken skal institutionerne nok blive glade for at vise »samfundssind«, ligesom han mener, at »kun en enkelt studerende eller to« vil være imod at skære ned på »de kornfede« uddannelsesinstitutioner. Samtidig morer ministeren sig på det nærmeste over, at ingen før nu har lagt mærke til, at besparelserne står nævnt i regeringsgrundlaget.
Magen til magtarrogance skal man lede længe efter, men når ministeren samtidig antyder, at uddannelserne ikke tidligere har været udsat for to procents besparelser som resten af det offentlige, så er det direkte usandt. På universitetsområdet har der siden 1990 været sparet to procent om året på taxametrene til blandt andet uddannelse. Professionshøjskoler, gymnasier og erhvervsskoler er – knap så konstant, men også med jævne mellemrum – blevet udsat for statens såkaldte grønthøster. En del af pengene er gået tilbage til uddannelsessektoren, men ministerens ’kornfede’ præmis om forkælede uddannelser er forkert.
At forskningen ikke skulle blive ramt af spareøvelsen, der kun skal mindske administrationen på uddannelserne, er også en sandhed med modifikationer. En McKinsey-rapport, som blev bestilt af VK-regeringen i 2009, dokumenterede, at taxametrene til uddannelse ikke dækker det, som uddannelserne koster, hvorfor universiteterne må bruge af forskningsbevillingerne.
Derfor klinger det hult, når Esben Lunde Larsen forsikrer, at friholdelsen af forskningen sikrer kvaliteten af uddannelserne. Kvaliteten af uddannelse fra tømrerlinjen til tandlægeskolen har i årevis været kritiseret for at være for dårlig. Med en nedskæring på 8,7 mia. kr. ligner det en kornfed dumhed at påstå, at kvalitet i uddannelserne er noget, regeringen går op i.

