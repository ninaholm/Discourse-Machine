Den sidste socialist i Europa?
Socialister har ikke en reel mulighed for at afgive en meningsfuld stemme til EU-Parlamentsvalget 7. juni. Hverken folkebevægelserne eller SF er i stand til at bære venstrefløjssynspunkter i egentlig betydning frem i parlamentet


 Det er ikke let at være venstreorienteret vælger i Danmark til EU-Parlamentsvalget 7. juni. I alt fald ikke, hvis man gerne vil fremme de socialistiske synspunkter i EU-Parlamentet og prøver at tage socialisternes tradition for internationalisme alvorligt. Lad os se på mulighederne:
To af opstillingslisterne har fremtrædende tidligere Enhedsliste-MF'ere i toppen af opstillingslisterne: Folkebevægelsen mod EU og JuniBevægelsen med hhv. Søren Søndergaard i spidsen og Keld Albrechtsen som nummer to. Det lyder jo umiddelbart lovende. Men kigger man på de to listers opstillingsgrundlag, vil man intet finde om socialistiske synspunkter, idet begge lister er folkebevægelser med 'unionsmodstand' som grundlag - i det ene tilfælde ledsaget af et krav om dansk udtræden af EU. (Hvordan en trotskist kan stille op for en folkefront og dermed konfrontere hele trotskismens historiske grundlag går simpelthen over min forstand; men lad det nu ligge.)
Røde synspunkter 
De to listers kandidater omfatter da også godtfolk af alt andet end socialistisk overbevisning, og problemet ses også af de to listers valg af gruppetilhør i parlamentet: Søren Søndergaard sidder godt nok med i den venstreorienterede gruppe GUE/NGL, men som det eneste 'associate member' - ikke så sært, når Folkebevægelsens valggrundlag udtrykkeligt anfører, at: "Folkebevægelsens repræsentanter kan deltage i et praktisk samarbejde for bedre at kunne løse opgaver, som styrker unionsmodstanden, men går ikke ind i nogen overnational partipolitisk gruppe i EU-Parlamentet." 
Så meget for internationalismen, men det må da ind imellem trække lidt i en gammel socialist for at fremføre røde synspunkter, men denne mulighed har han jo fralagt sig med sit valg af bagland.
JuniBevægelsens gruppe hedder EU-demokraterne og er udelukkende holdt sammen af unionsmodstand. Man kan ikke bebrejde JuniBevægelsen dette valg, men man kan undre sig over, at det skulle være et interessant forum for Keld Albrechtsen at arbejde i. I det mindste har de højrenationalistiske partier - herunder Dansk Folkeparti - for tiden deres egen parlamentsgruppe UEN, men ved tidligere lejligheder har der været dannet grupper, der samlede 'unionsmodstanden' fra den yderste højrefløj til de danske parlamentarikere, der vist i grunden har en anden selvforståelse. Alene disse konstruktioner taler deres tydelige sprog om de uholdbare i et politisk grundlag, der begrænser sig til 'unionsmodstand'.
Furore i SF
Så er der SF. SF er medlem af den nordiske sammenslutning af broderpartier NGL, og Pernille Frahm sad da også i GUE/NGL-gruppen, da hun var MEP. Som bekendt valgte Margrete Auken i 2004 på egen hånd at bryde med partiets grundlag og i stedet tilslutte sig gruppen EGP/EFA - en besynderlig konstruktion af grønne partier og nationale mindretal - her er heller intet rødt at spore i de politiske grundlag. Aukens beslutning vakte en del furore i SF i 2004; men nu har SF's medlemmer gudhjælpemig valgt at genopstille hende som spidskandidat! Og partiet har vedtaget et valgprogram til EU-Parlamentsvalget, der er så kort og intetsigende, at det giver MEP'erne frihed til næsten hvad som helst i næste periode.
Ligner højrefløjen
Tænk, hvis Søren Søndergaard, Keld Albrechtsen og ligesindede stillede op til EU-Parlamentsvalget på en fælles, rød liste og søgte indflydelse som socialister. Det udelukker bestemt ikke fortsat og berettiget modstand mod Lissabontraktaten og andre tiltag. I stedet spilder man tiden med at binde sig op på rene 'unionsmodstands'-grundlag, der af og til får udtryk, der ligner højrefløjens mere end godt er. Hvis man valgte at arbejde sammen med den øvrige europæiske venstrefløj, kunne man måske oven i købet præge dens politik i den rigtige retning, f.eks. landbrugspolitikken. Det kunne den nemlig godt trænge til. Folkefrontstanken blev formuleret af Dimitrov i 1935 som en nødvendig strategi i kampen mod den truende fascisme og som en opsang til de antifascistiske kræfter, der var lammet af indbyrdes fraktionsslagsmål. Det lykkedes som bekendt ikke. Folkefronten var udtænkt til denne særlige historiske situation, men DKP bragte princippet ind i EF-modstanden op mod folkeafstemningen i 1972. Det kan måske have været berettiget i en ja/nej-situation, men tankegangen har desværre domineret hele venstrefløjens EU-tænkning helt frem til i dag. DKP er i alt væsentligt væk, men har efterladt en varig, ulykkelig arv.
Tilbage bliver problemet om, hvordan man skal stemme 7. juni. Med mindre de øvrige kandidater på SF's liste erklærer, at de vil føre socialistisk politik i EU-Parlamentet i samarbejde med den europæiske venstrefløj, er der et seriøst problem. Det er, som det ser ud nu, ikke muligt at stemme på en kandidat, det er socialist både af navn og gavn. Er man virkelig nødt til at stemme blankt?
Peter Ølgaard er medlem af Udfordring Europa og European Left

