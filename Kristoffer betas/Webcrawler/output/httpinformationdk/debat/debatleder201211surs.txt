Sur smiley
Findes der overhovedet socialdemokrater, der kan huske hvad ’Gør din pligt og kend din ret’ oprindeligt stod for? 


 Det kan gøres kort. I en sms tilsidesætter den socialdemokratiske finansminister Bjarne Corydon det, vi kalder den danske model. En sms. Det er åbenbart så meget tillid, han har til arbejdsmarkedets parter, når det kommer til stykket.
Corydons sms til SAS-kabinepersonalets forhandlere bliver undskyldt med, at han er arbejdsgiver. Men han siger selv, at han oplevede det som sin pligt som finansminister at sende den sms. Han argumenterer altså ikke som arbejdsgiver, men som socialdemokratisk minister. Der tilmed bakkes op af den socialdemokratiske statsminister.
Den danske model hviler på den præmis, at parterne løfter et fælles ansvar for virksomhedens fremtid og medarbejdernes vilkår. De danske arbejdstagere har over hele linjen levet op til det ansvar ved at acceptere løntilbageholdenhed ved overenskomsterne i virksomheder, der er hårdt ramt af krisen.
Der er ingen grund til at antage, at de ansatte i SAS ikke også ville være med til at træffe svære beslutninger. Selv om SAS havde tilsidesat al god forhandlingsskik, truet den enkelte medarbejder med usandsynlige scenarier og åbnet overenskomstforhandlinger uden varsel på et for dem belejligt tidspunkt. Spareplanens lancering var tilrettelagt på en måde, så det kom til at fremstå, som om SAS’ ansatte stod med ansvaret for virksomhedens overlevelse. Det er skuffende, at Bjarne Corydon ikke bare blåstempler den strategi, men bidrager til den.
Hvordan skal man fremover tage Socialdemokraterne alvorligt som fortalere for den danske model? Når det virkelig gælder, så overtager en socialdemokratisk minister arbejdsgiverens logik og den opfattelse, at arbejdstageren er uimodtagelig over for saglige argumenter Han sender dermed det signal, at overenskomstforhandlinger er en luksus, som man kan forkæle krævende ansatte med, når det går godt. Findes der overhovedet socialdemokrater, der kan huske hvad ’Gør din pligt og kend din ret’ oprindeligt stod for? 

