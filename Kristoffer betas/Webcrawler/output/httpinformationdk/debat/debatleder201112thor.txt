Thornings tilståelse



 Hun vil have offentlige investeringer i Danmark, men offentlige spareplaner i Europa. Det er statsministerens besked til den danske befolkning. Dét, der kan løse den økonomiske krise i Danmark, vil kun gøre ondt værre i Europa.
Danmark overtager den 1. januar EU-formandskabet, og samme dag fremrykkes de første offentlige investeringer, der — med Helle Thorning-Schmidts slidte metafor — skal kickstarte dansk økonomi gennem renovering af blandt andet skoler og motorveje.
Det giver arbejdspladser til flere danskere, som får flere penge mellem hænderne til forbrug, hvilket vil trække nationaløkonomien op fra hængedyndet, fastholder statsministeren, selv om økonomer påpeger, at vi blot vil øge udlandsgælden, fordi danske virksomheder ikke producerer de varer, danske forbrugere efterspørger.
Men Europa har ikke råd til at investere sig ud af den økonomiske krise, fastslår den kommende EU-formand, der i rollen som statsminister igen og igen har fastslået, at Danmark ikke har råd til at lade være med at investere sig ud af krisen.
Helle Thorning-Schmidt tror tilsyneladende ikke på sin egen politik uden for landets grænser, selv om dansk økonomi står i skæbnefællesskab med resten af Europa.
»Ingen lande i Europa magter det i øjeblikket. Jeg vil meget gerne have, at vi får sat gang i vækstinitiativer i Europa. Men jeg er helt overbevist om, at det første, vi skal gøre, er at få styr på euroen og få renten sat ned,« har Thorning-Schmidt udtalt til Jyllands-Posten.
Altså: Når det handler om EU, skal der spares op til investeringer. Men Danmark har jo heller ikke råd. Regeringen har selv udregnet landets underskud alene for næste år til at være på den skæve side af 100 milliarder kroner, men her lyder det omvendte ræsonnement: Vi skal investere og ikke spare os ud af krisen.
Hvis Helle Thorning-Schmidt tror på sin egen økonomiske politik, må hun argumentere for den både nord og syd for grænsen. Alt andet ligner en tilståelse.

