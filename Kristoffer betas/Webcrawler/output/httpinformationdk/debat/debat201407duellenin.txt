Duellen: ’De har ingen glæde ved at få 12’
For 12-talspigerne er ikke engang det bedste godt nok. Hos Studenterrådgivningen hjælper psykolog Anna Sillemann de piger, der ikke kan klare presset


 Hvad karakteriserer de piger, der henvender sig hos jer?
»På overfladen er de perfektionister, men under overfladen er de bekymrede for, om de er gode nok. De har sådan en ’alt eller intet’-tankegang i forhold til livet. De stiller høje krav til deres udseende, deres hjem, studium, job og deres rolle i sociale relationer. For eksempel kan de kræve af sig selv, at de straks skal svare på sms ’er eller lave surprise party for en veninde, selv om det er eksamenstid. Det øger stressniveauet, fordi de samtidig fokuserer på det, der ikke er optimalt og ikke udtrykker glæde ved succesoplevelser som for eksempel at få 12.
LÆS: Duellen: ’Det perfekte er blevet normalt’
– Hvad med deres bevæggrunde til kun at stræbe efter 12-taller? 
»De nævner selv forskellige ting. De vil være de bedste for at sikre sig et job. Så er der også nogle mønsterbrydere imellem, der føler, at de skal arbejde ekstra hårdt, fordi deres medstuderende har akademikerforældre, som hjælper dem. Så er der dem, hvis forældre er gået ned med stress og har haft det svært i forhold til arbejde. Her har de unge en tendens til at spejle sig i forældrene og bekymre sig for, om det også vil ramme dem. I nogle tilfælde er det også forældrene, der er med til at skabe ambitioner.«
– Hvorfor kommer de til jer?
»Ofte kommer de med stress. De føler sig slidte sammenlignet med deres venner og veninder, som har tid til at være sociale og dyrke fritidsinteresser ved siden af studiet. Det kan også være, at kæresten har sagt til dem, at de skal til at blive mere sociale, fordi de studerer hele tiden. Nogle kommer også med skriveblokeringer, fordi de tænker alt for meget over, om de lever op til kravene. De kan næsten ikke holde ud at se på det ufærdige, fordi de ikke har tillid til, at teksten tager form efterhånden. Den skal være der med det samme.«
– Hvad kan I gøre for dem?
»Vi kan hjælpe dem med at sætte deres indsats i system. I stedet for at læse fra morgen til aften, kan de læse seks timer om dagen med en del pauser. Vi forsøger også at få dem til at forstå, at bare fordi det, de afleverer, ikke er perfekt, er det jo ikke noget bras. Og så forsøger vi at få dem til at gøre noget i jegets tjeneste for eksempel at se en film, gå en tur eller lave noget med vennerne.«
– Kommer de nogensinde ud af det mønster?
»Det synes jeg, men de vil sikkert altid være meget ordentlige. Ofte hjælper det dem at komme i dialog med andre studerende, så de kan se, at der er andre måder at gribe eksamenslæsningen an på end at isolere sig fra morgen til aften. Men det kræver, at de tør fortælle om deres problemer og ser det som en måde at styre deres angst og mindreværd.«

