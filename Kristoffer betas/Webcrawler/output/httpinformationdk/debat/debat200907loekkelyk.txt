Løkke som lykkemand
Netop nu, da FN ellers er på vej med sin rapport om planetens fremtid: 'Klimaændringer får civilisationen til at kollapse'


 Lykken kan overgå en så overvældende lykkelig, at man ikke evner at leve op til den. Stum af betagelse står den lykkelige med alt for mange lovsange på læben, hvad enten lykken skyldes et solskin eller et regnvejr, en krokusblomst eller en fiskehejre, en mand eller en kvinde, et barn, en teaterforestilling, et stykke musik, at ikke en lyd kommer over denne læbe. Det øjeblik indtraf for mig, da jeg i sidste uge mødte budskabet i Berlingske Tidende: »Kina og Indien skal ikke gentage de rige landes fejl og 'glemme at passe på Moder Jord'.«
Havde det nu været et citat af Vandana Shiva eller af et medlem af Generation Grøn eller af Romklubbens rapport fra 1972 'Grænser for vækst' eller af Ole Jensens bog 'I vækstens vold' et par år efter eller af et af Thorkild Bjørnvigs miljødigte og essays fra 1970'erne eller af Martin A. Hansen og tidsskriftet Heretica et par årtier tidligere eller af den tyske digter Friedrich Hölderlin et par århundreder tidligere - havde jeg været forberedt. For det er jeg vokset, ja, har ladet mig flaske op med og ladet bestemme hele mit liv. Men citatet var af den mand, som i dag fejrer sine første 100 dage som statsminister:
Lars Løkke Rasmussen!
I sin helhed lyder citatet, stammende fra Berlingerens nyhedsanalyse og reportage fra verdens toplederes forskellige møder i L'Aquila uden for Rom med deltagelse af også vores egen statsminister i nogle af dem: »'Det er helt legitimt, at disse landes (Kinas og Indiens, men det må vel i så fald gælde alle ulandes,  el ) ledere vil skaffe velstand til deres store befolkninger. Men vi ønsker blot, at de vælger en vej, så de springer den periode over, hvor vi i de rige lande svinede og glemte at passe på Moder Jord,' sagde Lars Løkke.«
Jeg er ikke flasket op med Lars Løkke. For at sige det kort. Så jeg blev paf. Nej, tabte mund og mæle. Af lykke.
Også selv om det ikke fremgår direkte af Berlingeren, hvordan statsministeren dog bar sig ad med udtale Moder Jord med stort M og stort J. For selvfølgelig gjorde han det. Det er jo det hellige. Det hele. Ophavet til alt liv. Materialet for både det såkaldt åndelige, intellektuelle og det materielle, fysiske. Naturen.
Gælder ikke Løkke
Som visse venstreorienterede engang omtalte som »det billige skidt, man ikke skal bøje sig for.« Det gælder åbenbart ikke venstremanden Løkke. Siden Grundtvig døde i 1872, har i hvert fald jeg ikke hørt noget lignende fra den kant: At det ikke uden videre er ulandene, der skal lære noget af os, men at vi tværtimod skal advare dem imod os selv. Os, der nu skal skifte retning fra det, der hidtil har været forkyndt (og gennemtvunget) som Fremskridtet, Udviklingen, Det Moderne.
For som skrevet står i en kommende FN-rapport om planetens fremtid: »Den gode nyhed er, at den globale finanskrise og udsigten til klimaændringer kan hjælpe menneskeheden til at bevæge sig fra den selviske, selv-centrerede umodenhed til en mere globalt ansvarlig modenhed ... Mange opfatter den øjeblikkelige økonomiske katastrofe som en mulighed for at investere i den næste generation af grønnere teknologier, at omtænke økonomi og antagelser om udvikling og sætte verden på kurs mod en bedre fremtid.«
FN-rapporten - 2009 State of the Future - som britiske The Independent i søndags havde fået fat i, indeholder ifølge bladets referat ellers stort set kun den dårlige nyhed for planetens fremtid, at »klimaændring vil få civilisation til at bryde sammen«,  Climate change 'will cause civilisation to collapse' , for nu at gengive artiklens overskrift. Selv om den nøjagtige mening nok er, at klimaændringerne kan få civilisationen til at kollapse.
Hvad der i sig selv er forfærdende nok. Rapporten, der udsendes som led i FN's Millennium Program, er på 6.700 sider med bidrag fra 2.700 sagkyndige fra hele verden og med støtte fra bl.a. UNESCO, Verdensbanken, USA's hær og Rockefeller Foundation. Hovedbudskabet er, at lykkes det ikke meget snart at slå over på en bæredygtig vækst (som altså nedsætter forbruget af naturen i dens materialitet,  el ) er der høj risiko for, at »milliarder af mennesker er fordømt til fattigdom, og megen civilisation vil kollapse.«
Fordi mangel på vand, midler til livets ophold i det hele taget og nationer, der fuldstændig udslettes, kombineret med stigende flygtningestrømme, udbredt arbejdsløshed, ustabile samfund, vold og kriminalitet konfronterer menneskeheden med  en udfordring, der er uden fortilfælde i hele verdenshistorien. Og som samme menneskehed og dens ledere, trods gryende erkendelse af udfordringen, stadig ikke giver de svar, der er  forpligtende nok. Topmøderne i L'Aquila i sidste uge gav dem heller ikke.
Men hvad rapporten ikke har med, er ankomsten af vores lykkemand. Skønt mit seneste Frie Ord gav anledning til, at læser Gunver Bennekou i onsdags kritiserede det for at være en undsigelse af 'Generation Grøn', selv om det med et gruk af Piet Hein var ment som en hyldest til dens naivitet, vover jeg dog at udtrykke min hyldest til Løkke med et nyt gruk:
Teknoti som
menneskets herre
er et fremskridt
til det værre.
Statsministeren er mere end velkommen til selv at bruge det ved lejlighed. F.eks under det kommende klimatopmøde i København til december.


