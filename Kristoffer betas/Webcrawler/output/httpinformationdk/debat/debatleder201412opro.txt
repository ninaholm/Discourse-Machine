Oprørslederens ovale smil
LEDER


 Lederen af den syriske oppositionskoalition i eksil, Hadi al-Bahra, blev i fredags forsikret ’om det fortsatte danske engagement i Syrien’, som det hed i udenrigsminister Martin Lidegaards efterfølgende pressemeddelelse. Helt praktisk materialiseredes det danske engagement i sidste uge med en bevilling på 10 millioner kr. til et hvedeprogram, der skal brødføde to en halv million syrere i tre måneder i områder under eksil-oppositionens kontrol. Problemet er, at eksil-oppositionens områder er få og små, da de islamiske militser, Islamisk Stat (IS), Jabhat al-Nusra og Islamisk Front-allierede har fordrevet de moderate oprørere fra stort set hele det nordlige, østlige og centrale Syrien bortset fra lommer i de større byer. De vestligt støttede militser har ikke på noget tidspunkt i den snart fire år lange konflikt stået svagere end nu.
I alt har Danmark i år bevilget 288 millioner kr. til eksil-oppositionen og i alt 835 millioner siden oprørets begyndelse i 2011. En pæn slat, men stadig pebernødder sammenlignet med de beløb, USA, EU, Tyrkiet og Golf-staterne har bevilget eksilpolitikerne i Istanbul. Alene USA har gennem årene sendt eksil-oppositionen 3,3 milliarder dollar, der via ’ministerier’ og underafdelinger i Gaziantep i det sydlige Tyrkiet administrerer støtten til bl.a. fødevarehjælp, humanitær assistance og ’moderate’ lokalpolitiske programmer. En af disse underafdelinger, ACU (Assistant Coordination Unit), har ifølge tænketanken ’Foreign Policy In Focus’ udskiftet direktøren seks gange på mindre end to år som følge af korruption, nepotisme og almindeligt magtmisbrug.
Udenrigsministeriets operatører på Asiatisk Plads, ambassader og ude på stederne indregner selvsagt et vist svind, før støttemillionerne når frem til værdigt trængende i det syriske anarki af fronter, indbyrdes stridende grupperinger og mellemmænds ragen til sig. Svindet tolereres ud fra den grundlæggende sympatiske betragtning, at nogle af millionerne trods alt når frem til dem, de er øremærket til i et land, hvor fødevareproduktionen er faldet med 70 procent. Hvilket kun gør det endnu mere tankevækkende, at FN’s fødevareprogram (WFP) i sidste uge suspenderede uddelingen af fødevare-kuponer til 1,7 millioner syriske flygtninge i Tyrkiet, Libanon og Jordan som en følge af svind i tilskudskassen. Løfter om donorhjælp på små 400 millioner kr. er ikke indfriet, og den kommende vinter vil yderligere forstærke katastrofen.
Trods milliarderne, de erklærede gode viljer og utallige donor-konferencer er Syrien værre stillet end nogensinde. Hvor Bashar al-Assad og Islamisk Stat med al Qaeda-tilliggender hver især har klare strategier, træder den vestligt støttede opposition vande uden en gennemførlig plan for en politisk løsning. Og uden udsigt til at overleve militært, da effektiv våbenhjælp er begrænset i omfang af frygt for, at isenkrammet falder i de forkerte hænder. Hvad det jo gør, så længe de moderate militser forbliver militært underlegne.
At alternativet til våbenhjælp, der kan gøre en forskel, er den aktuelle handlingsplan, FN’s særlige Syrien-udsending, Staffan de Mistura, har fremlagt om at ’fryse fronterne’ i lokale afsnit, bl.a. i Aleppo, ligner en joke. Formålet er angiveligt at bane vej for humanitær bistand til den sultende civilbefolkning, men også at etablere en de facto alliance mellem regimets styrker og moderate oprørsmilitser, der således frigør de to parter til i fællesskab at bekæmpe IS og de andre radikale jihad-militser. Det ligner ikke bare en joke, men ønsketænkning.
At ’handlingsplanen’ var et af tyngdepunkterne i eksil-leder Hadi al-Bahras drøftelser med Martin Lidegaard siger noget om den tænkning, der styrer det fortsatte danske (og vestlige) engagement i Syrien.
Hadi al-Bahra er uenig med, men også afhængig af, sine vestlige donorer. Han tigger om våben, men smiler ovalt til en ’handlingsplan’, der præsenteres som ’the only show in town’. Han ved, at donorernes fjende prioriteres over hans fjende, Bashar al-Assad. Og han ved, at F16-korstoget mod Islamisk Stat truer med at udslette hans moderate opposition uden at afkorte den syriske tragedie med ét minut. Snarere forlænge den med flere år.

