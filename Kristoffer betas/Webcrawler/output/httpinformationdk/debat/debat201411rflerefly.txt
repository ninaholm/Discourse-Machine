R: Flere flygtninge til København



 Sidste weekend brugte Information en del spalteplads på at beskrive forløbet omkring Radikale Venstres forslag, om at København skal tage ansvar og hjælpe de flygtninge, der kommer til Danmark. Der har desværre været en del misforståelser – blandt andet i et læserbrev fra Venstre og Liberal Alliance. Derfor er det nødvendigt at få styr på, hvad der er op og ned i sagen.
Allerede i forbindelse med regeringens forbedringer og lempelser på asylområdet i efteråret 2012 foreslog Radikale Venstre i København at ophæve kommunens særstatus som såkaldt nul-kvote-kommune. At København skulle være solidarisk med landets andre kommuner har altså været den radikale holdning længe.
Vi står i en ny og ekstraordinær situation foranlediget af blandt andet Islamisk Stat, et hidtil uset stort antal mennesker flygter fra Syrien og Irak, og Danmark har sagt ja til at yde en ekstra indsats og hjælpe langt flere flygtninge. Vi mener derfor, at tiden er moden til at fremsætte forslaget igen. Derfor har vi stillet forslag om, at overborgmesteren på vegne af Københavns Kommune skal tage situationen op med Kommunernes Landsforening (KL), og da flere af de borgerlige partier var positive over for forslaget, tegnede der sig faktisk et nyt og bredt funderet flertal i Borgerrepræsentationen.
På mødet den 13. november, hvor forslaget skulle behandles, gjorde Borgerrepræsentationens sekretariat imidlertid fem minutter i lukketid juridiske indsigelser. Forslaget var for vigtigt til at falde på grund af en juridisk teknikalitet, og vi valgte derfor at trække forslaget, indtil vi kunne få sagen tilstrækkeligt belyst. Allerede dagen efter kunne sekretariatet da også meddele os, at vi havde ret, og der er derfor stadig mulighed for et flertal for forslaget.
Et klart mandat
Med denne redegørelse håber vi at have overbevist både Informations læsere og de borgerlige partier om, at vores forslag er fremsat på sikker grund. KL står over for en drøftelse om fordelingen af flygtninge kommunerne imellem. Hertil er det vigtigt at give overborgmesteren et klart mandat til at bringe København på banen.
Og de borgerlige partier behøver ikke være bekymrede for finansieringen. Staten dækker som udgangspunkt alle udgifter til flygtninge i de første tre år – også for de familiesammenførte. Herefter er situationen ikke anderledes end i dag, hvor langt de fleste flygtninge alligevel søger mod byerne for at få uddannelse og job. Vi fremsætter selvfølgelig forslaget igen snarest og indtil da, håber vi, at den øgede debat samler hele Københavns Rådhus om at tage ansvar.
Anna Mee Allerslev (R) og Tommy Petersen (R)

