Vindere og tabere



8.000 danske offentlige arbejdspladser skal skæres væk. I Grækenland frygter man, at man bliver tvunget til at sætte et ekstra nul bag ved antallet af fyringer, hvis målsætningen om at få nogenlunde balance i statsfinanserne skal indfries. Derfor gik tusindvis af grækere i går på gaden i Athen for at signalere, at der er grænser for, hvor store besparelser man kan finde på udgiftssiden for at løse landets kolossale økonomiske problemer. Samtidig krøb regeringen til korset - bedre kendt som Den Internationale Valutafond, IMF.Efter i månedsvis at have afvist hjælp udefra bad Grækenland i går eurolandene og IMF om at aktivere en lånepakke på 340 milliarder kroner. Lånet skal hjælpe Grækenland ud af den akutte gældskrise - bl.a. med de 85,5 milliarder kroner, som landet skal bruge allerede i maj til at afdrage &gt; på den gæld, der skal indfries, hvis landet skal undgå at blive erklæret bankerot.Det var dog næppe folket på gaden, der fik regeringen til at aktivere hjælpepakken, men snarere de nye udregninger, der viser, at statsunderskuddet sidste år ikke 'kun' var på 12,7 procent af BNP, som man hidtil havde regnet med. Det havde faktisk nået ulykkestallet 13 - helt præcis galopperende 13,6 procent mod de 8,7 procent i 2010, som EU kræver.Detaljerne i lånepakken skal stadig forhandles på plads, og man kan frygte, at bl.a. Tyskland fortsætter med at spille hård i forhold til Grækenland. For før man forfalder til at forklare den tyske attitude med, at det er grækerne, der er uansvarlige og Europas storebror, der kommer til at betale, er der grund til at få tallene på plads. Det er sådan i økonomi, at for at man kan have eksportoverskud, må en anden have underskud. Tyskland kan takke efterspørgsel i eurozonen for 80 procent af sine eksportindtægter. Bliver Tyskland ved med at stritte imod, at Den Europæiske Centralbank spiller en mere aktiv rolle i forhold til middelhavslandene, kan det ironisk nok blive tysk økonomi, der taber.Nogen skal købe vaskemaskinerne, hvis tromlen skal køre rundt.
