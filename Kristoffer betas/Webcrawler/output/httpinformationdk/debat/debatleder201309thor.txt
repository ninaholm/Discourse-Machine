Efter Thorning
Uanset motiver så er Mette Frederiksen nu for første gang af partiets egne bragt i spil som partiets næste formand


 
	Det er den slags opbakning, ingen ønsker sig. På åbningsdagen for Socialdemokraternes kongres i Aalborg afleverer en række af partiets borgmestre på den københavnske vestegn her i avisen et dobbelt budskab:

	De erklærer på den ene side deres støtte til Helle Thorning-Schmidt. Men hvis partiet skulle have ny formand, ville de pege på Mette Frederiksen. Hvad der i præmissen indpakkes som støtte, udfoldes i konklusionen som et dolkestød i ryggen. Alene ved at borgmestrene offentligt indleder debatten om en efterfølger, underminerer den siddende formands position og autoritet.

	På sidste års kongres forsikrede Helle Thorning-Schmidt fra talerstolen, at »det ikke er ovre, før blondinen har stillet stiletterne«. Den proces ønsker borgmestrene fra vestegnen at fremskynde med deres tilslørede formandsopgør. Men her er det vigtigt at huske på, at borgmestrene i dag ikke har den samme magt, som deres forgængere havde under 1990’ernes udlændingedebat.

	Borgmestrene kan også have egennyttige grunde til at lægge afstand til Helle Thorning-Schmidt for dermed at undgå, at moderpartiets upopularitet smitter for meget af på dem selv under det forestående kommunalvalg.

	Uanset motiver så er Mette Frederiksen nu for første gang af partiets egne bragt i spil som partiets næste formand. Vil hun kunne blive en god formand? Måske. Mange opfatter hende som en mere ægte socialdemokrat, der kærer sig om helt almindelige danskere helt almindelige problemer.

	Her er det værd at erindre, at det er Mette Frederiksen, der som beskæftigelsesminister er ansvarlig for administrationen af såvel efterløns- som dagpengeforringelserne. Det er Mette Frederiksen, der sammen med partifæller har erklæret, at det i dag ikke er Socialdemokraternes »hovedforpligtelse« at »omfordele økonomisk fra rig til fattig«. I det lys savner vi et bud på, hvad der er for et projekt, Mette Frederiksen vil gøre Socialdemokraterne til parti for.

