Musikkens råb om opmærksomhed
Populærmusikken er gået fra et anstrengt forhold til varesalg til et råb om opmærksomhed
Det tyske band Rammstein fik skabt opmærksomhed med den pornografiske video til nummeret 'Pussy'.


 Det har altid været vigtigt for populærmusikkens selvforståelse og salgstal, at musikken balancerer mellem det kunstneriske og kommercielle. Det er en balancekunst, der generation efter generation er blevet iscenesat af musikere, instrueret af musikpressen og efterspurgt af autenticitetssøgende musikforbrugere. Når balancen mistes, er musikken blevet anklaget for at være for kommerciel og musikerne for at sælge ud (eller for at være for prætentiøse, hvis balancen i stedet tipper mod kunst- siden).
Derfor har populærmusikken altid haft et anstrengt og fornægtende forhold til sin egen status som en industriel og reproducerbar vare. Det har affødt den spidsfindige logik, at der må godt være udsolgt, men du må ikke sælge ud. For så afsløres det, at der er tale om en forretning, hvor der bliver solgt en vare. Den slags belaster oplevelsen hos mange lyttere, der føler, at musikken mister sin kulturelle værdi, når den laves ud fra kommercielle hensyn. Så føles den ikke oprigtig.
Men med de dalende  salgstal og et fortsat stigende udbud af gratis tilgængelig musik er den handelsmæssige side af musikkulturen ikke længere, hvad den har været. Så er musikerne nu blevet fritaget for de kommercielle hensyn, som skulle være så korrumperende for deres virke?
Dårlig forretning sælger
Det kan måske forekomme paradoksalt, at populær- musikken er blevet ernæret af en musikindustri, som musikerne har følt sig nødsaget til at afsværge for at opnå anseelse. Men når branchen sågar har motiveret musikerne til at bide den hånd, der fodrer dem, er det selvfølgelig, fordi det har været en gunstig forretning. Det giver god reklame, når musikken forekommer egenrådig, genstridig og ukommerciel. For sådan er der rigtig mange lyttere, der ønsker at opleve den. Især den tidligere så lukrative salgsmålgruppe af unge musiklyttere.
Men med det forrige årtis musikøkonomiske udvikling har musikbranchen rent faktisk gennemlevet det, som så mange musiktrends tidligere - mere eller mindre oprigtigt - har efterstræbt: musikken mistede sin kommercielle værdi, og dens status som lukrativ salgsvare blev delvis afmonteret. Det er nok sket på lidt andre præmisser, end man oprindeligt havde forestillet sig, og spørgsmålet er så, om det er en fordel for musikken, at den er blevet så svær sælge som et selvgyldigt medie.
Mindre værd end tid
Overordnet set er musik gået fra at være en efterspurgt vare til at være en distraherende overflod, der for de fleste lyttere sjældent er den tid værd, det tager at høre den. Lytterne er overmættede og har ganske enkelt ikke tid tilovers til det enorme musik- udbud, de tilbydes. For slet ikke at tale om opmærksomhed, der mere end noget andet synes at være en eftertragtet mangelvare i vores digitale kultur. Derfor må musikerne gøre alt, hvad de kan, for bare at blive hørt.
Populærmusikken er stadig populær i den forstand, at den spiller hele tiden og alle vegne. Det er bare de færreste, der vil betale for selve produktet. Man betaler for oplevelsen - når den er unik og autentisk som eksempelvis ved koncerten og den sjældne specialudgivelse - og man betaler måske for en mp3-single i ny og næ. Men i det store og hele bliver der kun betalt for musikken, når den følger med andre produkter eller oplevelser.
Analogien med musik, der flyder som vandet i vandhanen, er udbredt, og selv om der er dem, der med glæde betaler for vand på flaske og musik på cd, bliver det for de flestes vedkommende opfattet som gratis ressourcer, der nok er uundværlige, men altså ikke er noget, man betaler separat for. Derfor er det blevet væsentligt som aldrig før, at en kunstner formår at skabe opmærksomhed.
Da opmærksomhed som hævdet er en af internetalderens mest knappe ressourcer, er motivationen bag mange nye musikstrategier et omtalehungrende ønske om at blive set, så man kan blive hørt.
YouTube-afspilninger er alle interesserede i - små som store navne. Og som et symptom herpå er voldsomt opmærksomhedskrævende videoer for nylig blevet lanceret af så forskellige aktører som Lady Gaga, M.I.A. og Erykah Badu. Det nyeste udspil fra det skamroste amerikanske band Animal Collective er en musikfilm i stedet for et album. Et branchestyret teenageidol som canadiske Justin Bieber har hjemmevideolignende optagelser på YouTube, der skal skabe opmærksomhed omkring hans åbenbart meget private og almindelige personlighed.  Og sidste år var der Rammsteins »Pussy«, hvis pornografiske videotema blev genstand for en del opmærksomhed.
Videoen er altså igen blevet en vigtig reklame for musikken, men nu i højere grad som en publicity-skaber. Således bliver musikken mere og mere visuel og i højere grad akkompagneret af gimmicks og ekstramusikalske kunstgreb. Kunstnernes budskaber er nok forskellige, men målet det samme: opmærksomhed.
Chok-taktik
Derfor bør det næppe opfattes entydigt som et udtryk for kunstnerisk kompromisløshed, når musikere benytter et meget spektakulært eller grænsesøgende udtryk. Det spiller givetvis også en afgørende rolle, at man må forsøge at overdøve larmen for at blive hørt. Og så kan det være svært at afgøre, om bevæggrunden er et betydningsbærende budskab eller en forherligelse af noget kontroversielt blot for sensationens skyld.
Der bliver stort set ikke vist musikvideoer på tv længere. Videoen er flyttet over på internettet, og i modsætning til de traditionelle massemediers begrænsninger og pålagte hensyn, gør nettet ikke meget for at begrænse voldsomme udtryk. Hvis blot man kan trænge igennem støjen med dem. Du kan blive bandlyst på You- Tube, men det bistår blot den virale markedsføring. Videoen skal nok cirkulere, hvis den er tilstrækkelig opsigtsvækkende. Så chokeffekt er effektivt. Den skaber omtale.  Omtale skaber interesse. Og pludselig har man noget, der er værdifuldt - om det så er et budskab eller koncertbilletter og merchandise, man vil sælge.
Det er endvidere blevet udbredt, at musikeres indtægtskilder også omfatter licensering til computerspil, reklamer og tv-produktioner samt sponsorater, product placement osv. Og så hjælper det gevaldigt på forhandlingssituationen med sponsorerne, hvis man, som eksempelvis det amerikanske band OK Go (det er dem med løbebåndsvideoen), har 50 millioner visninger på YouTube. Det kan skabe nogle favorable indkomstmuligheder, når man først har fanget opmærksomheden. Også selv om der ikke er meget salg i selve musikken.
Populærmusikkens økonomiske logik synes derved at have skiftet strategi fra et salg af musikmedier til et råb om opmærksomhed. I tilfældet med OK Go kan det dog medføre, at midlets (musik-videoen) popularitet i betydelig grad overstiger selve musikkens. Hvad der traditionelt har været opfattet som en reklame, kan altså blive vigtigere end selve den musik, videoen skal sælge.
Oprigtighed
Når overfloden af gratis tilgængelighed har medført, at salget af populærmusik ikke længere er den lukrative forretning, det var helt op til det nye årtusind, har balancen mellem det kunstneriske og det kommercielle altså ikke længere den samme logik. For selv om der inden for mange musikgrene i de senere år har været en øget orientering mod poppens virkemidler (og poppen er den genre, der typisk har haft nemmest ved åbent at anerkende forretningsdelen af musikkulturen), er musikken i sig selv ikke noget, der rigtig sælger alligevel.
Som musikøkonomien i disse år forsøger at finde nye næringsveje i en digitaliseret overflodskultur, synes det snarere at være i musikkens råb om opmærksomhed, at materialet bliver afstemt til forhold uden om selve musikken. Det afgørende må så være, om artikulationen lever op til udråbet. Således kommer populærmusikkens balancekunst mellem kunst og kommercialisme i den kommende tid måske i højere grad til at skulle balancere mere mellem det oprigtige og det alene opmærksomhedskrævende.

Martin Hviid er cand.mag.  i Moderne Kultur og Kulturformidling, B.A. i Musikvidenskab og blogger på tv-baby.blogspot.com

