Lønmodtagere tvinges igen til at betale for krisen
Lønmodtagerne har allerede betalt for det økonomiske uvejr gennem nulløsningsoverenskomster samt dagpenge- og efterlønsforringelser. Nu er LO-toppen på vej til at ofre deres sidste åndehuller for politisk indflydelse i trepartsforhandlingerne
Fair Løsning-planen endte som en kort passus i regeringsgrundlaget, men der er næppe tvivl om, at LO-toppen vil prøve at få en række af reformønskerne fra Fair Løsning realiseret gennem trepartsforhandlingerne.


 Regering, fagbevægelse og arbejdsgiverorganisationer står i den nærmeste fremtid over for trepartsdrøftelser. Drøftelserne handler på en måde om Fair Løsning – planen fra før folketingsvalget. Den endte som en kort passus i regeringsgrundlaget, men der er næppe tvivl om, at LO-toppen påtænker at satse stort og vil prøve at få en række af reformønsker fra Fair Løsning realiseret gennem trepartsforhandlingerne. Fagbevægelsen har således allerede ytret interesse for at drøfte temaer som nyt værdigrundlag for beskæftigelsespolitikken, aktiveringssystemet, beskæftigelsessystemet, dagpengesystemet, uddannelse og ’den danske model’.
Regeringens mål med forhandlingerne er til gengæld »at øge arbejdsudbuddet svarende til ca. 20.000 personer frem mod 2020«. Det skal angiveligt betyde færre udgifter til overførsler og flere skatteindtægter, så de offentlige finanser forbedres med ca. 4 milliarder kroner om året. »De midler vil blive reserveret til arbejdsmarkeds- og uddannelsesinitiativer i bredeste forstand«, lyder det fra regeringen.
Der er ingen tvivl om, at der vil blive indgået en trepartsaftale. Både regering og fagbevægelse har for meget politisk kapital bundet op på et forlig til ikke at nå til enighed.
På baggrund af udmeldinger i pressen, må det forventes, at der ikke bliver tale om en stor og samlet aftale, men snarere om et længere forhandlingsforløb med en rammeaftale og en række delaftaler. Først indgås rammeaftalen, der udstikker kursen for, hvor de første 4 milliarder kroner skaffes, og hvordan arbejdsudbuddet øges med 20.000 personer.
Imidlertid synes der ikke mindst i LO at være overvejelser om at gå betydeligt videre i reformiveren end det, de 4 milliarder kan finansiere. Sker det vil det fra regeringens side være betinget af, at der skal skaffes supplerende finansiering f.eks. i form at øget arbejdstid eller øget arbejdsudbud. Reformer af uddannelses- og aktiveringssystemet og fagbevægelsens ønske om genopretning af den fulde fradragsret for faglige kontingenter er ikke gratis.
Essensen er med andre ord, at fagbevægelsen selv skal betale, hvis den vil have gennemført forbedringer gennem trepartsaftalen. Hunden skal så at sige altså fordres med sin egen hale.
Oaser i farezonen
Alene for at skaffe de indledende 4 milliarder kroner forekommer det sandsynligt, at regeringen vil foreslå en eller flere helligdage sløjfet. Fastsættelse af helligdage er nemlig et lovgivningsanliggende, og dermed kan regeringen selv ændre tingenes tilstand, uden at lønmodtagerne selv skal spørges.
Ifølge udbudsøkonomiske beregninger vil afskaffelse af tre helligdage eller feriedage svare til op til ekstra 25.000 flere hænder på arbejdsmarkedet, hvilket udbudsøkonomisk omregnes til en forbedring af de offentlige finanser på ca. 4-5 milliarder kroner. En række af reformønskerne fra fagbevægelsen, navnlig dem vedrørende uddannelse, vil imidlertid koste betydeligt mere – i alt op til 10-12 milliarder kroner svarende til at arbejdsudbuddet skal øges med 50-60.000 personer.
Skal de penge rejses, vil man ifølge udbudsøkonomiske beregninger med fordel kunne afskaffe de offentligt ansattes betalte frokostpause. Med 835.000 offentlige ansatte ville det øge arbejdsstyrken med op mod 60.000 personer og ifølge den udbudsøkonomiske regnemaskine vil det give en effekt på 11-12 milliarder kroner. Og når vi nu er ved spørgsmålet om at hæve arbejdstiden, er der jo det berømte forslag fra Fair Løsning om 12 minutters daglig arbejdstid, som var beregnet til at give 70.000 flere i arbejdsstyrken. Det skulle give 15 milliarder kroner. En kombination af forslagene kan hurtigt komme på bordet.
Gevinster i sigte
Det er svært ikke at anerkende, at trepartsforhandlingerne kan være med til at afhjælpe den reformtørke, som regeringen præges. Og hvis det lykkes at lande forbedringer på uddannelses-, dagpenge- og aktiveringsområdet, kan trepartsforhandlingerne også være med til at give regeringen et bedre rygstød hos egne vælgere og eget bagland. Samtidig vil der være tale om vigtige forbedringer, hvis fagbevægelsen får sine reformønsker igennem. Det gælder ikke mindst på uddannelsesområdet, hvor unge, ledige såvel som beskæftigede har brug for et løft, hvis Danmarks fremtid som service- og videnssamfund skal tegne lys. Sidst, men ikke mindst vil fagbevægelsens medlemsopbakning blive styrket betydeligt, hvis det lykkes at genindføre det fulde skattefradrag for faglige kontingenter.
LO sælger ud
Der er imidlertid også en række betydelige problemer i den forventede kommende trepartsaftale.
Det første store problem er, at regningen for krise og statsunderskuddet hidtil primært er blevet placeret hos lønmodtagerne og ikke hos arbejdsgivere og velhavere. Lønmodtagerne har allerede betalt i flere omgange gennem nulløsningsoverenskomster samt dagpenge- og efterlønsforringelser. Trepartsforhandlingerne lægger op til at de skal betale igen.
Det er og bliver problematisk, at fagbevægelsens historiske erobring af nedsat arbejdstid bliver en metervare, der af fagtoppen byttes for politisk indflydelse og et politisk program. Og ideen om, at lønmodtagerne selv skal købe sig til velfærd i stedet for at denne betales af alle over skatterne kunne pege frem mod et mere betalingsbaseret velfærdssystem og dermed undergrave den universelle velfærdsmodel.
Sidst men ikke mindst er det problematisk, at regeringen baserer sig på en fiktiv udbudsøkonomi uden virkelighedsforbindelse. Regeringen forudsætter, at øget arbejdsudbud i løbet af kortere tid vil blive omsat i tilsvarende øget beskæftigelse. Men det bliver det kun tilfældet, hvis det øgede arbejdsudbud modsvares af en tilsvarende konkret øget efterspørgsel efter arbejdskraft.
Og det er ikke få hænder regeringen satser på at afsætte til arbejdsgiverne. Gennem dagpenge- og tilbagetrækningsreformer samt andre reformer (førtidspension, fleksjob, kontanthjælp og skattereform), regner man med at øge arbejdsudbuddet frem til 2020 med i alt 115.000 personer. Lægges hertil trepartsforhandlingernes grundpakke på 20.000 personer, er der således tale om en forøgelse af arbejdsudbuddet med i alt 135.000 personer. Gennemføres en bredere trepartsaftale, så arbejdsudbuddet yderligere forøges med 50-60.000 personer, vil det samlede arbejdsudbud stige op mod 200.000 personer. Og så skulle vi jo gerne have nedbragt den i forvejen høje bruttoledighed til f.eks. 100-120.000. Hvilket alene vil kræve yderligere 50.000 job. Der skal med andre ord skabes op mod 250.000 job frem til 2020. De kommer næppe af sig selv.
Hvis det ikke lykkes at øge efterspørgslen efter arbejdskraft markant, kan den massive forøgelse af arbejdsudbuddet kun resultere i en ting: En massiv stigning i arbejdsløsheden frem til 2020. Og så er det igen arbejdstagerne, der kommer til at betale regningen for krisen.
 
Henrik Herløv Lund er økonom

