Drop truslen om fødevareregulering



 Selvfølgelig skal en fødevareminister blande sig i, hvad danskerne spiser. Derfor er det oplagt at diskutere med detailhandlen, hvordan sunde kostvaner kan fremmes i samarbejde med supermarkederne. Men det er spørgsmålet, om det er detailhandlens ansvar? Supermarkederne er forretninger, som skal sikre gode tal på bundlinjen. Supermarkederne sælger, hvad forbrugerne efterspørger og vil altid regulere udbuddet herefter. Efterspørger forbrugerne slik, sodavand og færdigretter, vil supermarkederne sælge den slags ting.
Det er fødevaremyndighedernes ansvar at råde, vejlede og opfordre danskerne til bedre og sundere madvaner. Fødevareministeren kunne starte i eget ministerium med at droppe de nuværende kostråd, der gennem de seneste 40 år har prædiket afholdenhed, og som ikke har hindret, at knap hver anden dansker i dag er overvægtig. Drop også de offentlige sundhedskampagner, der opfordrer danskerne til at hælde erstatningsingredienser i deres mad i stedet for smør, salt og sukker. Det har kun forårsaget en udvanding af madkulturen, hvor nogle fødevarer er blevet erstattet af smagsmæssigt fattigere fødevarer. Fødevareministeriet burde se på, hvordan man udarbejder kostråd i andre lande, hvor forekomsten af hjerte-kar-sygdomme, fedme og diabetes er lav som i Frankrig, Spanien og Japan. Her opfordres, som det vigtigste til, at maden nydes, til at spise lokale råvarer i sæson samt at spise varieret og miljøvenligt.
Madkulturen udvandes
Det virker dobbeltmoralsk, når fødevaremyndighedernes egne sundhedsanbefalinger, som kost-rådenes medfølgende måltidsplan – foreslår en sodavand som snack om mandagen, og fødevareministeren så omvendt går ud og vil have supermarkederne til at fjerne den slags fødevarer fra de mest synlige pladser i supermarkedet. Hvorfor anbefales en sodavand overhovedet som hverdagssnack? Ved at inkludere så kalorieholdige hverdagssnacks, tages kalorier fra de egentlige måltider. Så er der ikke længere plads til, at bearnaisesovsen laves på smør, for den skal i stedet røres på skyr. Derved ryger den gode smag, og madkulturen udvandes.
Fødevareministeren burde se til udlandet, hvor fødevarestrategier viser alle fordelene ved at spise bedre, sundere og mere miljøvenligt. Det er gulerodsorienteret politik. Drop den formynderiske tilgang og truslen om regulering. Det er forsøgt i årevis og virker ikke.
Mille Renée Larsen, studerer Agricultural Development på Københavns Universitet

