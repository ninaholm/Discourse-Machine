Uddannelses-investering?



Uddannelsesminister Morten Østergaard (R) vil have de studerende på landets universiteter til at gennemføre på endnu kortere tid end i dag. Guleroden er 8,4 mia. kr. i samfundskassen, som venter forude, hvis de studerende bliver bare ét år tidligere færdig end i dag, viser beregninger fra AE-rådet ifølge Jyllands-Posten. Østergaard er ikke den første minister, der har fået øje på de kontante gevinster ved at få de studerende til at oppe sig. Siden Mar-grethe Vestager sad i finansministerstolen under Nyrup-regeringen, har de folkevalgte haft et sultent øje på unges gennemførselstider, og i dag bliver de studerende betydeligt hurtigere færdige end tidligere. Det nye er, at Østergaard vil give universiteterne del i de rare milliarder, hvis de selv får mere sus på de studerende — sommerkurser og semesterstart i februar kunne være muligheder. Krav modsvaret med frihed, er den Østergaardske tankegang.Mere frihed vil være tillokkende for enhver universitetsrektor. Men Østergaards kontraktkrav er også bagvendt. Mere uddannelse koster. Den nye regering har på finanslov 2012 haft svært ved at leve op til løfterne om at investere i uddannelse og endte med — trods tilbagerulninger af VKO’s nedskæringer — at måtte spare på administration og uddannelsestaxametre. Mange studerende bliver i dag spist af med ned til seks timers undervisning om ugen, som Theis Simonsen, formand for Djøf Studerende, tørt bemærkede i går.Det er prisværdigt at tænke nyt. Hvis uddannelsesministerens udmelding kan tolkes derhen, at han er klar til at betale, hvad det koster at hæve uddannelseskvaliteten ved at give de studerende flere timer, må man rose ministeren. Vil han i stedet — som det tyder på — først udbetale midler til universiteterne, når de studerende er kommet hurtigere over målstregen, må der anvises steder, hvor universiteterne skal finde pengene til mere undervisning, uden at det f.eks. går ud over forskningsmidlerne. Ellers minder det betænkeligt om at fodre hunden med dens egen hale. Og det kan vel ikke kaldes en uddannelsesinvestering?
