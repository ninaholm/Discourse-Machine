Genopliv vejledningen



Den nye regering vil for alvor bringe uddannelse tilbage på dagsordenen. Det er glædeligt, for en veluddannet befolkning er grundlaget for vækst. Vi står med et spareskadet uddannelsessystem, og mange behov trænger sig på.De seneste år er økonomien i uddannelserne udhulet, og borgernes adgang til uddannelse besværliggjort ganske betydeligt. Desuden er kravet om, at eleverne skal have adgang til professionelt uddannede vejledere på uddannelsesinstitutionerne, fjernet.Alt sammen noget, der ikke bringer os tættere på at nå målet: At 95 procent tager en ungdomsuddannelse. Men vil den nye regering også bringe vejledningen tilbage, så elever og kursister kan få den rigtige vejledning, når de har behov for det?Unge skal træffe mange valg i løbet af uddannelsen. Professionelle vejledere kan hjælpe dem med at træffe de rigtige valg. På ungdomsuddannelserne yder de desuden en stor indsats for at hjælpe unge med de sociale og personlige problemer, som erhvervsskolerne i en ny undersøgelse fra Psykiatrifonden har vurderet, er hovedårsagen til frafald.Vil den unge ikke fortsætte uddannelsen, kan professionelle vejledere støtte og rådgive med at vælge en ny uddannelse. Vejlederne kender eleverne, og eleverne kender dem; den nærhed kan ikke erstattes. Vejlederen er oftest den person, eleven opsøger først, når det brænder på.Ordningen virkedeUndersøgelser har vist, at elever på ungdomsuddannelserne er yderst tilfredse med gennemførelsesvejledningen. Senest i 2009 mente over 70 procent af de unge, at vejledningen havde en positiv effekt på deres valg eller gennemførelse af uddannelse. Og næsten 75 procent var tilfredse eller meget tilfredse med den måde, vejledningen foregik på.Uddannelsesforbundet var da også stærkt imod, at et flertal afskaffede vejledningen og erstattede den med såkaldte fastholdelsesinitiativer, hvoraf vejledning kan være et. Det passede dårligt med tidligere beslutninger om at styrke og professionalisere vejledningen.Hvorfor fjerne noget, som man ved virker? Gennemførelsesvejledningen er et must, hvis vi vil bekæmpe frafald, og 95 procent af en ungdomsårgang skal gennemføre en ungdomsuddannelse.Hanne Pontoppidan er formand for Uddannelsesforbundet
