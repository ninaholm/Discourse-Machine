Ugens fødselsdagsbarn googlet
Og forkyndt på om ikke jævnt folkekirkedansk så dog på wikipediask - hvad måske er bedre


 På fredag ud på eftermiddagen gør et ganske anseeligt antal medlemmer af den ifølge Grundloven statsunderstøttede forening: »Den evangelisk-lutherske kirke« - også kaldet »Den danske folkekirke« - omsider det årlige brug af medlemsskabet, der ellers resten af året ikke trækkes synderligt på. Per 1. januar 2010 var nemlig hele 80,9 procent af indbyggerne i Danmark medlemmer af foreningen, men kun under fem procent af de kontingentbetalende (dem, der betaler kirkeskat!) går til gudstjeneste på ugentlig basis. Blot ikke i denne uge. Da fejres juleaften også en times tid eller så i foreningens egne lokaler og efter dens traditionelle anvisninger. Fordi det dagen efter, den 25. december, er en vis Jesus' 2010 års fødselsdag.
Eller hvad der nu er den virkelige anledning til det orgie af naturmaterialeforbrug på ufatteligt mange milliarder kroner i form af den såkaldte julegaveuddeling, der finder sted rundt om i de små og noget større hjem efter kirkegangen. Den officielle begrundelse for at holde julen hellig og juledagene fri for arbejde har dog i hvert fald med Jesus at gøre.
Jesus på Wikipedia
Går man ikke på gammeldags vis i foreningen for at høre lidt om ham, kan man efter moderne skik og brug google ham. Det første, der i så fald tilbydes, er: »Jesus - Wikipedia, den frie encyklopædi - 09.07. Jesus fra Nazaret (født år 7-4 før vor tidsregning - død ca. år 30-33) også kaldet Jesus Kristus eller blot Kristus er den centrale figur i kristendommen og ... Kronologi - Etymologi og grammatik - Jesu liv og lære ifølge ... - Jesu historicitet. da.wikipedia.org/wiki/ Jesus - Cached - Lignende«.
Klikker man tilbuddet, lyder budskabets første linjer som følger:
»Fødselsnavn: Jesus fra Nazaret. - Født: 7 f.Kr.- 4 f.Kr. Bethlehem. - Død: 30-33 e.Kr. Golgata, en høj uden for Jerusalem. Henrettet ved korsfæstelse. Hævdet at være opstået efter tre dage i graven. Kendt for: Kristendommens grundlægger. Anses af de kristne som Guds søn og verdens frelser. Beskæftigelse: Tømrer, Prædikant, Rabbi. Jesus fra Nazaret (født år 7-4 før vor tidsregning - død ca. år 30-33) også kaldet Jesus Kristus eller blot Kristus er den centrale figur i kristendommen og han anses af de fleste kristne for at være en inkarnation af Gud. Han er også en vigtig figur i flere andre religioner. Navnet 'Jesus' er en translitteration af det græske ord (I_sous), der selv er en translitteration af de hebraiske (Yehoshua). Titlen 'Kristus' kommer fra græsk (Christós), der betyder den salvede. Det hebræiske Masiah (Messias) betyder ligeledes den salvede.
Den meste viden om Jesus liv og tanker kommer fra de fire kanoniske evangelier i Bibelen: Matthæusevangeliet, Markusevangeliet, Lukasevangeliet, og Johannesevangeliet. De fleste eksperter i historie og bibelstudier er enige om at Jesus var en jøde fra Galilæa, der i sin samtid blev anset for at være en skriftklog og healer. Han blev døbt af Johannes Døberen og blev korsfæstet i Jerusalem på ordre fra den romerske guvernør Pontius Pilatus pga. beskyldninger om landsforræderi og gudsbespottelse. Historikere lægger dog forskellig vægt på evangeliernes troværdighed, da disse alle er skrevet ca. en menneskealder efter de begivenheder, de skildrer. Kristne anser Jesus for at være guddommelig. Jesus var den Messias, hvis komme var forudsagt i Det Gamle Testamente, og at Jesus opstod fra de døde efter at være blevet korsfæstet. I Islam bliver Jesus anset for at være en vigtig profet, men muslimerne tror ikke Jesus var guddommelig.«
Et modstykke
Hvorefter følger en fyldig »indholdsfortegnelse« og et endnu mere righoldigt indhold.
Af dette skal her kun ét afsnit citeres:
»Jesus brugte megen tid sammen med samfundets udstødte. Dette beklagede mange sig over, og Jesu svar må ses som den helt grundlæggende måde, hvorpå han betragtede sig selv og sit virke: 'De raske har ikke brug for læge, det har de syge. Jeg er ikke kommet for at kalde retfærdige, men syndere.' (Mark. 2,17). Jesus var lægen, som var kommet for at hjælpe, helbrede, og elske dem, som havde brug for ham. Han var kommet til syndere, og derfor brugte han tiden sammen med mennesker som Zakæus, Maria Magdalene og andre af de såkaldt syndere og toldere.«
For den, der skriver disse linjer, er Yehoshua blevet et af de autentiske mennesker (en af de kristus'er, en af de messias'er) , han har stiftet bekendtskab med, der er kommet til at betyde mest. Fordi denne Jesus synes at stå som det mest uforsonlige modstykke til det, kristenheden i stort omfang i dag har udartet sig til. Med sit alt- ødelæggende naturmaterialeforbrug og sin altfordummende forestilling om grænseløs beherskelse af en natur, der i sig selv ingen grænser skulle sætte.
Det er tværtimod de fattige og sagtmodige, der skal arve Jorden, Guds rige. Sagde fødselsdagsbarnet. Glædelig jul.

