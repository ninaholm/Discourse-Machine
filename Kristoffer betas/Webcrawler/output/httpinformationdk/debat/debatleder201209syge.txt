Syge uddannelser



 Universiteterne prøvede at komme kritikken i forkøbet. Rigsrevisionen aflagde rapport om kvaliteten af deres undervisning, og straks gav flere rektorer minimumsgarantier for antallet af undervisningstimer. Andre havde allerede gjort det. De – som vi – vidste nemlig godt, hvor galt det stod til. Forskere og studerende har råbt op om problemerne i årevis.
Derfor var det rystende ved Rigsrevisionens rapport ikke, hvor ringe kvalitet nogle uddannelser kan slippe af sted med. Det rystende var, at ingen myndighed tidligere har holdt universiteterne op på det.
Vi vidste godt, at mange humanistiske uddannelser næppe kan betegnes som fuldtidsstudier. Vi vidste godt, at en stor del af undervisningen varetages af løst ansatte timelærere og ikke forskere. Vi vidste godt, at Folketinget belønner universiteterne for at udklække så mange studerende så hurtigt som muligt og ikke for at give dem så god en uddannelse som muligt. Men vi vidste ikke, at den eneste instans i systemet, der skulle sikre fokus på kvalitet, i den grad selv står til dumpekarakter.
Akkrediteringsinstituttet ACE Denmark har siden 2007 skullet kvalitetssikre universiteterne for Uddannelsesministeriet. Endnu er de ikke en gang nået halvvejs igennem uddannelserne, og det har kostet 122 millioner kroner på finanslovene og et ukendt tusindtal af arbejdstimer for universiteterne at leve op til ministeriets dokumentationskrav. Men ingen af de krav har altså handlet om noget så elementært som antallet af undervisningstimer, ligesom der er blevet lagt mindre vægt på antallet af forskere i den forskningsbaserede undervisning.
Venstre, der indførte systemet, kalder det børnesygdomme, man nu har erkendt og må rette op på. Men ingen børnesygdomme af så alvorlig karakter burde få fem år til at vokse sig store.

