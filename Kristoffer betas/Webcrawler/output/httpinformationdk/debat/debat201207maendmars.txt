Mænd er fra Mars, kvinder er på selvhjælpskursus
Tilbuddene om selvudvikling for kvinder, der gerne vil være den perfekte veninde, elsker eller speltbollebager er mange, mens der er knap så mange til mændene


 I dameblade fra Eurowoman til Femina, kan man tage test og finde ud af, hvorvidt man er den perfekte veninde, mor eller elsker. Idealiseringen af de klassiske kvindelige idealer oplever en renæssance, og kampen om at komme med bud på, hvordan kvinden realiserer sig selv er mange. For manden er udbuddet knap så stort.
Ifølge Steen Baagøe Nielsen, kønsforsker på Institut for Psykologi og Uddannelse ved Roskilde Universitet, opstår forskellen, fordi kvinder har behov for at vide, hvordan de skal realisere sig selv, hvor mænd har behov for at se andre, som har været igennem processen.
»Det handler om indpakningen. Mens artikler i dameblade ofte handler om vejen til at realisere sig selv, læser man i mandeblade ofte om mænd, der har realiseret projekterne. Scoret damen, lavet filmen eller rejst til Nordpolen,« siger han og understreger, at det tilsyneladende stadig er lettere at vise mænds selvudvikling via symboler på, at man har klaret det, end at dvæle ved processen på vejen dertil.
»I den udstrækning, man overhovedet drister sig til at tale om mænds følelser, kan det tilsyneladende bedst gøres med et vist overskud og en vis afstand.«
Det betyder dog ikke, at mændene er helt fremmede over for den form for selvudvikling, som kvinderne bedriver. Siden ungdomsoprøret har mændene bevæget sig mere i retning af at acceptere de klassiske feminine sfærer og tage ansvar for at være en del af familien og hjemmet i stedet for blot at være ansigtet udadtil. Men vi er stadig låst fast i forskellen på de mandlige og de kvindelige værdier.
»Når det gælder de følelsesmæssige ressourcer, og adgangen til dem, er der forskellige normer og stærke kønnede forståelser af, hvad der er legitimt,« siger han og fortsætter:
»Noget af udfordringen handler om den stærke identitet, som mænd traditionelt har bundet til arbejdslivet og forsørgelsen.«
– Men låser opdelingen i mandligt og kvindeligt ikke mennesker fast i begrænsede roller?
»Jeg vil sige, at man kan se dem som et tegn på manglende ligestilling. Et tegn på, at kønsstereotyperne stadig spiller en betydelig rolle.«

