Muhammed-krisen fem år efter
Burde daværende statsminister Anders Fogh Rasmussen været gået i rette med Jyllands-Posten samt givet de krænkede muslimer en undskyldning på hele nationens vegne?


 Da Jyllands-Posten den 30. september 2005 (i skrivende stund nøjagtigt for fem år siden) offentliggjorde de 12 karikaturtegninger af Muhammed, kastede jeg et blik på dem og bladrede videre til næste side. Det var der åbenbart mange andre, der gjorde, for i begyndelsen vakte sagen ikke meget postyr, heller ikke blandt de herboende muslimer. Men det skulle ændre sig.
Ikke ansvarlig
Nu har så adskillige aviser (i hvert fald dem, der kommer her i huset) kastet et blik tilbage på, hvad der egentlig foregik for fem år siden. Og man har spurgt en række personer om deres mening. Og der har jeg foretaget et lille udpluk, idet jeg desværre ikke har fået læst Flemming Roses bog Tavshedens tyranni, der netop er udkommet. Dog siger han i en overskrift i Information: »Jeg tager ansvaret for billederne. Ikke for volden«. Og man kan jo kun være enig med ham i, at han på ingen måde kan være ansvarlig for det, der skete dengang. Ingen kunne vide, hvilke følger det ville få. Og det var jo da først, da en flok imamer i februar 2006 drog til Mellemøsten, ikke bare med de 12 tegninger fra Jyllands-Posten, men også med en tegning af Muhammed afbildet som en gris, bragt i en fransk avis, som intet havde med sagen at gøre!
Ingen undskyldning
Politikens chefredaktør Tøger Seidenfaden siger til JP, at det slet ikke er ytringsfriheden, der er det centrale i denne sag:
»Selvfølgelig er tegningerne lovlige, men ikke desto mindre var det dumt at offentliggøre dem, og især var det dumt, at Danmark med regeringen i spidsen ikke gik i dialog med de mennesker, der blev vrede over tegningerne.«
Seidenfaden tænker nok på de 11 ambassadører, der bad om et møde med statsministeren, men han glemmer åbenbart, hvilket forlangende de ville møde op med: Statsministeren skulle på hele nationens vegne give muslimerne en undskyldning samt give Jyllands-Posten en irettesættelse. Og det hverken kunne eller ville han. Om han så burde have taget det møde, eller vel rettere bedt sin udenrigsminister om at tage det, er en anden sag. Men aldrig i livet for at undskylde noget som helst, kun for at forklare de 11, hvorfor det i et land som Danmark ikke kan lade sig gøre, at en statsminister går i rette med den frie presse.
Som et plaster på såret foreslår Seidenfaden, at man samler ind til byggeri af moskeer i både København og Århus for at vise, at der er plads til muslimer i Danmark. Ja, så har man da i hvert fald smidt sig på ryggen med alle fire poter lige  i vejret!
Hensyn til hvem?
Tidligere udenrigsminister Uffe Ellemann-Jensen siger sammesteds, at »det handler om at vise hensyn i stedet for at bryste sig af, at man tør fornærme andre«.
Nå, så det gør det. Må jeg så spørge, hvor Ellemann var henne, da Jens Jørgen Thorsen i sin tid proklamerede en film om Jesus, hvis erklærede hensigt netop var at provokere og fornærme andre? Og efterfølgende dekorerede Thorsen et plankeværk med et billede af den kors- fæstede Kristus med erigeret lem. Men det var selvfølgelig heller ikke Muhammed.
Forfatteren Kåre Bluitgen, som sådan set uafvidende satte hele lavinen i gang, fordi han efterlyste illustratorer til sin bog om Muhammed uden dog at kunne finde nogen, mærker ingen forskel på Nørrebro.
»Selv da den (Muhammed-sagen, red.)var på sit højeste, blev den mødt med et skuldertræk af langt de fleste muslimer. Holdningen var, at man jo bare kan lade være med at glo på de tegninger.«
Enig. Det eneste, jeg aldrig har kunnet forstå var: Hvordan kunne Jyllands-Posten stampe 12 villige tegnere op af jorden, når Bluitgen ikke kunne få en eneste til det?


