'Der må være grænser for, hvad vi skal finde os i'
Dansk Folkeparti ser gerne, at Bilal Philips bliver nægtet indrejse i landet. 'Der må jo være grænser for, hvor meget vores samfund skal være til grin,' siger integrationsordfører Martin Henriksen fra Dansk Folkeparti


Prædikanten Bilal Philips burde ikke have lov til at tale til unge mennesker, som i forvejen er modtagelig over for hans ekstreme holdninger, mener Dansk Folkepartis Martin Henriksen. Han køber ikke argumentet om, at man gør ham til en martyr ved at nægte ham indrejse.»Det, vi så ved Hizb-ut-Tahrirs seneste møde på Det Kgl. Bibliotek, var jo, at de til trods for massiv politisk modstand fik lov at holde deres møde i Den Sorte Diamant. Det lignede mest af alt en sejr til organisationen, da ingen greb ind. Det samme, mener jeg, er tilfældet her, hvis ingen griber ind,« siger Martin Henriksen og forklarer, hvordan han mener, at Bilal Philips' syn på kvinder, homoseksuelle og selvmordsbomber burde være nok til, at politikerne handlede af sig selv.»Vi bør som politikere trække en streg i sandet og tydeligt markere vores modstand mod den slags holdninger,« siger Martin Henriksen.Et samlet Folketing tager jo afstand fra hans holdninger. Hvis alle partierne stiller op ude foran hallen og giver deres mening til kende, har han så ikke netop været med til at vise det bedste ved vores demokrati?»Hvis han endelig kommer, så kan jeg kun bakke varmt op omkring et sådan initiativ. Men jeg mener også, at det kan tolkes således, at han har trodset, hvad det danske samfund står for ved at få lov til at prædike sine hadske holdninger.«Dansk Folkeparti var meget utilfredse, da Geert Wilders fik indrejseforbud i Storbritannien i 2009. Er det ikke lidt det samme her?»Det synes jeg ikke. De er jo to modpoler. Hvor den ene snakker om ytringsfrihed, snakker den anden om sharia-lovgivning og dødsstraffe til homoseksuelle ...«Men alle har vel en principiel ret til at ytre sig? Og vi har jo en lovgivning, som forholder sig til opfordringer til vold og lignende ...»Jeg synes, det er vigtigt, at man ikke er for blåøjet. Vi skal holde os for øje, at personer som ham her udnytter vores frihedsrettigheder til at undergrave selv samme rettigheder,« siger Martin Henriksen og fortsætter:»Der må man jo en gang i mellem tage en dyb indånding og erkende, at der jo må være grænser for, hvad vi skal finde os i. Og der må være grænser for, hvor meget vores samfund skal være til grin. Bilal Philips holdninger er så modbydelige og langt fra de værdier, som det danske samfund bygger på, at det bør vi have en mulighed for at sige fra over for,« siger Martin Henriksen.Interviewet udgør den ene halvdel af Duellen (to synspunkter på samme sag) i dagens avis.Læs det andet synspunkt ved Karen Hækkerup (S)
