Når nutiden dømmer fortiden
LEDER


 
	Er ’Røde Danny’ pædofil? Så hårdt er spørgsmålet trukket op, når den karismatiske tyske politiker for partiet De Grønne og fremtrædende Europaparlamentariker Daniel Cohn-Bendit nu igen bliver konfronteret med, at han i sin ungdom har haft et grænseoverskridende forhold til de børn, han på et tidspunkt passede i en børnehave. I hvert fald er det faldet den tyske forfatningsdommer Andreas Voß-kuhle så meget for brystet, at da den tidligere fremtrædende studenterleder i 1968-oprøret i Paris skulle have overrakt Theodor-Heuss-prisen, så nægtede dommeren at holde pristalen under henvisning til, at Cohn-Bendit tidligere har ytret sig »på en ikke uproblematisk måde om seksualitet mellem voksne og børn«.

	Baggrunden er, at Cohn-Bendit i bogen Den store basar fra 1975 blandt andet fortæller: »Det er flere gange sket for mig, at børn har åbnet min gylp og er begyndt at kærtegne mig. Jeg spurgte dem: ’Hvorfor leger I ikke med hinanden, hvorfor har I udvalgt jer mig og ikke andre børn?’ Men når de insisterede, kærtegnede jeg dem.«

	I dag væmmes vi af gode grunde ved sådanne bekendelser. Hvor de måske engang blev set i lyset af et opgør med en repressiv seksualopdragelse og bevidst blev skrevet for at provokere en borgerlig seksualmoral, så melder der sig i dag et helt galleri af ubehagelige overgrebsbilleder. Sådan er vores moralske norm også styret af de kulturelle billeder, vi omgives af. Pædofil er der dog intet, der tyder på, at Cohn-Bendit er, ligesom der ikke kan dokumenteres nogen seksuel forbrydelse eller overgreb.

	Cohn-Bendit var del af en venstreorienteret kulturel revolution. Ligesom man interesserede sig så stærkt for tidligere udenrigsminister Joschka Fischers fortid i det autonome miljø i det stærkt polarisede politiske miljø i Tyskland, så må historien om Cohn-Bendit ses i en større sammenhæng. Den sammenhæng er synderegisteret, 68-generationen har på samvittigheden, som ud over den ambivalente holdning til vold og seksuel omgang med mindreårige også indbefatter klassiske venstreorienterede dyder som antiamerikanisme, antikapitalisme og antizionisme. Det nye er imidlertid, at hvor selvopgøret i den generation i høj grad har fundet sted i forhold til voldsromantikken, så gælder det samme ikke sex med børn. Her forestår stadig et nødvendigt selvopgør.»Ingen revolution uden excesser,« skriver den tyske kommentator Jakob Augstein i en artikel i Der Spiegel i et forsøg på at retfærdiggøre de omkostninger, som 68’ernes opgør førte med sig. Det handler netop om nutidens opgør med arven fra den revolution, og i den sammenhæng kommer Cohn-Bendit som kaldet, for er der noget bedre end en revolutionær foregangsmand med en mulig pædofil fortid, når den tid skal lægges i graven?I virkeligheden må alt dette ses i en endnu større sammenhæng af fortidsopgør, hvor det handler om at få nulstillet den betydning, som 68-generationen har fået på nyere tysk historie. Det ser man også i den nye tilgang til tiden under Hitler, som på mange måder er et frontalangreb på 68-generationens uforsonlige forhold til nazitiden, og hvor det nu i høj grad handler om at skildre tiden under Hitler med sans for at skildre ambivalensen hos den enkelte tysker fremfor at forfalde til generelle kategorier af fordømmelse. Det kan man se et eksempel på, når DR2 i de kommende dage viser den tyske tv-serie Vores mødre, vores fædre.

	Vi har haft brug for et opgør med Cohn-Bendit og hans generation. Det har været nødvendigt at regulere og modificere deres excesser, ikke mindst når deres enorme selvrealiseringsprojekt er foregået under dække af et opgør med de store autoriteter og en forstokket borgerlighed. Men nu har vi brug for et opgør med opgøret. Og det er, når det er blevet et formål i sig selv at få annuleret de fremskridt, som deres revolution også har bragt med sig. Ikke mindst når den iklæder sig tidens moralisme. Cohn-Bendit er nok en skurk, men uden hans og ligesindedes kamp havde vi næppe fået gjort ordenligt op med en totalitær fortid og forstenet moral og dermed også nydt frugterne af den seksuelle revolution, der selvfølgelig aldrig må omfatte nogen form for seksuel krænkelse af børn.

