På tour i dopinglandskabet
Der ville næppe være en fremtid for professionel cykelsport, hvis doping var en officielt accepteret del af sporten


 I Information den 5 juli argumenterer Thomas Søbirk Petersen for, at dopingreglerne i cykelsport ikke er velbegrundede, og at der ændres i de betingelser, der bestemmer, hvorvidt et stof skal på WADA's (World Anti-Doping Agency) dopingliste. Det afgørende kriterium for forbud bør ifølge Petersen være sundhedsskadelighed. Det er nødvendigt at nuancere dette synspunkt.
Hvad med praksis?
Petersens analyse mangler det pragmatiske aspekt. Dopingreglerne, som de ser ud i dag, er særdeles tunge at danse med. Fokus på stoffers sundhedsskadelighed vil gøre en tung dans til en umulig dans. Hvor går således grænsen for, hvornår EPO er sundhedsskadeligt? Det er næppe en absolut videnskabelig størrelse. Hvad er ketchupblod, og er tynd ketchup lovligt, mens tyk ketchup er ulovligt?
Afgørelsen af, hvad der er sundhedsskadeligt, vil være lige så kompliceret som, hvad der er i sportens ånd. Tænk bare på Climate-gate eller samfundsanalyserne fra CEVEA og CEPOS . Fokus på sundhed vil måske føre til et mere transparens i teorien - men langt fra i praksis. > >
Petersen argumenterer for, at det netop er i den menneskelige ånd at bruge præstationsfremmende midler, men gælder det samme inden for (cykel)sport? Her referer the human spirit til et etisk og moralsk aspekt af det menneskelige - nemlig konkurrence på lige vilkår. Det er alment menneskeligt at forarges, når Vinokourov afsløres med tykt blod i årerne. Det er slet og ret snyd, og det er netop i den menneskelige ånd at skabe kodeks for, hvad der er ret og forkert - det er sket i årtusinder. Således misforstår Petersen (med vilje?) the human spirit.
Et dødsstød til cykling?
Et andet spørgsmål er, hvor professionel cykling ville stå rent økonomisk, hvis Petersens forslag tiltrådtes. Der ville næppe være en fremtid for professionel cykelsport, hvis doping var en officielt accepteret del af sporten. Det er formentlig stærkt begrænset, hvilke virksomheder der vil deltage som sponsor af et sådant foretagende.
Større transparens er en god idé, men frigivelse af doping som middel er ikke. Det vil blot føre til et kapløb mellem sundhedseksperter. Nultolerancepolitik er den mest fornuftige vej frem - især med tanke på den praktiske gennemførlighed af dopingpolitikken, såvel som rytternes sundhed og cykelsportens overlevelse. Nultolerancepolitikkens konkrete udformning må således være det centrale spørgsmål for fremtidig debat - ikke politikken i sig selv. >

Ebbe Elhauge Kristensen er stud. scient. pol.

