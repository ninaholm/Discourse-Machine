Ny narko-fiasko



 Dansk Folkeparti (DF) ser frem til debat i Folketinget om tiltag for narkomaner. For DF er det vigtigt, at det høje antal dødsfald reduceres, og at sundhedspersonalets kontakt til narkomanerne kan 'presse' dem tilbage til et normalt liv. Om det skal ske via fixerum, sundhedsrum, øget gadeplansindsats, går DF gerne i dialog om. Også selv om det nye sundhedsrum og åbning af Cafe Dugnad på Vesterbro ikke har udviklet sig positivt, hverken for narkomanerne, beboere eller Rysensteens Gymnasium. Det var SF, EL og S i Københavns Borgerrepræsentation, som trodsede protester fra 700 skoleelever om placeringen af sundhedsrummet. Dugnad, spisested for narkomanerne, er blevet en succes. Men ikke sundhedsrummet.
Det er nødvendigt, at der er åbningstider, som opfanger behov. Sundhedsrummet udleverer sprøjter, men mystisk er det, at der er lukket for toiletterne. Hvad det medfører af konsekvenser i nærliggende institutioner, er et ulækkert syn.
Da Dugnad åbnede, steg koncentrationen af narkomaner. Samtidig er antallet af tyverier fra skolens lokaler steget, og det samme er antallet af fixende narkomaner på skolens areal. Dugnad har influeret udendørslivet ved gymnasiet.
Stadig ikke nok
Socialborgmester Mikkel Warming (EL), sagde, at »etablering af sundhedsrum vil betyde, at narkomanerne vil få en mulighed for at komme væk fra gaden«. Det er gået stik modsat.
Koncentrationen af fixende narkomaner har aldrig været større. Man vader rundt i sprøjter. Eleverne går i store buer uden om de mange narkohandlere, som er tiltrukket af narkomanerne. Eleverne tilbydes hårde stoffer. Det er indlysende, at politikerne har svigtet elever og bydelens borgere. Og hvilken argumentation brugte Warming før sundhedsrummets placering? Den 9. maj 2007 skrev han:
»Jeg tror ikke på, at sundhedsrummet nødvendigvis vil betyde mere kriminalitet, svineri, larm eller flere henkastede kanyler - hverken lige der, hvor det placeres, eller andre steder i bydelen. Sundhedsrummet vil ikke tiltrække flere stofafhængige til bydelen, og det vil heller ikke tiltrække flere til sine umiddelbare omgivelser«.
Ikke en af forudsigelserne holdt stik. Derfor har DF taget initiativ til, at Borgerrepræsentationen den 29. oktober skal drøfte sagen igen. DF vil foreslå, at sundhedsrummet flyttes væk fra gymnasiet. Vi vil også > have, at politiet koncentrerer sig om narkohandlernes tilbud til eleverne. Det er ikke nok, at politiet i Kvægtorvsgade bruger kræfter på at stoppe bilister, som ikke har spændt sikkerhedsselen, for på den anden side af muren til den 'Brune Kødby' florerer handel med hårde stoffer og grupper med fixende narkomaner. Det må nu sikres, at alle brugere af institutioner >kan færdes ugeneret, og at der sættes ind med effektiv rengøring og oprydning i området.

