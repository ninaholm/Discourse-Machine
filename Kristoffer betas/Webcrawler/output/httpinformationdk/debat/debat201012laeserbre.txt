Læserbreve
Debat fra dagens avis


 Vagn Bertelsen og religion
Niels I. Meyer, Hørsholm
Vagn Bertelsen mener, at Georg Metz har »et anstrengt forhold til religion« (28. december). Den slags tågede beskrivelser berettiger ikke hans beskyldning mod Metz for manglende viden om kristendommen og dens gerninger. Og heller ikke hans krav til Metz om lektielæsning af kristelig lekture. Som en mild straf for Bertelsens arrogante nedvurdering af Metz' viden om kristendom og religionsfilosofi, bør Bertelsen idømmes pligt til at læse Richard Dawkins bog 'The God Delusion'.
Millionærskat vs. flad skat
Mikkel Dragmose-Hansen, folketingskandidat for SF på Fyn
Det er de rigeste i samfundet, som må bidrage med mest, for at fællesskabet kan fungere. Det er meget simpelt, at vi må fortsætte med at have f.eks. topskat til de rigeste og indføre en millionærskat til folk med årlige indkomster på over en million kroner, hvis vi vil sikre, at alle kan få muligheder for et fornuftigt liv. Et fornuftigt liv indebærer adgang ved til blandt andet sundhed og uddannelse uden brugerbetaling, samt at alle har mulighed for sociale ydelser, hvis man har mistet sit job.
Alternativet er en liberalistisk flad skat, hvor alle betaler samme antal procent i skat, uanset indkomst, men det er kun folk med høje indkomster, som får gavn af en flad skat, da alle med en almindelig lønmodtagerindkomster må punge langt mere ud ved at have endnu større brugerbetaling, end tilfældet er i dag.
Lad os nu lave mere omfordeling igennem millionærskatten, så de velhavende giver nogle få procenter mere af den sidst-tjente krone, mens alle med indkomster på under 400.000 kroner om året fortsat kan nyde nødvendige velfærdsgoder. Kort sagt - dem ,der har mange ressourcer, må være med til at hjælpe dem med færre ressourcer og især dem, som ingen ressourcer har!
Se på det  store billede
Peter Skaarup, MF og integrationsordfører, DF
I min optik er akut lægehjælp til en illegal indvandrer en god ting. Selv om vores politiske modstandere måske tror noget andet, så ønsker Dansk Folkeparti ikke, at folk lider eller ligefrem dør på vores gader. Til gengæld dur det ikke, hvis læger ligefrem opretter en klinik, hvor illegale indvandrere på faste tidspunkter kan få lægekonsultation, som var det hos en praktiserende læge. Vi skal ikke belønne folk for at opholde sig illegalt i Danmark, ellers kan det lynhurtigt ende med, at Danmark bliver et regulært smørhul for illegal indvandring med alt, hvad dette medfører.
Det er det store billede, som vi politikere er nødt til at tage hensyn til. Det gør Bjarne Segefjord ikke i sit indlæg i Information den 28. december, hvor han kritiserer mit standpunkt i forhold til lægehjælp til illegale indvandrere.
Flere tog?
Ejlif A. Vrejlev, Risskov
Trafikminister Hans Christian Schmidt (V) vil have en togafgang mere i timen imellem København og Aalborg pga. flere passagerer. Han siger, at der er plads nok på skinnerne til det. Det passer jo ikke.
Hvordan vil trafikministeren klemme flere tog ind imellem Hobro og Aalborg, når der ikke er automatisk togkontrol på strækningen (ATC) imellem de to byer? F.eks. skal et tog have passeret Skørping imod Aalborg, før end næste tog kan sendes afsted fra Hobro med de nuværende vilkår uden ATC.
Endnu et problem er, hvilken type dieseltog der i så fald skal køre på strækningen (København-Aalborg), når nu det er så svært at anskaffe tog, der ikke kører på el? Ministeren må i så fald punge ud med penge, denne gang ikke til motorveje.
SF og forsvarsforbeholdet
Geo Horn, medlem af SF-Aalborg
SF's EU-ordfører, Pia Olsen Dyhr, bekræftede i et læserbrev i Information (17. december), at SF vil have forsvarsforbeholdet væk og vil have medindflydelse i EU's fredsbevarelse. Hun hævder, at EU's forsvarssamarbejde er i overensstemmelse med FN-pagten. Endvidere, at DK frit kan vælge fra sag til sag, om vi vil deltage. Forsvarsbudgettet forbliver suverænt et nationalt anliggende, og vi bestemmer selv soldaternes udstyr.
I SF's programerklæring, 'Et nyt samfund i et nyt århundrede', hedder det bl.a. »skære ned i militærbudgetterne« og »bedre kontrol med den internationale våbenhandel« (afsnit 4.4. Global ansvarlighed).
SF's forsvarsordfører lægger vægt på en ikke-militær sikkerhedspolitik, på FN og på samarbejde med EU frem for USA-dominans. Dertil kommer, at SF nu kan gå ind for et missilforsvar, hvis Rusland er med. Hvilket mandat fra SF's medlemmer ligger bag dette nybrud i SF's politik? Hvor i Lissabontraktaten kræves et FN-mandat for at gå i krig? Overser SF, at EU (i hvert fald i 2007) er verdens største våbeneksportør, og at medlemmerne løbende skal opruste? Er SF klar over , at den har skildrede SF-politik i vid udstrækning er i modstrid med EU's fælles udenrigs-, sikkerheds- og forsvarspolitik?
EU har ret kraftig slagside til fordel for de traditionelle sikkerhedsopfattelser overført fra national sikkerhedstænkning til det overstatslige niveau. Hvordan har SF tænkt sig at nedskære militærbudgetterne, få bedre kontrol over våbenhandel og øget vægt på en ikke-militær sikkerhedspolitik i et EU med stik modsatte hensigter, og hvor enhver medlemsstat er forpligtet til »aktivt og uforbeholdent« at støtte den fælles udenrigs- og sikkerhedspoltik?
Hvorfor?
Aase Bak-Nielsen, Roskilde
Information 28. december, forsiden: »Danmarks ry som fremmedfjendsk nation kan spænde ben for vores globale succes«. Samme avis på side fire: »Nej til muslimske svigerbørn«.Hvorfor sådan en overskrift, der fokuserer på det mindretal af danskere, der ikke vil acceptere muslimske svigerbørn? Hvorfor ikke fokusere på det flertal, mellem 56 og 67 procent, der ikke er bange for at få muslimer ind i familien?
Hvorfor gemme allernederst i artiklen, at langt de fleste danskere ikke har noget imod muslimske naboer? Var det ikke en overskrift værd, at flertallet af danskere trodser det fremmedfjendske folketingsflertal og tager godt imod fremmede? Det kunne måske hjælpe til at ændre vores dårlige ry ude i verden og skaffe Danmark global succes?
Drenge- problemet
Rainer R. Lippold, København K
Der er ikke noget nyt i, at piger modner lidt hurtigere end drenge, at der findes få, men principielle evolutionshistorisk betingede adfærdsforskelle mellem mænd og kvinder, og at netop på grund af disse forskelle børnehavepædagog og lærer er fag, som tiltrækker kvinder, som så til gengæld har en tendens til at foretrække 'pæne' og 'flittige' piger frem for drengene. Det nye er, at i en periode med økonomisk krise, især i et land, hvor deindustrialisering og peak-oil står på dagsordenen, de tidligere borgerlige dannelsesidealer gælder som forældet. Mennesker tæller nu kun som human ressource og elever som menneskelige råvarer, som så hurtigt og hensynsløst som muligt skal udnyttes. Det er derfor, man ikke længere synes, at pigerne er lidt for langt fremme, men at drengene er for langsommelige og årsager til tidsspild. Har man forstået denne principielle økonomiske baggrund for debatten om 'drenge-' og 'folkeskoleproblemet', så er det også muligt at træffe beslutninger på et principielt grundlag - eller i hvert fald forstå sådanne politiske beslutninger.
Sygt!
Hans Peder From,  Roskilde
Her 27 år efter indgrebet-/overgrebet sidst blev brugt i Danmark, har Jesper Vaczy Kragh udgivet en øjenåbnende beretning om brugen af det hvide snit. Med bogen sætter han et tiltrængt fokus på nogle af de lidelser den biologiske psykiatri har påført sine patienter. Et naturligt næste skridt ville være en uafhængig, kritisk gennemgang af virkninger og bivirkninger forbundet med ECT, elektrochok. Der behøver ikke at gå 27 år.
Tilstanden
Hans Houmøller, Rødovre
For politikere er medierne blevet stadig mere uundværlige, og for at håndtere dem er kontorerne på Borgen fyldt medspindoktorer. For at være helt sikker på, at man gør det rigtige, har man fokusgrupper, hvor man prøver at finde ud af, hvad vælgerne synes - hvor det burde være politikerne, der havde visioner, som de lagde frem for vælgerne, som derefter ved valg fik mulighed for at give deres mening til kende.
Udviklingen på dette område er gået så vidt, at mange politikere inden for regeringen ikke længere lader sig interviewe uden på forhånd at kende de spørgsmål, journalisten stiller. Det har medført, at der stort set ikke stilles opfølgende spørgsmål, men kun lires det af, der er aftalt med ministeren og hans stab på forhånd. Demokratisk betyder det helt klart et tilbageskridt uden åben debat. Pressen er ikke længere den 4. statsmagt, og vi har følgelig fået regeringspolitikere, der ikke tør stille op til dialog og konfrontere vælgerne i debat.
Aldrig i det danske demokratis historie har det stået så ringe til, hvad angår åbenhed, dialog, debat og, som noget meget dansk, brede forlig om de vigtigste love. Vi har i snart 10 år været vidende til, at 51 pct. af Folketinget har bestemt over de resterende - men da vælgerne har sagt ja til det flere gange, må man konkludere, at de har det folketing, de fortjener. Eller er der ændringer på vej?

