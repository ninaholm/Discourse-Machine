’Man har altid romantiseret underklassen’
Vi har det dårligt med klasseforskelle. Derfor laver vi en fortælling om et samfund, hvor skellene ikke er så tydelige, siger professor i sociologi Annick Prieur


 Vi har en lang tradition for velgørenhed, fortæller Annick Prieur, professor ved Institut for Sociologi og Socialt Arbejde på Aalborg Universitet og forfatter til bogen Det skjulte klassesamfund. Og helt tilbage i de ældgamle, klassiske eventyrfortællinger fremstilles fattigste som rigtige helte med gode egenskaber.
I dag har anerkendelsesstrategierne dog fået et andet udtryk, understreger hun. Ved events som fejringen af Mr. Lees fødselsdag og kampagnen Bedre Bustur ser hun træk, der ligner det, den franske sociolog Pierre Bourdieu betegner som en nedladende strategi, hvor man både høster udbyttet af sin position, men samtidig har en fordel i at træde ud af den. Bourdieu illustrerer strategien med en adelsmand, som klapper sin staldkarl på ryggen og fortæller ham, hvor godt og hårdt han har arbejdet.
»Når man bare er flink, så bliver man ekstra flink, hvis man er det er over for en lavere klasse,« siger Annick Prieur.
– Og det er det samme, du ser, når man fejrer en grillbarejer og en buschaufførs fødselsdag?
»Ja, er det ikke noget af det samme? Noget lidt falsk, fordi man træder ud af sin position og på den måde får dobbelt gevinst.«
Ifølge Annick Prieur er det et træk, man altid vil se i et hierarkisk samfund. I det danske knap så synlige klassesamfund, tror hun, at folk viser deres anerkendelse på den måde, fordi de ikke føler, at de kan være hierarkierne bekendt, og derfor slører man dem.
»Vi har det jo lidt dårligt med de sociale forskelle, fordi vi har en ideologi om lighed og lige muligheder. Vi kan godt lide en fortælling om et samfund, hvor de skel ikke er der.«
– Hvad får vi ud af det?
»Det er en typisk eufemisering af det sociale liv, som gør det mere spiseligt for alle – både dem i de øverste og dem i de nederste positioner,« siger hun.
– Hvad får overklassen ud af det?
»De føler sig flinke. Men når det er sagt, er det jo udmærket, at nogen giver noget til velgørenhed og anerkender andres arbejde. Det er jo en god ting at give, selv om giveren også får noget ud af det.«
Annick Prieur ser det som meget væsentligt, at folk igennem anerkendelse føler sig lagt mærke til.
»Det er klart at det er positivt, at man anerkender godt arbejde, men den tydeligste form for anerkendelse i vores samfund sker gennem penge, så man må jo også godt betale lidt, for det man anerkender,« siger hun.

