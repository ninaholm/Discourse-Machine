Brevkassen: Jeg har svært ved at se ham som en mand
Læserne spørger, og Informations skribenter svarer - så godt de nu kan


 Amalie
28, Frederiksberg
Jeg ser mig selv som en ligestillet kvinde i et ligestillet forhold. Både min kæreste og jeg elsker vores arbejde, og vi arbejder meget. Skulle der komme børn en dag, kommer vi til at dele orloven lige over, for ingen af os synes, at jeg skal gå mere på kompromis med mit arbejde, bare fordi jeg er kvinden, og det samme gælder alt det huslige.
Problemet er, at jeg alligevel ikke kan lade være med at se ham som mindre mand, når han fedter rundt med boremaskinen og ikke kan slå et søm i væggen. At det er mig, der renser afløbet, fordi han ikke kan finde ud af det. At det er mig, der altid kører bilen, fordi han hellere lige vil slappe af, og at han bestiller malere, bare fordi der skal males en væg. Ikke engang fodbold gider han at se. Han synes, det er spild af tid og vil hellere læse en god bog, siger han.
Jeg ved godt, det er enormt kønsstereotypt af mig, men jeg synes altså, det ville være lækkert, hvis han en gang imellem kom lidt for fuld hjem og lugtede af øl og sved. Hvorfor kan han ikke bare tage på stadion med de andre fyre og drikke bajere og råbe fisse i stedet for at tage i Cinemateket for at se en eller anden dødssyg Woody Allen-film?
Svar I:
Din beskrivelse af, hvad du mangler hos din kæreste, kan læses som en lang, (og stor) metafor for det mandlige kønsorgan i visse situationer: velkørende, aktivt, en smule lugtende, råbende på fisse, som også kan klare afløbet, ikke bare fedter rundt, men formår at trænge ind. 
Samtidig lyder du som et eksempel på det, antifeminister kalder en femibitch, der vil have ligestilling og bløde mænd og så alligevel tiltrækkes af de frække drenge. Officielt set har vi lukket metaforerne for det mandlige kønsorgan ud i verden, hvor vi alle skal inkarnere dem, men din fortælling illustrerer jo smukt, at de lister tilbage i alkoven (hvor mænd for resten også efterlyser rigtige kvinder). 
Kærlighed kan fødes af begær, men begær fødes sjældent af kærlighed. Det rumsterer i dit begær, og det truer kærligheden. H.C. Andersen har i Hvad fatter gør... beskrevet, hvordan en kvinde i forsvaret for sin mands handlinger kan opretholde hans potens og dermed sit eget begær, ganske enkelt lige meget hvad han gør. Det giver i al fald hos Andersen bonus til sidst. Du kan ikke lave din kæreste om. Du kan måske rokere rundt på, hvordan du selv associerer mandsmetaforer, få potensen til at hænge sammen med noget andet, han kan, det, du forelskede dig i? Og ellers må du finde en mand, du vitterligt begærer, og så tage kampen om opvask og barselsorlov. For mænd er også gode til at få stereotyperne til at hænge sammen langt ind i krop og handling.
Tine Byrckel
Svar II:
I første omgang troede jeg, du blot skulle stramme op. For herregud, at din kæreste ikke kan rense et afløb og bestiller en maler, fordi det er nemmere og bliver pænere, synes jeg ikke, der er noget galt i eller umandigt ved. Han tjener penge og bruger dem på håndværkere, fordi han ikke selv gider knokle, når han har fri. Det er da fint. Og det er under alle omstændigheder bedre end at ende op med en af de der gør-det-selv-mænd, der bliver totalt rastløse, hvis ikke der er en hylde, de skal have sat op i løbet af weekenden, og derfor kører til Silvan, så snart de åbner lørdag morgen. Gerne lidt før, faktisk: »Man ved jo aldrig med trafikken,« siger de. Se, det er både barnligt og umandigt. Du ved godt, hvorfor det hedder en gør-det-selv-mand, ikke? 
Men. Jo længere jeg kom ned i brevet, jo mere kom jeg i tvivl. Det er især det med øl og fodbold, jeg tænker på. Han vil hellere læse bøger og gå i Cinemateket, skriver du. Man skal passe på med mænd, der ikke interesserer sig for fodbold. Og især da med mænd, der hellere vil læse en bog end at gå på druk med vennerne. Så i første omgang er mit råd, at du skal sige det til ham. Der er en ikke ubetydelig chance for, at han går rundt og undertrykker sin indre fodboldfan, fordi han tror, at du som en klog og veluddannet kvinde vil synes, at det er primitivt og barnligt, hvis går på stadion og råber fisse. Den effekt har veluddannede, 28-årige kvinder ofte på mænd. Men hvis det viser sig, at han vitterligt ikke interesserer sig for øl og fodbold, så må du overveje, hvad du helst vil. Øl, sved, fodbold og håndværkersex eller fordybelse, rødvinshygge og finkultur. Men du må også tænke frem i tiden. Det første kan med årene blive til ølmave og Silvan-ture. Det sidste kan blive til det rene ingenting. 
Kristian Villesen

