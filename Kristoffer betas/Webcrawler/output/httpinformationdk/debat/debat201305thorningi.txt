Thorning er ingen Stauning
Det er absurd at sammenligne Thorning med Stauning, som professor Peter Nedergaard gjorde i Information for nylig. De to socialdemokratiske statsministre kunne næppe ligge længere fra hinanden, hvad angår den politik, de hver især har ført for at få Danmark ud af hhv. 30’ernes depression og 00’ernes finanskrise


Thorvald Stauning og Helle Thorning-Schmidts socialdemokratier hævdes at have lighed med hinanden. Ja gamle Stauning ville formodentlig have sat pligt foran ret, ifølge professor Peter Nedergaard, lidt ligesom dagens socialdemokrater er på vej til (Informations forside m.m. 18. maj).Læseren får således fremmanet billedet af en nuværende statsminister, der er ved at finde tilbage til partiets sande rødder. Men sammenligningen er på (næsten) alle områder skingrende vanvittig.Thorvald Staunings socialdemokrati havde lutter fremgang i 1930’erne, hvis vi ser bort fra vigende tilslutning til Folketinget i 1939 (som dog stadig lå klart over partiets 1929-valgresultat). Forklaringen herpå er ikke, at der blev appelleret mere til den enkeltes pligt, selvhjælpsviljen som det hed dengang. Tværtom!I skyggen af verdenskrisens massearbejdsløshed indebar hver eneste velfærdslovgivning i 1930’erne, at fællesskabet påtog sig et øget ansvar. Tydeligst kom det til udtryk i de løbende ændringer af arbejdsløshedslovgivningen, hvor det offentliges og arbejdsgivernes andel nåede op på 60 procent i 1937. Man kan her registrere en indiskutabel forskydning over mod mere fælles finansiering.Politik uden om de borgerligeMen Stauning gik immervæk til bal i den borgerlige helt på linje med Helle Thorning, kunne man indvende. Det er rigtigt, at Staunings socialdemokrati ofte fremstilles som partiet, der stabiliserede samfundsudviklingen gennem stort anlagte kompromisser med de borgerlige partier Venstre og Konservative.Det er også rigtigt, at Venstre fik lettelser til landbruget mod mere velfærd. Denne beskrivelse tager imidlertid ikke højde for to forhold: Ved Kanslergade-forligets socialreform foretog Socialdemokratiet taktisk retræte, men udelukkende ved at give afkald på elementer i egne udspil, retskrav blev i nogle tilfælde konverteret til skønskrav bestemt af kommunerne. Det samlede resultat var en fremrykning til gunst for fællesskabet.Da Socialdemokratiet og Det Radikale Venstre i 1936 også erobrede magten i Landstinget, blev flertalsmajestæten brugt uden forbehold på centrale velfærdsområder: Det gælder lærlingeloven, arbejdsløshedslovgivningen, den banebrydende ferielov, loven mod overarbejde, saneringsloven og nedsættelse af aldersrenteloven til 60 år blev sågar vedtaget med det snævrest tænkelige flertal i Landstinget. Regeringspartierne, det vil sige Socialdemokratiet og Det Radikale Venstre, viste magt, som de havde agt i en polariseret rigsdag, da de først besad flertallet.Reformerne havde en moderat virkning, men stødretningen var klar: Hver eneste reform indebar flere rettigheder til arbejderklassen – i enkelte tilfælde alle borgere. Hertil kom de reformer, der blev gennemført takket være et truende flertal.Protektionisme vs. liberalismeJamen et eller andet sted må man da kunne finde belæg for Nedergaards tese. Tjo … Både Stauning og Thorning stod i spidsen for en regering, der ville skabe gunstigere kår for erhvervslivet. Midlerne er blot ganske forskellige:I 1930’erne var det gennem en protektionistisk orienteret politik, der i ly af Valutacentralen og statsorganiserede handelsaftaler førte til en ny og mere alsidig industristruktur. Socialdemokratiet måtte betale en pris, nemlig indskrænkning i aktionsretten for ikke at udfordre de bilaterale handelsaftaler. Det skabte murren hos sømænd og arbejdsmænd og massiv kritik fra DKP, men denne uro anfægtede på intet tidspunkt Socialdemokratiets suveræne position i fagbevægelsen. I dag gøres der brug af en neoliberal udbudsøkonomi som grundprincip – med flere ledige til følge. Bedringen kommer i overmorgen, siger den knæsatte doktrin. Det sidste skaber vælger- og medlemsflugt.Nedergaard er næppe tynget af studier i dansk mellemkrigstid.Søren Kolstrup er velfærds- og arbejderhistoriker og formand i Selskabet til forskning i arbejderbevægelsens historie (SFAH)
