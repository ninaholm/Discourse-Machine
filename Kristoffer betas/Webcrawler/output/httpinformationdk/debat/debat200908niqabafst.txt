Niqab og afstumpet religiøsitet
Mellemøstens mest læste romanforfatter beretter her om de reaktioner, som hans kritiske indlæg mod kvindetilsløring, har affødt fra egyptiske fundamentalister
En skik, som vinder ny udbredelse i Egypten, 90 år efter at de egyptiske kvinder fravalgte den første gang opgav: brugen af den heldækkende klædedragt, niqab.


 I sidste uge skrev jeg om en skik, som vinder ny udbredelse i Egypten, 90 år efter at de egyptiske kvinder fravalgte den første gang opgav: brugen af den heldækkende klædedragt, niqab. Jeg pointerede, at islam på ingen måde foreskriver kvinder at tilsløre ansigtet og henviste til en autoritativ vurdering fra en gruppe teologer ved Azhar Universitet, som har udgivet bogen: Niqab er en skik, ikke en tilbedelsesform. Jeg redegjorde for denne klædedragts negative indvirkninger på kvinder og samfundet som helhed og henviste til Saudi-Arabien som et land, hvor alle kvinder er tvunget til at bære niqab. Jeg citerede statistikker, som viser, at seksuelle overgreb er lige så hyppige i det saudiske samfund, ja formentlig hyppigere, som i andre lande som belæg for, at niqab ikke fremmer dyd og forebygger usædelighed. Samme dag som min artikel blev bragt i al-Shourouk, gik jeg ind på avisens hjemmeside, hvor jeg kunne konstatere, at webdebatten var eksploderet med indlæg fra fortalere for niqab. Ingen af dem indeholdt dog ét eneste argument. I stedet beflittede alle skribenter sig på at tilsvine min person uden på nogen måde at forholde sig til problemstillingen eller til den vurdering, jeg deler med Azhar-universitets forskere.
Ildelugtenden puds
Disse personangreb tager jeg dog ganske let, for som uddannet tandlæge har jeg lært, at når man åbner en tandbyld med en skalpel, hvilet er nødvendigt af hensyn til patientens sundhed, vil det uvilkårligt strømme ud med ildelugtende puds. Her har vi med andre ord at gøre med et betændt fænomen, som for alvor kræver behandling. For de debattører, som konkurrerede indbyrdes om at overøse mig med ukvemsord og hadefulde ytringer, skulle efter sigende være religiøse - ja, de anser utvivlsomt sig selv som dybt engagerede og oprigtigt troende muslimer. Lad os kigge på deres metoder.
Det første, jeg hæftede mig ved, var, at alle delte den urokkelige opfattelse, at islam har én og kun én form. Alt, som strider imod deres islamforståelse, har efter deres begreber intet at gøre med islam, og enhver med afvigende holdninger er enten ignorant, depraveret eller konspirerer imod islam på vegne af udenlandske magter. Følgelig anser de det for deres pligt - ikke at debattere med deres modstandere - men at nedgøre disse og om muligt skræmme dem.
Sandheden er, at intet er fjernere fra sand islam end dette ekstremistiske og ensidige religionssyn. Sandheden er, at islam er den eneste religion, som befaler sine troende også at respektere andre religioner. I over syv århundreder forbløffede muslimerne hele verden med deres evne til at tilpasse sig andre kulturer og samtidig indoptage disse i islams store civilisation.
Vrangbillede
For det andet tager disse fanatikere for givet, at man værsgo har at dele deres opfattelse af nødvendigheden i at fængsle kvinder bag niqab. Eller i det mindste at holde kæft, hvis man har en anden mening. Rejser man indvendinger, resulterer de øjeblikkeligt i beskyldninger for at advokere for pornografi, ja disse mennesker anser ganske enkelt niqab som eneste alternativ til dekadence. Hvilket vrangbillede af islam formidler de ikke til udlændinge!
For det tredje praktiserer de en fromhed, som ikke udspringer af indre spirituel erfaring, men snarere af sammenligning og diskrimination. Ifølge deres synspunkter går vejen til religiøs dyd hverken gennem selvdisciplinering til at udrette gode gerninger og undertrykkelse af egoisme, men snarere igennem at stille deres egen angivelige religiøse overlegenhed til skue for andre. Ved iscenesat fromhed opnår de en psykologisk styrke, som forleder dem til hovmod, indbildskhed og dømmesyge.
De bilder sig ind, at de alene er de sandt gudfrygtige, og at alle andre kun har to valgmuligheder: enten at acceptere deres anskuelser uden diskussion eller også at pådrage sig deres forbandelser. De lever i en forblændet verden, som forskåner dem for besværet ved at tænke over virkelige problemer. For dem består verden af to lejre: På den ene side de muslimer, som deler deres anskuelser til mindste enkelthed, på den anden side islams fjender, herunder sekularister, vantro og dekadente. Dette polariserende syn har i sin naivitet og ekstremisme drevet dem ud i had og aggression og ikke fyldt dem med den kærlighed, tolerance og accept af forskelle, som er de værdier, enhver sand religion må advokere for.
Løglugt
For det fjerde har jeg bemærket, at deres indlæg er fulde af grufulde grammatiske og sproglige fejl, hvad der får mig til at konkludere, at de snarere har tilegnet sig deres religiøse kultur ved at lytte end ved at læse, hovedsagelig til satellitkanaler, som er subsidieret af oliepenge og har til formål at udbrede wahhabismens fundamentalisme. I går zappede jeg over på en af disse og hørte en berømt prædikant fortælle følgende lignelse: »Profeten Muhammed blev engang inviteret på besøg i en eller andens hus, hvor han spiste al mad, han fik serveret, undtagen løgretterne. Da hans vært spurgte ham hvorfor, svarede profeten, at han ikke spiste rå løg, for det tilfældes skyld, at engle skulle finde lugten af hans ånde ubehagelig, når de kom for at bringe ham åbenbaringer.« Dette er altså niveauet for den religiøse oplysning, som disse kanaler forsøger at bibringe almindelige mennesker.
For det femte har jeg bemærket, at religion for dem er et spørgsmål om ritualer, specifikke forskrifter og formelle procedurer. Disse mennesker ser ingen modsætning imellem at fornærme andre og være fromme. Denne afstumpede religiøsitet, som vil reducere tro til en nøje reguleret og ganske bestemt adfærd, spreder sig som en pest i vores land. Nu om stunder støder vi på mange mennesker, som er omhyggelige til det yderste med at overholde religionens ritualer, men komplet amoralske i deres optræden, når det gælder verdslige anliggender. I Egypten er vi blevet stadig mere optagede af at dyrke religionens ydre rammer, men stadig mindre inderligt religiøse. Før wahhabismens forestillinger vandt indpas, var vi mindre interesserede i disse ydre rammer og mere ægte religiøse i sand forstand - dvs. mere retfærdige, mere hæderlige og mere tolerante.
Wahhabistiske sheiker
Endelig, og nu er vi fremme ved det farligste aspekt af denne afstumpede religiøsitet, skelner fanatikerne ikke mellem privat og offentligt. De, som bombarderede al-Shoruks hjemmeside med hadefulde indlæg, forestillede sig, at de derved tog islam i forsvar. Ikke desto mindre bor de i Egypten, hvor millioner af mennesker er forarmede, arbejdsløse, uuddannede og nødlidende - et land, hvor mennesker dør, når de venter i brødkøer, eller slås med hinanden om at tilkæmpe sig rent vand. Men fanatikernes afstumpede religiøsitet hindrer dem en objektiv analyse af dette fænomen, da fattigdom i deres øjne enten er udtryk for Guds straf eller for Guds vilje og aldrig det uundgåelige resultat af korruption eller despotisme. Den afstumpede religiøsitet er komplet afpolitiseret, da disse mennesker har lært af wahhabistiske sheiker, at de har pligt til at adlyde en muslimsk hersker, uanset om han er uretfærdig eller korrupt. Dette får dem til at acceptere despotisme. De lader sig gerne mobilisere til massedemonstrationer over Frankrigs beslutning om at forbyde hijab i statsskoler, men samtidig er valgene i deres eget land genstand for massivt svindel, mens tusindvis af fanger - de fleste af dem islamister i øvrigt - må tilbringe blomsten af deres ungdom i fængsler uden dom. Egyptiske medborgere udsættes for tortur på politistationer i stor stil, men intet af dette vækker deres vrede, da deres religiøse lære ikke omfatter forsvar for almindelige menneskelige værdier som frihed, lighed og retfærdighed. At modstå uretfærdighed og despotisme i Egypten kan være en bekostelig øvelse, hvor man risikerer at miste sin frihed, sin værdighed og måske sit liv, hvorimod bagvaskelse af andre på internettet under fiktive navne er let og omkostningsfrit.
Denne erfaring har endnu engang bekræftet mig i, at der er to kampe, som må føres i Egypten: En kamp for at gennemføre demokratiske reformer, herunder at forpurre, at magten overdrages fra præsident Mubarak til dennes søn, som om landet var en hønsegård, og at hævde egypternes ret til frihed og retfærdighed. Og en anden parallel kamp af ikke mindre væsentlighed, som må bestå i at forsvare Egyptens civiliserede og fordomsfrie fortolkning af islam imod de reaktionære og snæversynede wahhabistiske ideer, som truer med at ødelægge vores kulturarv og forvandle denne store nation til et talebansk emirat. Demokrati er svaret.
Alaa al-Aswany er egyptisk forfatter
© The Wylie Agency og Information* Oversat af Niels Ivar Larsen

