Brug for uafhængig medicinforskning
Vi stoler i vid udstrækning på medicinalindustrien, når det kommer til at forske og udvikle ny medicin samt teste diverse præparater for bivirkninger. 
Det er der ikke nogen særlig grund til at gøre


 Vi stoler i vid udstrækning på medicinalindustrien, når det kommer til at forske og udvikle ny medicin samt teste diverse præparater for bivirkninger.
Det er der ikke nogen særlig grund til at gøre. Der er naturligvis en række sikkerhedsforanstaltninger, som skal opfyldes, og Lægemiddelstyrelsen sørger for, at det ikke hvad som helst, der kommer på markedet. Desuden har virksomhederne en klar interesse i at være etisk ansvarlige. Men medicinproducenterne skal frem for alt tjene penge, og det er her, interessekonflikterne opstår.
I dag er der en ’aftale’ mellem det offentlige og de private virksomheder. Virksomhederne forsker og udvikler ny medicin, og som ’belønning’ får de patent på præparatet i en årrække, hvor de så kan få nogle af de penge i kassen, som de har brugt på udviklingen. Det er sådan set fair. Der ville ikke være meget incitament til at forske, hvis kopipræparater kunne komme på hylden, kort efter en ny opfindelse er gjort.
Men modellen giver også en lang række problem­­er. Først og fremmest er der en tendens til, at medicinalvirksomhederne tænker i patenter.
Information har de seneste uger vist, hvordan man ved hjælp af de såkaldte ’patentkrumspring’ forlænger patenterne på præparater. Man ændrer lidt på kemien i et stof eller laver en pille om til en sugetablet og får et nyt patent. På den måde kan man vænne læger og patienter til at bruge den nye medicin, inden patentet på det oprindelige produkt udløber – og firmaet kan sikre den høje indtjening. Taberen bliver patienterne og staten, som skal betale mange milliarder ekstra for medicinen. Dertil kommer, at strukturen ikke giver incitament til at lave grundlæggende ny forskning. Altså til at tænke ud af boksen og satse på noget helt nyt og ukendt, som måske kan være en revolution i sygdomsbekæmpelsen. Det er økonomisk langt mere sikkert at rode lidt med de stoffer, man allerede kender, og i stedet lave en ny og måske forbedret pille. Der er heller ikke incitament til at opfinde vacciner og medicin, der kan kurere sygdomme, for der er selvsagt langt større indtjening ved at lave et produkt, der behandler symptomerne, og som patienterne skal tage hver dag resten af deres liv.
Det kan lyde kynisk, og muligvis er moralen høj visse steder i branchen. Men det er nu engang den slags problematikker og spekulationer, der opstår, når der skal være rigtig kort fra forskning til faktura.
Et beslægtet, men ikke mindre alvorligt problem er, at det også er op til medicinalvirksomhederne at forske i bivirkningerne ved deres egne præparater. Som Information har skrevet, er der en tendens til, at forskningen – selv om det er universitetsansatte, der står bag, og alle formalia er overholdt – falder ud til fordel for den virksomhed, der har finansieret den. Når de samme præparater en sjælden gang imellem bliver undersøgt af helt uafhængige forskere, er effekten af præparatet ofte mindre, og bivirkningerne mere udbredte. Den Hollandske forsker Van der Meer har sammenlignet resultaterne på privat og offentligt finansierede kliniske forsøg af samme præparat. Ifølge ham viste de offentlige forsøg enten dårligere effekt eller flere bivirkninger end de privat finansierede forsøg i godt halvdelen af de 65 undersøgte præparater.
Det er ikke nødvendigvis, fordi forskerne og medicinalvirksomhederne lyver eller fordrejer data. Det kan for eksempel også hænge sammen med den måde, man designer undersøgelsen på. Men under alle omstændigheder er det et skræmmende resultat, som illustrerer et problem. Det handler igen om økonomi. Helt grundlæggende kan det ikke betale sig at forske i bivirkninger. Der er bestemt ingen faktura i den anden ende, hvis man finder ud af, at AIDS-medicin eller p-piller giver øget risiko for blodpropper. Derfor er der heller ingen særlig interesse i at finde bivirkninger, og derfor bør det offentlige prioritere dét højere. Det samme gælder for udviklingen af medicin. Den private forskning er en nødvendighed, som der er kommet masser af gode og livsnødvendige præparater ud af. Men det ville være godt med et større offentligt modspil, både når det kommer til at opfinde nye præparater, og når det drejer sig om at teste medicin for bivirkninger. I dag er det primært Sundhedsstyrelsens Institut for Rationel Farmakoterapi, der protesterer imod industriens krumspring og ofte tvivlsomme forskningsresultater. De gør det glimrende, men står ret alene med projektet og er oppe imod en stærk og meget rig ’modstander’. Desuden kan man også skyde Institut for Rationel Farmakoterapi i skoene, at det har en dagsorden, nemlig at sikre så billig medicin som mulig, så staten kan spare penge. Derfor har staten brug for mere forskning, der er helt fri af økonomiske incitamenter. Det handler dels om menneskeliv, dels om rigtig mange milliarder kroner, så på alle måder burde det være interessant for staten at opruste markant på den medicinske forskning.

