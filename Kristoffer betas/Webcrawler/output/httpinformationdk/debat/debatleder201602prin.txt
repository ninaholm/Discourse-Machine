Principløst
LEDER


 Med udlændinge- og integrationsordfører Dan Jørgensen som pennefører har Mette Frederiksen igangsat en revision af det socialdemokratiske principprogram. Det er på høje tid. Arbejdet bliver ifølge Dan Jørgensen det ’mest inddragende nogensinde’, som han formulerede det i Information fredag. Samtlige af partiets lokalforeninger og kredse afkræves således svar på de samme tre spørgsmål: ’Hvad står vi for? Hvad står vi i? Og hvad gør vi nu?’
Læs også: Socialdemokraterne vil forstærke kamp mod ulighed
Unægtelig tre relevante og principielle spørgsmål at få besvaret i en tid, hvor Socialdemokraternes følgagtighed på særligt to centrale områder har karakter af principløs populisme: Den sociale ulighed og udlændingepolitikken.
Mange socialdemokrater havde håbet, at partiet med Mette Frederiksen som formand ville genfinde en politik med større social indignation og balance. Men de kan tro om igen.
Allerede før principprogrammet er nedfældet kan Dan Jørgensen tilsyneladende afvise, at social lighed vil blive pudset af som et socialdemokratisk pejlemærke. For som han fredag udtalte til Information, så har det aldrig »været socialdemokratisk politik, at de rigeste i Danmark ikke godt må tjene penge«. Problemet er, tilføjede Jørgensen, »at bunden ikke følger med«.
Jo tak, det er jo unægtelig problemet, men hvad er så løsningen på problemet, hvis det ikke netop handler om at de rigeste fremover bliver mindre rige, så de fattige kan blive mindre fattige?
I udlændingepolitikken har Mette Frederiksen for længst drevet Socialdemokraterne så meget til højre, at store dele af partiets vælgere og lokalpolitikere har vanskeligt ved at genkende sig selv og partiets principper. Det har formanden tilsyneladende også selv.
I et omdiskuteret DR-interview med Clement Kjersgaard udtalte Mette Frederiksen, at hun »ikke er gået ind i politik for at gennemføre stramninger på familiesammenføring« med henvisning til vedtagelsen af den seneste udlændingelov.
Hvis et principprogram skal sikre, at der i partiet er overensstemmelse mellem holdning og handling, så må spørgsmålet tilbage til principprogrammets penneførere være: Hvilket princip hylder Socialdemokraterne, når formanden stemmer imod grundlaget for sit eget oprindelige politiske engagement?

