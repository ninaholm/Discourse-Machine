Kirken som kulturskabende



I Information den 25. juni har Stine Kähler Madsen, der læser religionsvidenskab og kulturformidling en kronik om folkekirken. Hun indleder sådan her: »Peter Skov-Jakobsen, Anders Gadegaard eller Tine Lindhardt. Disse navne er ukendte for de fleste. En af disse tre kan blive Københavns næste biskop. Valget kommer til at foregå i august ...«Hvorvidt de tre er »ukendte for de fleste« eller ej, tør jeg ikke sige. Men det er i hvert fald ukendt for Stine Kähler, at hverken Anders Gadegaard eller Tine Lindhardt er mulige emner som næste biskop, idet de to røg ud i første runde. Valget kommer til at stå mellem Peter Skov-Jakobsen og Kaj Bollmann. Ikke i august, men i juli.Stine Kähler nævner en masse forskellige kirkelige aktiviteter, men siger ikke et ord om det, der er omdrejningspunktet for det hele - nemlig søndagens gudstjeneste. Men det skyldes måske, at den i hendes øjne ikke er brugervenlig nok: »Hvis man ikke som kulturinstitution tænker på sine brugere, mister man dem til fordel for noget andet og bedre.« Hvad andet og hvad bedre, om man må spørge? Det kunne jeg da godt tænke mig at få et par eksempler på.I slutningen af kronikken fremhæver Stine Kähler vigtigheden af biskoppens rolle: »Trods modviljen mod en centralisering og koncentreret kirkepolitisk indflydelse, er en central styring stadig en løsning, som bør overvejes. Kirken har brug for en fælles stemme for at overleve.«Fri mig dog vel for en sådan fælles stemme, hvor alle skal mene det samme om alt! Men så kommer det værste: »Om bevarelsen af kirken er nødvendig, er op til den enkelte at afgøre ... Til gengæld er det kirkens  - ikke medlemmernes - ansvar at ændre tingene. Det er på tide, at folkekirken åbner op og spiller med åbne kort. I stedet for at definere kirken ud fra, hvad den ikke er, skulle den bruge tiden på at definere, hvad kirken er.«Nej, kære Stine Kähler, kirken skal bruge tiden på at definere, hvem kirken er. Og hvis jeg nu fortæller dig, at kirken ikke er andet end sine medlemmer, hvad siger du så? Og hvad er det for fordækte kort, kirken spiller med nu?Den kirke, du mener, vi bør have, er dybt overflødig, for den skal bare ligne alt muligt andet. Men den kirke, vi har, er alene kirke i kraft af det ord, også kaldet evangeliet, der lyder i den. Hvor det ord forstummer, er den en bunke sten og intet andet!
