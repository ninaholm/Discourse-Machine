Mærket for livet
Vi kan simpelthen ikke sende folk i krig og så lade dem miste fodfæstet i deres egne liv, når de kommer hjem igen
Mange danske soldater, der har været på Balkan eller i Afghanistan, er blevet mærket for livet på samme måde som dem fra Anden Verdenskrig. Der er bare ikke mange der husker at hylde dem - og der er ingen, der samler dem op. På billedet ses Bravokompagniet på patrulje i Green zone, nord for Gereshk i Afghanistan, hvor opiumvalmueerne blomstrer.


 '9. april mærkede dem for livet'. Sådan lyder en overskrift i Fyens Stifttidende for nylig på et dobbeltopslag om Veteranforeningen for 1940. I dag, 70 år senere, er det stadig et tilstedeværende ar i de tidligere soldater og deres familiers liv, hvad der foregik som indledning til Anden Verdenskrig. Hvis årstallet var et andet kunne overskriften lige så godt have handlet om soldaterne, som har været udstationeret i Balkan eller Afghanistan. Også de kommer til at bære arrene efter krigsrædslerne resten af livet.
Angsten æder dem langsomt op, de er på førtidspension, og deres familier har forladt dem for mange år siden. Der er ikke mange dobbeltopslag om dem i aviserne - og hvis det endelig sker, så er det netop som sociale tilfælde, ikke som stolte veteraner. Det handler om ex-soldater, om et tabu, der først nu så småt begynder at slå revner - og om politikere, der overhovedet ikke har levet op til deres ansvar som arbejdsgivere for denne gruppe. Ingen nævnt, ingen glemt - jeg har ikke selv nogensinde stillet et forslag eller et spørgsmål vedrørende denne problematik, mens jeg sad i Folketinget. Jeg har bare syntes, at krigene var forkerte, og så har det ligesom stoppet ved det.
En stille revolution
Men det er altså ikke godt nok. Den enkelte soldat, ham har vi bare at passe ordentlig på. Vi kan simpelthen ikke sende folk i krig og så lade dem miste fodfæstet i deres egne liv, når de kommer hjem igen.
Det har i mange, mange år været stærkt tabubelagt blandt soldaterne at tale om de psykiske skader efter krigene. At tale om angst, depressioner, søvnmangel og behovet for psykologhjælp har været ensbetydende med, at man ikke kunne stå distancen. Men har man fulgt en lille smule med i den offentlige debat om soldaterne, så vil man vide, at der i disse år sker en stille revolution i det danske forsvar i forholdet til psykologhjælp og opsamling på de psykiske skader, der kommer af at være udsendt.
I den offentlige debat sporer vi også oftere og oftere debatter om veteranernes problemer efter hjemkomsten. Det er jo langt fra alle, der har massive problemer efter en udstationering, men der er en gruppe af de udsendte, som kommer hjem med ikke så få gener i bagagen, og hvor både familieliv og arbejdsliv kan være umuligt at håndtere.
Forsvaret har i de seneste par år gjort en indsats for at få ændret det gammelmandsagtige forhold til psykiske skader. Således er der i dag tvungen psykologsamtale efter hjemvendelse fra udstationering og langt større fokus på de hjemvendtes almene velbefindende. Det mangeårige tabu i forsvaret er altså godt i gang med at blive nedbrudt.
For mange selvmord
Ikke desto mindre ramte en rystende overskrift forsiden på avisen for en måneds tid siden. 281 hjemvendte soldater har forsøgt at begå selvmord. Det var heldigvis kun lykkes for de 11. Men jeg var da lige ved at få kaffen galt i halsen. 281! Det tal er alt, alt for højt.
Det viser sig, når man dykker lidt ned i tallene, at mange af dem, det drejer sig om, er folk, som har været udstationeret for flere år siden på Balkan. Dengang var den stille revolution slet ikke begyndt endnu, og soldaterne fik ingen eller i hvert fald næsten ingen hjælp, når de kom hjem. Nogle af de soldater sidder stadig med ubehandlede gigantiske psykiske problemer, med ødelagte familieliv og på førtidspension. En stor del af soldaterne fra Balkan har forladt forsvaret og er derfor slet ikke inde i et system, hvor man kan håndtere dem. Andre er en del af forsvaret endnu og kan umiddelbart findes i systemet. De er blevet mærket for livet på samme måde som dem fra Anden Verdenskrig. Der er bare ikke mange der husker at hylde dem - og der er ingen, der samler dem op her så mange år efter. De er pretty much overladt til sig selv med det mentale oprydningsarbejde. De kan end ikke få arbejdsskadeerstatning. Man kan nemlig kun søge arbejdsskadeerstatning det første år, efter skaden er sket. Så det er for sent. Bad luck friends.
Krigen var åbenbart virkelig vigtig, men soldaterne sidder glemte tilbage. Det kan godt være, at de ikke skal hyldes som helte, men vi må da som minimum få fundet hvert enkelt menneske frem, som har båret demokratiets vilje ud i sin yderste konsekvens, og så få hjulpet dem på vej med en solid arbejdsskadeerstatning med tilbagevirkende kraft, massiv psykologhjælp, hjælp til familierne og alt hvad sagkundskaben i øvrigt kan finde på af ting, som kan kompensere for tidligere tiders rystende 'brug og smid væk kultur' i forsvaret.

Pernille Rosenkrantz-Theil er folketingskandidat for S
Hver fredag skiftes Mette Bom, Pernille Rosekrantz-Theil, Maise Njor og Renée Toft Simonsen til at skrive ugens klumme

