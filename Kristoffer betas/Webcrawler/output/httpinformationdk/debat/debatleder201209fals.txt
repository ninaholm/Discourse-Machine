Dette er et falsum
Ubegribeligt er det, hvorfor ledelsen af Infomedia vil gøre sig selv til nyttig skuresvamp i Ekstra Bladets stadig mere desperate forsøg på at vaske denne historiske skamplet af bladets renommé


 I pressen skryder vi stolt, når vi kan afsløre andre i at gøre, hvad Ekstra Bladet og Infomedia i forening i weekenden gjorde sig skyldige i: Først snyder og bedrager avisen og derefter destrueres bevismaterialet af Infomedia, der er fællesarkiv for danske aviser.
Således valgte Infomedias ledelse at efterleve et ønske fra Ekstra Bladets chefredaktion om at bortskaffe den største journalistiske skandale i nyere tid: De artikler, hvor Ekstra Bladet har erkendt at have iscenesat en smædekampagne mod Helle Thorning-Schmidt og Villy Søvndal sammen med forhenværende skatteminister Troels Lund Poulsen (V) og hans spindoktor Peter Arnfeldt.
Men vupti, natten til søndag blev artiklerne gemt og dermed forsøgt glemt.
Historien om de falske historier blev under sidste uges afhøringer i skattesagskommissionen rullet op som en ren tilståelsessag fra Ekstra Bladets side. Rædselsberetningen handler om en skatteministeriel konto til frivillig indbetaling skat, der i 2010 blev sat op som en fælde til miskreditering af Thorning-Schmidt og Søvndal. De to havde udtalt, at nogle danskere betaler for lidt i skat – uden dog selv at ville betale mere.
Ubegribeligt er det, hvorfor ledelsen af Infomedia vil gøre sig selv til nyttig skuresvamp i Ekstra Bladets stadig mere desperate forsøg på at vaske denne historiske skamplet af bladets renommé.
Bortcensureringen genovervejes nu af Infomedias ledelse, men artiklerne bør ikke alene omgående tilbagekaldes. De bør ledsages af følgende advarsel: »Dette er et falsum. Artiklerne er blevet til i en iscenesættelse af virkeligheden mellem Venstres spindoktor, Peter Arnfeldt, og Ekstra Bladets journalist, Jan Kjærgaard.«
Det er ubehagelig læsning, men det er ingen vej udenom, hvis Ekstra Bladet og Infomedia vil redde de sidste rester af deres troværdighed. Alt andet vil være historieforfalskning.
Sagen er jo netop, at Ekstra Bladets falske historier i denne sag er de reelle historier.
Opdatering: De slettede artikler på Infomedia er nu blevet genskabt

