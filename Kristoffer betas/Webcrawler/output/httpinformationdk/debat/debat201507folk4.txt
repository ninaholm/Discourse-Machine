FOLK



 Pengepugere
Folkekirken har en pengepukkel på tre mia. kr., som kommer fra betalingerne for vedligeholdelse af gravsteder. Den lave obligationsrente har sendt kirkefolk på udkig efter mere lønsomme investeringer, skriver Kristeligt Dagblad.
Pengenedgravere
Rigsrevisionen har advaret mod et forslag om at investere i risikable papirer. Det ærgrer Viborgs biskop, der mener, at den nuværende forrentning svarer til, at man »graver pengene ned«. Jamen, det er jo i forvejen gravpenge, ha ha!
Friskkiggere
V-kirkeminister Bertel Haarder erklærer: »Rigsrevisionens anbefalinger er ikke lov i landet.« Derfor vil Bertel Haarder nyvurdere fordelene ved at investere i risikable papirer. »Jeg vil se på det med friske øjne,« lover Bertel Haarder.
Kriseudløsere
Økonomiprofessor Jesper Jespersen, Roskilde Universitet, advarer mod den slags papirer, som folkekirken vil tjene penge på. »Det var netop den type obligationer, der var med til at udløse finanskrisen,« siger han til Kristeligt Dagblad.

