Alkoholkampagne sætter prop i livet
Sundhedsstyrelsen anvender i stigende grad dommedagsretorik og dødsmetaforer i sine alkoholkampagner. Dermed fremelskes det kontrollerede liv
Kræft og tidlig død venter forude, hvis ikke de sætter proppen i, advarer Sundhedsstyrelsen i landsdækkende kampagner

Sundhedsstyrelsen vil os højst sandsynligt det bedste, når den i disse dage og uger massivt tæppebomber os med endnu en anti-alkoholkampagne.Alligevel er det vanskeligt ikke at komme til at tænke på det sundhedsdiktatur, den kontroversielle tyske forfatter Juli Zeh beskriver i sin nyligt oversatte fremtidsromanCorpus Delicti.Romanen bygger i Kafkask stil sin fortælling op om et krops og sundhedsfikseret samfund, hvor statens omsorgsrolle er reduceret til diktatorisk at skabe, kontrollere og fastholde den sunde befolkningskrop. Den enkelte borgers tilværelse er til gengæld minimeret til en gentagelsesgal fysisk selvkontrol.»Sundhed fører fra den enkeltes fuldendelse til fuldkommenhed i tilværelsen som samfundsmæssigt individ. Sundhed er målet for den naturlige livsvilje og derfor det naturlige mål for samfund, retsvæsen og politik. Et menneske, der ikke stræber efter sundhed, bliver ikke sygt, men er det allerede.«Vin er blevet til livsledeIfølge Sundhedsstyrelsen er den helt store sundhedsskurk alkoholen. I disse dage og uger er det således ualmindeligt vanskeligt at undgå at blive konfronteret med uge 40-kampagnen:Sæt proppen i og lad dit lys brænde længere, som henvender sig direkte til den gennemsnitlige voksne alkoholforbruger.Det nye i kampagnen er, at selv den mådeholdne alkoholforbruger omtales som misbruger. »Udfordr en ven til at sætte proppen i på torsdag den 13. oktober,« messes der. Mens levende lys i bastflasker blafrer i vinden, blæses ud for at blive tændt i afholdenhedens tegn.Samtidig ligner de tidligere såkaldte alkoholrestriktioner efterhånden deciderede afholdenhedspåbud. Al formildende snak om det gode og sunde glas rødvin er forstummet. Tilbage står skræmmescenariet: »Intet alkoholforbrug er risikofrit for dit helbred (...) selv et lille alkoholforbrug kan give kræft.«Flaskerne, som indgår i kampagnefilmene, er italienske rustikke bastflasker med vin påklistret advarselsetiketter — præcis som vi kender det fra cigaretpakkerne. Dermed forsøger Sundhedsstyrelsen at afmontere vores traditionelle association imellem vin og sydlandsk livsglæde. Vi er langt fraIn vino veritas. Vi skal ikke længere søge sandhed og erkendelse i en mådeholden vinnydelse, vi skal på linje med cigaretterne helt afholde os fra det.Det er ikke tilfældigt, at Sundhedsstyrelsen har valgt at mistænkeliggøre den ikoniserede vinflaske frem for øl eller spiritus. Budskabet i kampagnen lægger nemlig ikke kun op til et vemodigt farvel til alkoholen men også til det ubekymrede mañana-liv. Vi skal »sætte prop i« dagen, ikke gribe den.Hellere langt end godtMen hvad er det, der er så problematisk ved missionen om at få os til drikke mindre? I disse sunde tider lyder det jo umiddelbart både harmløst og fornuftigt at sætte prop i vinen, lidt før vi plejer. Og det er vel bestemt også et vigtigt ærinde at hjælpe alkoholmisbrugere og deres familie ud af misbruget.For mig at se er problemet ikke knyttet til det specifikke mål — altså reduktionen af alkoholindtagelsen hos misbrugeren og danskerne i almindelighed. Problemet er snarere Sundhedsstyrelsens metaforik og at den legitimerer og idealiserer kontrol og selvbeherskelse som saliggørende dyder og egenskaber, samtidig med at den plæderer for et dommedagslignende livssyn. Styrelsen ender med at blåstemple det lange liv — ikke det gode liv.Den overordnede logik i kampagnens 'lys som liv'-metaforik er, at livet hvert øjeblik kan blive pustet ud og slukket som resultat af uhensigtsmæssig livsstil og uhensigtsmæssige alkoholvaner. Ved at fremstille livet og mennesket som et udsat stearinlys, der konsekvent er i fare for ydre påvirkninger, reduceres livet i velfærdsstaten til en permanent undtagelsestilstand. Overlevelse kræver ekstrem kontrol, årvågenhed og opmærksomhed. Livet bliver i mindre grad et spørgsmål om at leve og i højere grad et spørgsmål om at overleve.Denne overlevelsesprædiken, som på sigt jo er dømt til at fejle, sættes i spil på forsigtighedens præmisser »for en sikkerheds skyld«, da »intet er risikofrit«. Idealtilværelsen bliver det risikofrie liv, og vejen til denne uopnåelige tilstand går gennem massiv selvkontrol.TælleregimeSundhedsstyrelsen tilbyder assistance til selvkontrol ved at henvise til, at man gratis kan downloade en såkaldt 'genstandstæller': »Genstandstælleren hjælper dig med at holde et vågent øje med hvor meget alkohol, du drikker dag for dag«.Det er ikke nødvendigt for den enkelte borger at identificere egen lyst og egen vilje for »du vælger bare genstande fra menukortet, så fortæller Genstandstælleren dig, hvor mange genstande du har tilbage i løbet af en uge«.I sin iver kommer Sundhedsstyrelsen dog til at love lidt for meget: »Download genstandstælleren — så er du godt på vej til at sikre dig, at dit lys ikke brænder ud.« Døden, her forstået som lysets nedbrænding, er vel trods alt et uundgåeligt faktum, selv for mennesker, som følger genstandstælleren — eller som helt afholder sig fra at drikke alkohol.SundhedsreligionPå Sundhedsstyrelsens hjemmeside bruges stearinlysmetaforikken også på mere religiøs vis. Sidens brugere opfordres til at tænde et lys: »Tænd et lys og del dine tanker. Tænd et lys for en du holder af eller del dine tanker her. Hvorfor vil du sætte proppen i? Hvad får dit lys til at brænde? Det er din historie. Dit lys. Dit liv.«Det er noget uklart, hvad der er det konkrete formål med denne kollektive lystænding — udover at etablere en lettere fanatisk stemning omkring alkoholens djævelske egenskaber. Men ved at lade alkoholafholdenhed indgå i en religiøs sammenhæng, som yderligere forstærkes af baggrundsmusikkens højstemthed, bliver afholdenheden identificeret som en dyd, der ikke kun er knyttet til fysikken, men som også knytter an til det moralske liv. Et liv med alkohol er et umoralsk, usømmeligt og djævelsk liv, hvorimod det afholdende, kontrollerede og ekstremt mådeholdne liv (med genstandstælleren) er forbundet med de korrekte etiske værdier.Det for alvor problematiske i Sundhedsstyrelsens kampagneretorik er altså ikke selve oplysningsprojektet, men derimod de underliggende logikker, som følger med oplysningsprojektet. For det første sammenhængen imellem fordømmelsen af det uperfekte, det irrationelle og det ukontrollerede. For det andet fremhævelsen af symbiosen imellem den gode etik og den fysiske selvkontrol. Iscenesættelsen af den mekanisk selvkontrollerende borger har den — i mine øjne uønskede bivirkning — at livet i takt med den stigende angst for tab af kontrol bliver mere og mere klaustrofobisk og mindre og mindre bevidsthedsudvidende og åndfuld. For hvad er vi uden fejltagelserne, overspringshandlingerne, irrationaliteten, den retningsløse beruselse, andet end forudsigelige selvkonstruktioner. Eller som fritænkeren Moritz iCorpus Delictiformulerer det:»I modsætning til dyret er jeg i stand til at hæve mig over naturens tvang. Jeg kan have sex uden at ville formere mig. Jeg kan konsumere substanser, der for en tid løser mig fra at være lænket slavisk til kroppen. Jeg kan ignorere overlevelsesinstinktet og udsætte mig selv for fare, bare fordi udfordringen i sig selv er pirrende. For det sande menneske er tilværelsen ikke nok, hvis den ikke betyder andet end at eksistere her og nu. Mennesket må erfare sin tilværelse. I smerten. I rusen. I sammenbruddet. I himmelflugten.«Camilla Schwartz er ph.d.-studerende ved Institut for Litteratur, Kultur og Medier ved Syddansk Universitet
