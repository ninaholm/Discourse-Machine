Bogdebat: Om et Rifbjerg



Efter at have læst Peter Nielsens indlæg samt kommentarerne i sidste uges bogtillæg kunne jeg ikke selv lade være med at tænke over mit eget forhold til Klaus Rifbjerg. Eller det vil sige mit manglende forhold til Rifbjerg. For der er ikke rigtig noget af hans litteratur, der sådan for alvor har bidt på mig. Indrømmet: Jeg er ikke belæst i forfatterskabet og kender bedst til klassikerne: de tidlige digtsamlinger inkl.Konfrontation,Den kroniske uskyldsamt novellerneOg andre historier. Det er alle tekster, som jeg kender fra skolesystemet: folkeskolen, gymnasiet og min egen tid som universitetsstuderende. Nogle af mine ældre kolleger bruger stadig Rifbjergs tekster i deres undervisning.Nielsen taler om Rifbjergs betydning for dansk litteratur. Jeg tror, at han overdriver, men alligevel har fat i noget. Selv husker jeg alle de bøger af Rifbjerg, der stod hjemme på hylderne hos mine svigerforældre. Han fyldte godt i landskabet, ikke mindst derinde i stuen og synede i mine øjne af mere, end han kunne holde til som forfatter. De har begge været folkeskolelærere, og som de børn af tresserne, som de er, var det naturligt, at Rifbjerg fyldte. Men igen strækker mine egne litterære oplevelser sig med Rifbjerg til begivenheder af mindre litterær art. Dels dengang Rifbjerg blev æresdoktor på Odense Universitet, og han holdt en gæsteforelæsning, hvor han læste højt af Johannes V. Jensens digte (men det var ham, der løb med prisen). Det var storartet. Dels engang senere ved et arrangement på Nordisk, Aarhus Universitet, hvor Rifbjerg akkompagneret af jazzpianisten Carsten Dahl læste nogle af sine digte højt. Mine svigerforældre var med. Det var også fremragende. Men i begge tilfælde er det formidlingen af det litterære, som var årsag til mine litterære oplevelser og i kraft af Rifbjergs enorme karisma, at det blev godt. Digtene som sådan har ikke gjort det store indtryk på mig, må jeg indrømme. Jeg husker også Rifbjerg fra Lars von Triers koncepttalkshow i 90&rsquo;erne,Lærerværelset, hvor han som rektor bl.a. afhørte Lotte Heise: &raquo;Kan du stave til Nietzsche?&laquo;. Det var morsomt på den onde måde. Eller da Mads Brügger og Mikael Bertelsen tager på jagt med Rifbjerg i tv-programmetDen 11. time,og Brügger &rsquo;uforvarende&rsquo; kommer til at skyde Rifbjerg. De to havde lugtet lunten.Modernisme?Noget andet, jeg husker fra min omgang med Rifbjergs forfatterskab, er hans karaktermord på Niels Egebak i romanenMarts 1970. I virkeligheden var det måske slet ikke Egebak, som Rifbjerg var ude efter, men snarere Per Højholt og hele den fransk inspirerede tænkning, som Egebak og Højholt tilsammen stod for, noget, der senere er blevet kaldt Arena-modernisme. I Rifbjergs øjne var det højpandet, tror jeg. Han var mere til amerikansk litteratur. Ikke det der franske nonsens. Fra Per Højholts side, skal det retfærdigvis siges, kom der også et par nedsablende kronikker i 60&rsquo;erne, ikke om Rifbjerg, men om hans helt, Johannes V. Jensen. Egentlig tror jeg ikke, at målet var Jensen, men snarere Rifbjerg samt den modernisme, som han stod for. Men hvad er det så for en modernisme? Ja, det er i hvert fald ikke den, som Højholt stod for. Højholts modernisme var primært fransk forankret. Det var Stéphane Mallarmé og herhjemme mere Sophus Claussen end Johannes V. Jensen. Hvorfor? Jo, fordi Jensens &rsquo;modernisme&rsquo; ikke for alvor var en modernisme. Den var, med et udtryk fra en af mine kollegers afhandling om netop Jensen, &raquo;modernisme ved et tilfælde&laquo;. Jensens &rsquo;modernisme&rsquo; var slet ikke en modernisme, men mere en afspejling af et moderne og splittet sind i moderniteten. Noget som Jensen i øvrigt selv tog afstand fra og foragtede. Højholt savnede således en bevidst modernisme, om man vil, og det var den, han fandt sammen med Egebak og andre, der alle lod sig inspirere af fransk tænkning og, ikke mindst, en forfatter som Samuel Beckett. Man kunne måske fortolke den modernisme, som Rifbjerg stod for, som provinsiel, eller måske endda en form for velfærdsmodernisme. Ikke længere modernisme ved et tilfælde, men modernisme for sjov, et overskudsfænomen. Det som Egebak og Højholt og Peter Seeberg ikke at forglemme stod for, var modernisme som underskud, mangel på mening, tomhed, intethed. Hvis det skal være sjovt, så lad det for guds døds skyld være sjov for alvor.Hvis Rifbjerg derfor har haft en indflydelse på dansk litteratur, er det især i kraft af hans modernismeforståelse, tror jeg. Nogle vil sige mangel på samme. Det var hans modernisme, der blev til kulturradikalt folkeeje &ndash; den der gik hånd i hånd med Politiken-segmentets litterære og kunstneriske selvopfattelse. Men det er langtfra den modernisme, man ser afspejlet i dansk litteratur nu. Det er dog heller ikke Per Højholts modernisme, man ser. Hvis det er nogens modernisme, er det snarere den svenske forfatter Stig Larssons modernisme &ndash; en postmodernisme præget af en skånselsløs selvbiografisk prosa arvet fra Thomas Bernhard og Peter Handke og bag dem begge Franz Kafka. Imidlertid: Alle disse mandlige forfattere på række vidner om, hvor dum denne (mænd og) modernisme-diskussion i virkeligheden er, for man kunne også nævne Marguerite Duras og Tove Ditlevsen, sidstnævnte som ifølge eget udsagn aldrig følte en &raquo;trang til at bryde ud i sang om rustne vandrør, kloak-afløb og andre lidet poetiske fænomener&laquo;.
