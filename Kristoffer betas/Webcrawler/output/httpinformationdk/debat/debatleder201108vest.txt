Vestens kroniske syge
I Vesten står man over for et nyt paradoks: At en lille overklasse af ledende kræfter i f.eks. det amerikanske erhvervsliv bliver fortsat rigere, mens den brede middelklasses indtægter bliver mindre, og den voksende underklasse decideret forarmes


ARBEJDSLØSHEDEN I USA har bidt sig fast. Uanset, hvad politikerne på Capitol Hill finder på, svinger tallet omkring ni procent, hvilket er historisk højt. Og som man kan læse i en artikel i dagens avis, skal man for at få det reelle billede lægge en voksende gruppe af underbeskæftigede amerikanere oveni. Gør man det, vokser procenten til 16,7 procent. Og det samlede tal ender på omkring 26 millioner arbejdsløse, langt højere end de 14,5 millioner, som de 9,1 officielle procent svarer til.I en samfundsmodel som den amerikanske, hvor blandt andet sygesikring for langt de fleste er afhængig af et arbejde, er udsigten til ledighed langt værre end i for eksempel Danmark. Og det fortvivlende for både ofrene for krisen og de politikere, som forsøger at gøre noget ved den, er, at de enorme stimuluspakker, centralbankens udpumpning af penge i samfundet samt den lave rente ikke tilnærmelsesvist har løst krisen. Den amerikanske årlige vækst ligger nu under to procent, og der tabes fortsat flere job hver måned, end der skabes. Dertil kommer en række faktorer, som skaber yderligere usikkerhed: faldende skatteindtægter, der fører til færre offentligt ansatte, fortsat faldende huspriser og dermed et fastfrosset boligmarked, samt en stimuluspakke, der er ved at rinde ud.HVORFOR ser økonomien sådan ud? Og hvorfor står de amerikanske politikere tilsyneladende magtesløse? I vor artikel i dag giver amerikanske Randy Hackett en stor del af svaret:»Det er, som om økonomien er blevet kronisk syg. Vi fremstiller næsten ikke noget mere. Vores kapital og teknologiske knowhow er flyttet til Asien, og vi er endt som en serviceøkonomi.«Den diagnose er korrekt, og den udgør en del af det relativt nye fænomen, som amerikanske økonomer benævner 'jobløs vækst'. Hvilket betyder, at den vækst, der finder sted i USA (og ikke mindst de rekordprofitter, der skovles ind) ikke udløser arbejdspladser i USA.Virksomheder, hele verden opfatter som amerikanske og som symboliserer det kreative USA, som f.eks. Apple, har lagt hele produktionsdelen og dele af innovationen og udviklingen ud til det langt mindre løntunge Asien. Mens profitten fortsat fysisk hentes hjem i Amerika.Og dermed er det også i Asien, de nye job ligger.Det kan de glæde sig over i de nye vækstøkonomier det er ikke hos dem, der er krise.Men i Vesten står man over for et nyt paradoks: At en lille overklasse af ledende kræfter i f.eks. det amerikanske erhvervsliv bliver fortsat rigere, mens den brede middelklasses indtægter bliver mindre, og den voksende underklasse decideret forarmes.I USA HAR UDVIKLINGEN fået konsekvenser for præsident Obama, hvis popularitet styrtdykker, og som nu står med de største vælgerproblemer i hele sin tid som præsident. Den gennemsnitlige vælger ser med rædsel på udviklingen og anbringer ansvaret for miseren hos chefen i Det Hvide Hus. Konkret kan man se, hvor galt det står til i en ny meningsmåling fra denne uge, der viser, at såvel republikanske Rick Perry som Michele Bachmann og Ron Paul ville kunne matche den demokratiske præsident, mens front- løberen Mitt Romney ville vinde valget med to procentpoint. Det er overraskende, fordi både Bachmann og Paul er radikale højrepopulister, der normalt ikke ville have en kinamands chance mod en moderat præsident som Obama. Men normal er situationen så netop heller ikke.FOR RESTEN af verden inklusive Danmark har den amerikanske situation alvorlige følgevirkninger. For det første giver USA's tilsyneladende kroniske syge problemer for den danske eksport. Kombineret med krisen i andre vigtige økonomier i eurozonen har krisen ført til et betydeligt underskud, som ifølge Finansministeriet nu bliver på 84,5 milliarder kroner.For det andet er det klart, at den voksende amerikanske statsgæld og arbejdsløshed fortsat kan medføre enorme globale ubalancer, ikke mindst når det gælder supermagtens vilje og evne til at bidrage positivt til mulige løsninger på energi- og klimakrisen.MEN PÅ EN måde er USA's situation blot et spejlbillede af den danske. Også her famler politikerne rundt som i blinde; som er de spærret inde i stivnede paradigmer bestående af gamle økonomiske skoler og teorier, der ikke er udviklet til en systemkrise som den, verden nu står i.Det er stort set umuligt at høre forskel på finansminister Claus Hjort Frederiksen (V) og den klassiske socialdemokrat, når finansministeren i en sky af valgrygter går til forsvar for velfærdsstaten og en forøget offentlig gæld på 25 milliarder kroner.Og mens regeringen og oppositionen skændes om, hvis planer der er mest varm luft, kan de undrende vælgere konstatere, at eksperter fra ejendomsmæglere til økonomer advarer om, at effekterne af begge blokkes økonomiske planer er ekstremt usikre.Kronisk syg javel, men hvor er kuren, der skal lære os at leve med diagnosen?
