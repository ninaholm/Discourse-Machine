Foghs 'Green New Deal'-omvendelse
Og forhåbentlig er der også andre steder end i himlen større glæde over en synder, der omvender sig, end over 99 retfærdige Informations-skribenter og læsere, der ikke har omvendelse behov


 FRIE ORD | For ikke mange dage siden skrev Information i en leder:

"Deutsche Bank. FN's Miljøprogram UNEP. Center for American Progress. New Economics Foundation. Climate Change Capital. Worldwatch Institute. Ban Ki-moon. Sir Nicholas Stern. Sir David King. Jeffrey Sachs. Al Gore. Thomas Friedman. George Soros. Brancheorganisationen Dansk Miljøteknologi. Forbundet 3F. Dansk Industri. Grundfos-formand Niels Due Jensen. Danfoss-formand Jørgen Mads Clausen. Novozymes-direktør Steen Riisgaard. Det Økologiske Råd. Greenpeace. WWF.
 - Hvad de har til fælles? 
At de alle, med forskelligt ordvalg og nuanceforskelle i indholdet, kalder på A New Green Deal. (Som rettelig bør hedde A Green New Deal, da den udtrykkeligt skal referere til Roosevelts - af John Maynard Keynes inspirerede - redningsplan, A New Deal, for USA's kriseramte økonomi i 1930'erne, el). En offentlig-privat strategi for koordineret håndtering af tidens dobbelte udfordring: Den økonomiske krise og klimakrisen - førstnævnte med potentiale for at forværre sidstnævnte, hvis man lader stå til."
Næppe var Information på gaden med denne information, før Danmarks statsminister Anders Fogh Rasmussen brugte sit parti Venstres landsmøde i søndags til at proklamere netop en sådan Green New Deal - for Danmark. Som desuden skulle arbejde for en tilsvarende deal for hele EU. Som skulle arbejde for, at den ganske verden om et år i København vedtager redningsplanen for hele Jordens vedkommende.
Mit hjerte, hvad vil du mer? Når samme statsminister oven i købet på sine grædende knæer kryber til Canossa, direkte indrømmer: -Jeg tog fejl", da han indtil for ganske nylig afviste enhver tale tale om naturødelæggelser, for nu nærmest at bede socialdemokraten Svend Auken om kristelig tilgivelse for den behandling, han ved sin magtovertagelse i 2001 udsatte den forhenværende socialdemokratiske miljøministers såkaldte 'imperium' for.
Pinligt berørt
Alligevel følger her et lille udvalg af Informations læseres kommentarer på vores netavis i går til Foghs omvendelse:
"Håber at der er handling bag ordene denne gang. Men glædelig er det, at Fogh Rasmussen indrømmer en af sine største fejl i sin regeringstid. Den samme (selv)kritik kunne høres i lørdags i DR2's Deadline, hvor Connie Hedegaard var inviteret ind i anledningen af sin bog Da klimaet blev hot. Det undrer mig bare, at de begge talte om, at nu skal der arbejdes for fremtiden og ikke tale om fortiden. Når Fogh selv bruger fortiden til at sætte sine handlinger i et bedre lys. F.eks. samarbejdspolitikken under besættelsen i forbindelse med sit krigseventyr i Irak..."
"Grøn vækst?? Det lyder angiveligt som et teknologisk fix. Med min indsigt i Foghs tankebaner betyder det, at Risø genåbnes, samt at der etableres mindst et (atomkraft)anlæg enten i trekantområdet eller omkring Århus." "Ja, det er ligeså overraskende som det er at se en kaktus sætte en smuk blomst, når den er ved at dø af væskemangel."
"Håber vi når det denne gang. Sidst Fogh-regeringen havde store visioner, var da dk skulle være førende it-samfund .... efter at løbet reelt var kørt."
"Lykkes det at fjerne flaskehalse indenfor finans og energi, vil vi blot løbe mod andre grænser. F.eks. mangel på landbrugsjord, vand, råstoffer. Hvor ville det dog være dejligt, om verdens økonomer ville lytte lidt til folk som Herman Daly. Vi bliver før eller senere nødt til at fjerne ordet 'vækst' fra de overordnede målsætninger. "
"Jeg blev næsten pinligt berørt på Foghs vegne, da han som en anden angrende synder bekendte, at han havde taget fejl, da han i 2001 besluttede at skære ned på bevillingerne til miljøet, men nu havde set lyset! Man kunne næsten se i øjnene på Fogh og på hele hans kropssprog, at han godt selv var klar over, hvor utroværdig hans pludselige omvendelse til grøn energi måtte virke på alle tilhørerne. Men lad os se, om der er andet end varm (grøn?) luft i dette kvantespring..." Ja, lad os det. Lad os se, om Fogh fjerner tredoblingen af bevillingen til Bjørn Lomborg på næste års finanslov og planen om et nyt kæmpemæssigt motorvejsanlæg mellem Frederikssund og Ballerup fra regeringens kommende transport- og trafikplan. 
For selv om Fogh (sammen med stort set samtlige toneangivende koryfæhoveder i hele verden) endnu mangler den simple erkendelse af grænser for økonomisk vækst i forbrug af naturmaterien, som Jørgen Stig Nørgårds kronik her i bladet forleden omtalte, så er det dog i sig selv et håb, at Fogh begynder at tale om vækst i bestemte mere eller mindre 'miljøvenlige' investeringer og arbejdsopgaver end blot om vækst i al abstrakt almindelighed, alene overladt til pengemarkedet.
Kunne vi så se frem til finanslove, der talte konkret om naturforbruget i vægt og omfang, økologiske fodaftryk og rygsække, proteinbalancer og præcise CO2-kvoter, affaldsbjerge med videre, i stedet for i pengestørrelser, begyndte det trods alt at ligne noget. Forhåbentlig lidt mere, end Informations læsere på netavisen regner med.

