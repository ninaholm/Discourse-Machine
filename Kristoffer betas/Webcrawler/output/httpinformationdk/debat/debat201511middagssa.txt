Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter, der sikrer dig opmærksomhed ved middagsbordet


 EU-afstemningen
Venstres top med Statsminister Lars Løkke-Rasmussen i spidsen uddelte foldere på Nørreport, da kampagnen for et ja ved afstemningen den 3. december blev skudt i gang. Lars Løkke deltog ifølge medierne selv, fordi han var træt af »nej-sidens løgne«.
Det røde synspunkt: EU er et liberalistisk projekt, der gør det billigt at fragte varer på tværs af unionen og forbudt at tage hensyn til miljøet eller arbejderne i lande med en bare nogenlunde acceptabel mindsteløn. Stem nej!
Det blå synspunkt: EU er et kommunistisk sammenrend, der tvinger alle mulige regler og direktiver ned over vores stakkels, udpinte erhvervsliv og lader hånt om vores tusind-årige danske historie til fordel for et eller andet sovjetinspireret kommissærvælde. Stem nej!
Bomben: Det er også trættende med alle de løgne, Lars. Tag et hvil ovre på DGI-byens hotel sammen med ’fru Jensen’.
Syriske flygtninge

Syriske flygtninge, der var blevet placeret i værelser på Bornholm, savnede deres pårørende i Sverige, hvilket fik DF’s Peter Skaarup til at efterlyse »taknemmelighed og ydmyghed« hos flygtningene.
Det røde synspunkt: Nu har Dansk Folkeparti i det meste af et årti brokket sig over, hvor svært det er at bo i Udkantsdanmark, men når en syrer påpeger det samme, mangler han »ydmyghed«!? Og i øvrigt er det da os, der skal være taknemmelige for, at de bragt humus og falafel til landet.
Det blå synspunkt:Man skal aldrig være ydmyg! Og vi skal takke de syriske flygtninge for inspirationen: Vi stuver kontanthjælpsmodtagerne sammen på små værelser, fjernt fra hvor de kender nogen i landet, og hvis de brokker sig, tager vi deres statsborgerskab og sender dem til Syrien.
Bomben: De utaknemmelige skarn skal tænke på, at så tæt bor samtlige danske politikere og meningsdannere hvert år under Folkemødet.
Beskedent CV

Minister for uddannelse og forskning, Esben Lunde Larsen (V), blev afsløret i en for politikere så usædvanlig beskedenhed, idet han på sit officielle CV kun har oplyst at have læst teologi ved Københavns Universitet og dermed udeladt Misjonshøgskolen i Stavanger.
Det røde synspunkt: Hvis man endelig skal have en rabiat, religiøs tosse siddende på en central post i regeringen, kunne han så i det mindste ikke være lidt eksotisk? Og måske endda lidt Manu Sareen-lækker oveni? Så ville det være perfekt.
Det blå synspunkt: Hvad er der galt ved i fuld alvor at mene, at Gud skabte verden på syv dage? Det kunne de dovne ledige da lære noget af! Hvis man ikke er bange for at tage fat og knokle igennem, skal man nok blive til noget. Der er altid verdensskaberjob til dem, der vil skabe.
Bomben: Jeg synes sgu, han er lidt fræk: Sådan en lille, kristen nørd, der helt sikkert aldrig har prøvet en moden kvinde, med en sund appetit på livet.

