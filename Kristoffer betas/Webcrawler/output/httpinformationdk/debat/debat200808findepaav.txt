Finde på noget, der virker



 I dag mødes de så. Den samlede bestand af eksperter i mislykket integration har sat hinanden stævne for sammen med regeringens embedsfolk at finde nye løsninger. Med skam at melde deltager jeg ikke selv. For vi er alle en del af fejltagelserne. Men endnu vigtigere: Vi er alle en del af løsningen. Og hvis tiden nu er kommet til at erkende de fejl, vi har begået herhjemme, så kunne vi må koncentrere os om at finde løsninger, der virker. 
HK vil som et af de fagforbund, der tæller flest nydanskere blandt medlemmerne rigtig gerne være med til at finde løsninger. For vi har ikke råd til at lade være. Hvis vi nu blot var i stand til at få nydanskere til at deltage i arbejdslivet i samme omfang som os andre, ja, så ville vi kunne øge arbejdsstyrken med næsten 50.000 par hænder. 
Det kræver et par nye tiltag. For det første skal vi forlade den skingre tone og for alvor begynde at se nydanskere som et aktiv for det danske samfund. Og for det andet skal vi se at komme op i omdrejninger på uddannelsesområdet. 
Kravene stiger og stiger
I dag ser vi i tusindvis af unge med en anden baggrund end den 'rene etnisk danske', som forlader folkeskolen med så ringe kundskaber, at de ikke er i stand til at gennemføre en ungdomsuddannelse endsige hægte sig fast på et arbejdsmarked, hvor kravene til kompetencer bare stiger og stiger.
Måske vi skulle kaste et blik på nogle af de steder i verden, hvor man har været i stand til at skabe større succes i uddannelsen af indvandrere og deres børn. Nogle steder i USA er man knap så berøringsangste som herhjemme. Her har man ikke problemer med at undervise eksempelvis unge med en spansk baggrund på spansk. Det er med til at forbedre deres indlæring. Og de bliver i hvert fald ikke hægtet af undervisningen på grund af deres sprog eller kulturelle baggrund. 
Det er en måde at gribe undervisningen an på, som skaber gode resultater. Det rigtigt interessante er, at man andre steder i USA underviser mere traditionelt. Og her skaber man akkurat de samme problemer som i Danmark.
Kunne vi herhjemme begynde at bruge nydanskernes sproglige og kulturelle baggrund mere aktivt i undervisningen, kunne vi sikkert også opnå bedre resultater og sikre, at endnu flere unge nydanskere forlader folkeskolen med gode kundskaber. Og at de får mod på at gå videre i uddannelsessystemet. 
Det ville om noget være med til at sikre, at vi også i fremtiden har tilstrækkeligt med hænder på arbejdsmarkedet til at finansiere vores velfærdssamfund.

