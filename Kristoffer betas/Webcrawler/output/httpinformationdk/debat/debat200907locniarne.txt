L.O.C. og Niarn erstatter Bjarne Reuter og Dan Turèll
Mange børn og unges idoler bruger udtryk, der ikke er passende for en 11-årig at synge ... men ikke desto mindre er dette en del af de unges virkelighed, som skolen burde inddrage i undervisningen


 Medierne er en stor og vigtig del af børn og unges hverdag her i starten af det 21. århundrede. Det gennemsnitlige medieforbrug er seks til syv timer dagligt, og dette er med til at give børnene kommunikative, sociale og kulturelle kompetencer - og det er ligeledes med til at give børnene forståelse for interaktive medier samt agere i virtuelle rum. Kompetencer, som er essentielle i et fremtidsperspektiv.
Derfor var det med stor ærgrelse og skuffelse, at vi forleden kunne læse, at en sommerskole i Århus valgte at lukke skolen ned, fordi en 11-årig elev havde udtrykt sit had til Dansk Folkeparti i en raptekst. Det er simpelthen en total falliterklæring, at man i danske skoler ikke formår at arbejde med sprog, som i stigende grad er en nødvendighed. Grænserne for, hvad man lytter til, og hvordan man selv udtrykker sig, er meget diffuse. Og de unges idoler har selv et sprog i deres musik, som for mange virker stødende og grænseoverskridende. Her kan nævnes eksempler som L.O.C., Nik & Jay og Niarn, som bruger udtryk, som ikke er passende for en 11-årig at synge - men ikke desto mindre er dette en del af de unges virkelighed, som skolen skal inddrage i undervisningen.
De skrevne ord
Medierne påvirker eleverne og er med til at danne dem, men hvis de ikke har de rette redskaber til at tolke og assimilere denne påvirkning, kan de få en falsk opfattelse af mediernes budskab. Nyere receptionsforskning dokumenterer nødvendigheden af ikke blot at forholde sig til medierne - men at arbejde skabende med dem. Denne bearbejdning af mediernes påvirkning lægger op til en æstetisk læringsproces.
Skolen hviler på en dannelsestradition, der er knyttet til det trykte og skrevne ord. Vi kan imidlertid ikke være sikre på, at eleverne læser litteratur i deres fritid, men vi kan være helt sikre på, at de ser film og tv.
Tv som almen dannelse
Børn og unge i dag danner altså i høj grad deres billede af kultur, historie, samfund og normer på baggrund af medieformidlede budskaber. Uanset om der er tale om fiktion eller fakta, vil denne formidling få betydning for deres almene dannelse. Dannelse som begreb er en løbende proces for den enkelte i livets skole og spænder bredere end undervisning og uddannelse. Den skal ses som en afgørende drivkraft i læring og dermed som en nødvendig didaktisk refleksion i lærernes planlægning.
Uddannelsessystemet tager i for ringe grad højde for, at det er i fritidskulturen, de mediekulturelle kompetencer udvikles hos børnene. Det er i fritiden, der leges og eksperimenteres med medierne, og derfor opstår begrebet 'mediernes parallelle skole'. Den er et udtryk for, at de mediekulturelle kompetencer kun stimuleres i fritiden, og derfor ligger mediekulturen og skriftkulturen milevidt fra hinanden i skolens dannelsesforståelse. Men disse to kulturer påvirker hinanden gensidigt i barnets socialisations- og dannelsesproces. > > > > > >
Ude af proportioner
Det er skolens opgave at opdrage eleverne til at kunne navigere i den samfundsmæssige virkelighed, hvoraf medielandskabet er en væsentlig del, samt inddrage elevernes fritidskultur i den almindelige undervisning og give dem mulighed for at reflektere over og tage kritisk stilling til de medier, der optager dem. Skolen skal endvidere give dem mulighed for at blive bevidste om deres kompetencer på det medieaktuelle felt og give dem lyst til at vide mere.
Derfor er lukningen af sommerskolen i Århus, på grund af en 11-årig drengs raptekst, stærkt overdrevet og helt ude af proportioner. Skolen og de pågældende lærere burde i stedet bruge rapteksten som udgangspunkt til en debat om lyrik og sprog og måske også en generel samfundsdebat for på den måde at bruge teksten konstruktivt og ikke negativt.
Som lærere er det os uforstående, at en sådan lukning kan finde sted i dagens Danmark, og at man ikke er bedre rustet som lærer og som institution.
I vores virke ser vi næsten dagligt eksempler som dette og har gode erfaringer med netop at tage udgangspunkt i elevernes tekster, og vi benytter disse til analyser og lignende i undervisningen. >
Eleven er altså langt under den kriminelle lavalder og ved måske knap, hvor farligt det kan være at sprede had.
Det bør lærerne til gengæld vide, men de har måske i virkeligheden trængt til en sommerferie i stedet for at lukke en skole ned pga. en raptekst?

Kashif Ahmad og Asif Ahmad arbejder begge som lærere

