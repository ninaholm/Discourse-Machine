Den bilfri hovedstad

Hvorfor er det kun Nørrebrogade (billedet), der skal være bilfri? Gør hele byen fri for biler, støj og forurening.


 Jeg elsker København, men jeg elsker ikke helvedet af biler, motorcykler osv., der larmende forpester luften. Hvorfor ikke forbyde bilerne over hele byen? 
De bilfri dage er et fantastisk initiativ, som jeg har svært ved at forstå ikke gøres til en permanent ordning. Argumenterne imod fremføres især af forretningsdrivende, der naturligvis frygter at miste deres kundegrundlag; men deres grunde er bare ikke gode nok. Hvordan kan den eventuelle lukning af et par ubetydelige butikker vægtes højere end en by med plads, lys og ren luft til dens indbyggere? 
I visse tilfælde ville manglen på biler endda betyde forskellen mellem liv og død. Forleden passerede jeg endnu et hav af lys, blomster og kort på et udsat gadehjørne. Tænk hvis disse meningsløse trafikuheld helt kunne undgås. At proportionerne mellem butiks- og menneskedød sidestilles er i mine øjne vanvid.
Uholdbar lappeløsning
Forsøgsperioden med delvis afspærring af Nørrebrogade er et vigtigt skridt på vejen, men hvorfor skal borgere i andre bydele snydes? Hvad med Vesterbrogade, Østerbrogade og Amagerbrogade? Her skal det understreges, at det er essentielt, at trafikken ikke bare henlægges til de små sidefærdselsårer, der ofte er dårlige rustet til at klare presset end de større hovedgader. Det er en uholdbar lappeløsning. Det såkaldte problem kunne let og elegant løses ved at forbyde biler overalt i København. Helt konkret med en grænse omkring brokvarterene.
Såfremt byen blev afspærret for biler, ville det give folk incitament til at cykle mere, hvilket et nyere forslag for Radikale baseres på. Målsætningen er, at cyklismen skal vokse med 50 procent over de næste 10 år. En fantasi der ville gavne såvel den generelle folkesundhed som miljøet.
Ville det ikke være genialt både at spare penge på sundhedsområdet, hvor færre overvægtige patienter ville betyde et fald i antallet af livsstilssygdomme og endvidere være foregangsland i bekæmpelsen af CO2-udslippet?
Jeg er udmærket godt klar over, at det ville være en omfattende ordning at implementere. Det ville kræve opførelsen af store parkeringshuse i udkanten af byen samt langs jernbanenettet. Derudover ville et finmasket net af kollektiv transport i hele den bilfri zone være nødvendigt for at fastholde byens dynamiske puls. 
Den opmærksomhed, som København ville vække verden over, og den brandværdi det ville medføre, ville langt overstige de negative konsekvenser.

