Uskarp, asocial, intolerant...



 Han er ligeglad med, at ’kartoffelrække-socialisterne’ hvisker grimme ord om ham. Således skriver SF’s forhenværede næstformand Mattias Tesfaye i Politiken med en patos, som om han er oppe imod en sand overmagt. Han leverer et opgør med den gamle venstrefløj, som sælger politik til de forkerte: »De dyrker modtagerne af overførselsindkomst som kernen i det politiske projekt.«
Den dårlige venstrefløj foragter den arbejdende middelklasses opfattelse af virkeligheden, mens den venstrefløj, som Tesfaye anbefaler, sælger politik til andre kunder i den politiske butik: »Derfor skal alle strategier i centrum-venstre tage sit udgangspunkt i at sikre opbakning i den arbejdende middelklasse.«
Det er bedst for de svage, at de stærke i den arbejdende middelklasse vil blive ved med at betale skat til velfærdsstatens institutioner. Borgerne er forbrugere, som med gode tilbud skal holdes i butikken. Og velfærdsstaten skal være den myndige servicecoach, som giver en tyver i lommen og et klap på skulderen til dem, der gør os den tjeneste at gå på arbejde hver dag og betale skat af deres indtægt.
Ikke et ord om finanspagten, workfare, bankunion, finanskapitalisme og radikal afdemokratisering af økonomien: Den største trussel mod venstrefløjens magt skulle være den gamle kartoffelrækkesocialisme...
Tesfaye skriver imod den eneste modstander, som den socialdemokratiske regering har besejret, og for den politik, som allerede dominerer. Heltene i hans fortælling er da også finansministeren, beskæftigelsesministeren og undervisningsministeren.
Det morsomme er så, at socialdemokraterne ikke kan se, det er en hyldest til deres eget politisk projekt. Et socialdemokratisk folketingsmedlem kritiserer straks den tekst, der forsvarer den politik, de selv står i spidsen for. Når en socialdemokrat ser regeringens ideologi på skrift, kalder han den: »uskarp, asocial og intolerant«

