Tag tyren ved hornene, S-SF!

Hvordan S og SF vil finansiere forbedringerne på uddannelsesområdet og med hvor meget, lader de hænge i luften. Spørgsmålet er, om vi kan vente med svarene til de to partier på et tidspunkt, måske, kommer i regering? Nej, mener Stina Vrang Elias.


 S og SF's netop offentliggjorte finanslovsforslag rummer på uddannelsesområdet gode forslag, som DEA, tænketanken for uddannelse, innovation og forskning, mener, bør få konsekvenser ved de kommende globaliseringsforhandlinger.
S og SF vil løfte de videregående uddannelser gennem mere holdundervisning med færre studerende pr. hold. Samtidig vil S-SF sikre flere uddannelsespladser på universiteterne, så færre unge i fremtiden oplever at stå i samme situation som i år, hvor 8.000 unge måtte se drømmen om et universitetsstudie briste.
Med voksende ungdomsårgange vil Danmark i perioden 2009 til 2017 opleve en stigning i antallet af unge mellem 19 og 24 år på 75.000 eller ca. 25 procent. Derfor er der alvorligt brug for ikke bare flere studiepladser men også mere kvalitet i uddannelserne.
Saltvandsindsprøjtning
Sidste år offentliggjorde konsulentfirmaet McKinsey en rapport, der dokumenterede en voldsom underfinansiering af alle universitetsuddannelser, og selv om de såkaldte 'tørre' fag i 2009 fik en økonomisk håndsrækning, er det et faktum, at alle danske universitetsuddannelser - fra humaniora og samfundsvidenskab til sundheds- og naturvidenskab - er økonomisk bagud på point i forhold til konkurrerende lande. Et forhold som også regeringens Vækstforum i denne uge sætter fokus på. Dårligere uddannelsesvilkår på universiteterne går ud over danske studerende. Det går ud over erhvervslivet, og det går ud over dansk forskning, der via universiteternes basismidler må betale dele af mankoen for de underfinansierede uddannelser.
Hvordan S og SF vil finansiere forbedringen og med hvor meget, lader de dog hænge i luften. Spørgsmålet er, om vi kan vente med svarene til de to partier på et tidspunkt, måske, kommer i regering?
Nej, mener DEA. Derfor opfordrer vi Socialdemokraterne til, allerede ved efterårets globaliseringsforhandlinger, at tage tyren ved hornene og arbejde for, at en stor del af globaliseringsmidlerne går til en forhøjelse af samtlige uddannelsestaxametre for universiteterne. Forslaget vil givetvis virke provokerende på den del af forskningsverdenen, der hændervridende sidder og venter på fordelingen af næste års globaliseringsmidler. Men DEA mener, at det er på tide at anerkende, at det er universitetsuddannelsernes tur til en markant økonomisk saltvandsindsprøjtning. Desuden. At lade globaliseringsmidlerne være trædesten for en forøgelse af universiteternes uddannelsestaxametre vil ikke bare være i pagt med S og SF's finanslovsforslag, men også med kerneformålet for globaliseringspuljen - at forøge Danmarks konkurrenceevne og vækst gennem investering i  viden, uddannelse og innovation.
Stina Vrang Elias er adm. direktør i tænketanken DEA

