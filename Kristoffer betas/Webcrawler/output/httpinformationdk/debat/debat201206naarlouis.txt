Når Louise fra Skælskør skal være au pair i Kina, får indvandringspiben en anden lyd
Hvad sker der med USA, når blonde Britney ender som au pair hos familien Xu, og Jack skal være havemand hos Hr. Chang? 


 Den amerikanske drøm handler, som bekendt om, at alle skal have mulighed for at stige op ad den økonomiske rangstige. Dette løfte om social mobilitet fik gennem en menneskealder millioner af mennesker til at forlade de gustne, europæiske klassesamfund, hvor enhver kendte sin plads og forventedes at blive der. De udvandrede til mulighedernes land. USA tilbød muligheden for et luksusliv, der i 1950’erne og 60’erne var ukendt for Europas arbejdere: store biler, de nyeste tv-apparater, swimmingpools og huse, der skinnede som paladser. Folket var imponeret, men kulturparnasset rynkede på næsen, og så Amerika som vulgaritetens højborg. ’Amerikanisering’ var en evigt brugt, nedsættende term, da overtegnede gik i gymnasiet i 1980’erne uanset om det var politik, underholdning eller kunst, min marxistiske dansklærer talte om.
Sandheden er, at dem, der er herrer i åndernes rige ofte har deres på det tørre og mageligt kan foragte de mindrebemidledes drømme om et bedre liv. ’Rigdom og materielle goder kan ikke gøre dig lykkelig’, lyder det. Nej, penge er ikke alt, bare man har nok af dem.
Hvorom alting er: i USA var immigranterne i århundreder det næringsstof, som supermagten voksede sig stærk af. Indtil det hele vendte i 1980’erne og 90’erne, hvor millioner af spansktalende latinamerikanere ankom fra især Mexico, men også resten af Syd- og Centralamerika. Latinogruppen er den hastigst voksende etniske gruppe i USA, og spansk konkurrerer med engelsk om at være det mest talte sprog i flere stater.
Flertallet af latinoer befinder sig på bunden af samfundet. Og dermed minder de om noget, vi kender: En indvandrergruppe, der sidder fast i dårligt betalte landbrugsjob uden for byerne eller i de urbane områder, hvor de er havemænd, rengøringspersonale, børnepassere eller personale i butikskæder, der tilbyder dårlig mad og billige forbrugsgoder. Indvandrere som ofre, det er synd for. Eller som en latent trussel mod vor kultur. I lyset af høje arbejdsløshedstal og økonomisk krise har amerikanerne derfor i et stykke tid – som i Danmark – forlangt stramninger og udvisninger. Drømmene om, hvordan man kan bygge elektriske hegn mellem USA og Mexico, er vokset.
Men nu er der sket noget interessant. I år overhalede antallet af nytilkomne immigranter fra Asien for første gang indvandringen fra Latinamerika til USA. Og her er ikke tale om fattige landarbejdere. Amerikanerne oplever til deres enorme forbløffelse – eller gru – hvordan disse ’indvandrere’ giver gammelamerikanerne baghjul. Medierne rapporterer med skrækblandet fryd, at unge asiater systematisk støvsuger legatpuljerne og vinder priser for at være de bedste studerende – især inden for naturvidenskab, medicin og musik. Så det var naturligvis ikke tilfældigt, at den hysteriske tigermor Amy Chuas bestseller om, hvordan man opdrager børn til triumfer, fik så kolossal en medieomtale i USA sidste år. Angsten for at blive overhalet af (især) Kina har solidt tag i den amerikanske folkesjæl, og det er ikke kun et spørgsmål om, hvorvidt Kina kan skubbe USA væk fra piedestalen som klodens rigeste og mest magtfulde land. Amerikanerne frygter også truslen indefra. De frygter den dag, hvor de dårligst stillede (hvide) amerikanske, unge piger kan indtage rollen som au pairer for den nye velstillede kinesisk-amerikanske overklasse. Eller når Jack skal feje blade sammen for familien Chang.
Der er dem, der vil mene, at det kun er sundt med en dosis frygt i det ellers så selvsikre USA. At lidt ydmyghed kan være på sin plads, og hvis frygten for at fejle kan få en generation af overvægtige amerikanske unge væk fra Facebook, mobiltelefoner og PlayStation, er det måske kun en fordel? Også for USA.
Måske. Lad os vente at se, hvad der sker, når konkurrencen for alvor ankommer til Europa og lille Danmark. Der er i sig selv intet i vejen for, at X Factor-ramte 18-årige Louise fra Skælskør bliver babysitter for familien Xu’s lille to år gamle geni i Shanghai, vel?
Annegrethe Rasmussen er udenrigskorrespondent og blogger på USAnu.dk

