Atomkraft er blevet miljørigtigt
Selv om miljøbevægelsen har ret på de fleste områder, præges vores syn på atomkraft af skræmmebilleder


 Det er knusende at være tvunget til at indrømme det, navnlig under klimaforhandlingerne i Durban. Men i år har miljøbevægelsen, som jeg tilhører, gjort mere skade på klodens økosystemer, end fornægterne af klimaforandringer nogensinde har formået.
Efter Tyskland har begrænset sit atomprogram, vil landet nu udlede yderligere 300 ton kulstof indtil 2020. Det svarer næsten til alle de europæiske besparelser som følge af direktivet om energieffektivitet. Og andre lande er på samme spor.
Deres beslutninger er resultatet af en næsten middelalderlig forvanskning af videnskabens resultater og teknologiens muligheder. For selv om miljøbevægelsen har ret på de fleste områder, er vores syn på atomkraft blevet formet af et skræmmebillede.
Obskurt vrøvl
For to uger siden undersøgte The Guardian lægen Chris Busbys arbejde. Vi fandt ud af, at han i Japan har markedsført piller mod bestråling, som forskerne har betegnet som ubrugelige og uden videnskabeligt grundlag. Vi kunne også afsløre, at folk blev opfordret til at sende donationer, som angiveligt skulle gå til børn i Fukushima, til Busbys virksomhedskonto i Aberystwyth.
Samtidig viste det sig, at de hans påstande om højere forekomster af leukæmi i det nordlige Wales var behæftet med chokerende statistiske fejl. Alligevel var Busby indtil offentliggørelsen af vores afsløringer rådgiver for Green Party.
I sidste uge gentog atomkraftmodstanderen Helen Caldicott i New York Times, at »en million mennesker døde som følge af Tjernobyl-katastrofen«, hvilket allerede er blevet grundigt dementeret. Den ’forskning’, der ligger til grund for det tal, medregner en lang række dødsårsager, der ikke har nogen kendt forbindelse til stråling — så som skrumpelever. Kunne skrumpelever mon tænkes at have andre årsager i Østeuropa?
Da jeg bad Caldicott om at fremlægge videnskabelig dokumentation for sine påstande, var hun ikke i stand til at gøre det. Det har dog ikke forhindret hende i at gentage dem, og det har heller ikke forhindret Green Party i at sprede dem.
Modstandere af atomkraft har genereret lige så meget vrøvl som kreationister, medicinmodstandere, homøopater og fornægtere af klimaforandringer. I alle disse tilfælde er den videnskabelige udvikling blevet sat i bakgear. Folk er begyndt med konklusionerne og har herefter febrilsk ledt efter beviser, der kunne understøtte dem. Når man har begået en stor fejl, er det fristende at søge efter stadig mere desperate undskyldninger i stedet for at indrømme ens handlingers forfærdelige konsekvenser.
Genbrugt atomaffald
I Storbritannien har vi imidlertid mulighed for at gøre skaden god igen. Den teknologi, jeg nu vil beskrive, opfylder alle krav om reduktion og genbrug.
Lad mig begynde med konteksten. Ligesom andre lande, der lider under den tidlige atomkraftindustris idiotiske kortsynethed, står Storbritannien med en stor regning for opbevaring og bortskaffelse af radioaktivt affald. Det samme gælder for affaldet fra produktionen af atomvåben. Men er det affald, eller kunne man anskue det på en anden måde?
I bogen Prescription for The Planet forklarer miljøforkæmperen Tom Blees, hvorfor de såkaldte ’Integral Fast Reactors’ (IFR) har et bemærkelsesværdigt potentiale. Der er tale om atomkraftværker, som kører på affald fra gamle anlæg.
Konventionel atomkraft udnytter kun 0,6 pct. af den energi, der er indeholdt i uran. IFR kan udnytte næsten hele den resterende energi. Der er allerede nok nukleart affald på planeten til at kunne opfylde hele verdens energibehov i flere hundrede år, næsten helt uden udledning af kulstof.
IFR-anlæg skal kun tilføres fissilt materiale én gang. Fra da af bliver de ved med at genanvende det og udvinde stadig mere energi, indtil der blot er en lille brøkdel af affaldet tilbage. De er farligere på kort sigt, men meget nemmere at håndtere på langt sigt. Når det varme affaldet er brugt op, kan IFR-anlæggene tilføres brugt uran (U-238), som verden har store mængder af på lager.
Det genbrugte materiale skal aldrig forlade anlægget: Det forbliver i et lukket og fjernbetjent genbrugsanlæg. Enhver, der forsøger at fjerne det, vil hurtigt dø.
Ved at sikre, at de fissile produkter er ubrugelige, reducerer IFR-anlæg risikoen for spredning af nukleare våben. Trykket på anlæggene er kun lidt højere end i atmosfæren, så de kan ikke springe i luften. Og de kan kun nedsmelte ved at bryde fysikkens love. Hvis brændstoffet begynder at overophede, stopper udvidelsen af selve spaltningsprocessen. Hvis et IFR-anlæg mister strømforsyningen, som det skete i Fukushima, holder det op med at virke, helt uden menneskelig indblanding. Eftersom de kører på affald og har færre pumper og ventiler end konventionelle anlæg, vil de sandsynligvis også være en del billigere.
Miljøbevægelsens valg
At der er stor tiltro til værkerne viser et tilbud, som energiselskabet GE Hitachis stillede til den britiske regering i sidste uge. Selskabet tilbød, at det på fem år kan bygge en hurtig reaktor, som kan bruge plutoniumaffaldet fra atomkraftværket i Sellafield. Og hvis det ikke virker, skal Storbritannien ikke betale.
En hurtig reaktor har kørt i Rusland i 30 år, og lignende anlæg er nu ved at blive bygget i Kina og Indien.
GE Hitachis PRISM-reaktor bruger den samme teknologi som IFR-anlæg, men det nuværende forslag omfatter ikke genbrugsanlægget. Det burde det.
Hvis regeringen ikke accepterer GE Hitachis tilbud, skal affaldet håndteres med en teknik, der producerer mere plutoniumaffald, end vi har i forvejen og blot øger den samlede energihøst fra 0,6 til 0,8 pct.
Så vi miljøforkæmpere har et valg. Beslutningen bliver truffet nu, og vi bør beslutte, hvor vi står. Jeg foreslår det radikale skridt, at vi lader os vejlede af videnskaben i stedet for af overtro.
 
© Guardian & Information 2011.
Oversat af Mads Frese

