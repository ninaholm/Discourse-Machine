Udviklingsbistand: Har vi en medmenneskelig bundlinje?
Hvis udviklingsbistanden skal gøre en forskel og skabe en verden, hvor færre lever på kanten, må vi  spørge os selv, om vi er ambitiøse nok på det medmenneskelige plan?


 I en globaliseret verden er debatten om udviklingsbistanden central. Men det er afgørende at stille de rigtige spørgsmål. Hånden på hjertet: trods MDG-mål og massive økonomiske transaktioner så er den økonomiske ulighed ifølge FN's Human Development Report 2010 stigende. Det er oplagt at spørge: hvordan står det til med udviklingsbistandens egen udvikling? Er der mon noget, vi bør gøre anderledes?
Verdensbankøkonomen William Easterly retter i bogen The White Man's Burden en sønderlemmende kritik mod udviklingsbistanden, som fortsat er styret af planøkonomisk tænkning. Med rigide planlægningsredskaber og næsten ingeniøragtige tilgange søger vi at tackle den globale fattigdom. Vi er eksperter i avancerede modeller, der fortæller, hvordan verden og livet burde være  ikke hvordan livet er! Til trods for at social udvikling jo handler om mennesker.
Nok har problemerne en global karakter, men løsningerne skal findes lokalt. Vi må søge at sætte os i målgruppens sted, og det er vanskeligt, for der er verdner til forskel  både kulturelt, uddannelsesmæssigt og materielt. I udviklingsbistanden opfattes verden da også som opdelt og adskilt: os og dem, nord og syd, rig og fattig osv. Hvis vi skal tage Easterlys kritik alvorligt, bliver vi nødt til at stille nye spørgsmål: hvis nu verden i stedet betragtes som en integreret helhed, i en vedvarende bevægelse, og som en strøm af begivenheder, der gensidigt påvirker hinanden, hvordan ville udviklingsbistanden så se ud?
Relationer
Systemer og procedurer er afgørende for organiseringen af bistandsindsatsen. Men hvis vi ønsker at generere grundlæggende forandringer, kræver det engagement samt evne til at skabe kontakt med mennesker i syd for at forstå deres sociale vilkår og aspirationer.
Vi må fokusere på at udvikle et præcist sprog for det relationelle og sætte udviklingen af de interpersonelle færdigheder i centrum. Som bistandsprofessionelle er vi aldrig neutrale observatører, og netop vores evne til at investere i relationen er helt afgørende for bistandsindsatsens kvalitet og resultater.
Den rettighedsbaserede tilgang til udvikling har de sidste 10 år været central. Her stilles skarpt på den juridisk  og jo, noget teknisk - definerede relation mellem den ansvarlige instans og rettighedshaveren. Den tilgang har mange muligheder, men også faldgrubber. Vi forstod aldrig rigtig, hvorfor mennesker i syd altid tilføjede 'pligter', når vi ville tale om 'rettigheder'. For vi har i vores implementering været blændet af et fokus på systemerne og procedurerne. Vi har ofte ikke evnet at rumme det relationelle, som det at tilføje 'pligter' til 'rettigheder' jo er et udtryk for. For i en relation kan man ikke kun gøre krav på - man må også bidrage. Når oplevelsen af 'vi' mangler, ender man nemt med at betragte sine egne interesser som adskilt fra andres. Og man forfalder til at sørge bedre for sig selv end sine omgivelser.
Partnerskabspotentiale
Men hvad skal der til for at sætte det relationelle i centrum? Langt de fleste danske ngo'er gennemfører projekter i samarbejde med lokale partnerorganisationer. Men vi ser ikke partnerskabets potentiale, idet det forstås som et redskab i projekt- implementeringen og derfor ses inden for rammerne af projektet  og ikke omvendt, altså at projektet er et blandt mange resultater af partnerskabet. I det lys er der sjældent tale om et autentisk 'vi', som afspejler gensidighed og tro på, at den anden kan bidrage med noget brugbart nyt og anderledes. Et sådant 'vi' skabes kun i relationen. Og et sådant 'vi' er forudsætningen for, at visionen om en mere retfærdig verden kan realiseres!
Hvis udviklingsbistanden virkelig skal gøre en forskel og skabe en verden, hvor færre lever et liv på kanten, så må vi åbent spørge os selv, om vi er ambitiøse nok på det medmenneskelige plan? Har vi en medmenneskelig bundlinje?
Det er først muligt at tale autentisk om udvikling, når vi på hovedkontorerne i nord erkender, at vi selv er en del af processen  når 'vi' ikke længere blot er en abstrakt vision, men en reel og gensidig relation, som bistandsindsatsen er forankret i. Vi må undersøge, om det er muligt at arbejde ikke bare med en økonomisk, men også med en medmenneskelig og relationel bundlinje, der også omfatter kvaliteten i relationen.
Hvis verden faktisk er en integreret helhed i en vedvarende bevægelse, hvor strømmen af begivenheder gensidigt påvirker hinanden, er vi så ikke nødt til at sætte mennesket og relationerne i centrum?
Lene Steffen og Marianne Bo Paludan arbejder for Red Barnet Danmark




