Hård tone i debatten om en skattereform
Der bliver ikke lagt fingre imellem under Folketingets lange førstebehandling af skattereformen.


 Knivene er hvæssede under Folketingets førstebehandling af den skattereform, som regeringspartierne i sommer indgik med Venstre og De Konservative.
Enhedslisten kritiserer aftalen for at øge uligheden i samfundet, mens Dansk Folkeparti kritiserer især Venstre for at have "sjusket" under forhandlingerne med regeringen.
Og der gik ikke lang tid i debatten, før tonen blev personlig.
Enhedslisten gik straks i flæsket på De Radikales skatteordfører, Nadeem Farooq, der i sommer sagde, at regeringens skattereform har til formål at trykke danskernes lønninger.
- Nu ved jeg jo, at Enhedslistens forstand på økonomi er lige så forbigående som den danske sommer, lød reaktionen fra Farooq, der nu ikke længere mener, at formålet med reformen er at trykke lønnen. Blot må lønnen ikke stige for meget, fastslog han.
Enhedslistens politiske ordfører, Johanne Schmidt-Nielsen, sagde i timerne efter skattereformens fødsel, at regeringen "pisser på vælgerne".
Under dagens debat omtalte Enhedslisten imidlertid ikke regeringens vandladning, selvom partiet gang på gang spurgte til, hvorfor regeringen i sidste øjeblik valgte at indgå aftale med den borgerlige opposition i stedet for det parlamentariske grundlag.
- Venstre og De Konservative tilsluttede sig regeringens skattereform med ganske få ændringer, sagde Socialdemokraternes skatteordfører, Thomas Jensen, de gange han blev spurgt.
Og meget apropos beskyldte både Dansk Folkeparti og Liberal Alliance det store oppositionsparti Venstre for at have solgt ud på vælger-alteret.
Det skete med slet skjulte beskyldninger om, at Venstres leder, Lars Løkke Rasmussen, kom krybende tilbage fra Rio på sine grædende knæ, hvor han havde malet sig op i et hjørne i skatteforhandlingerne.
Venstre har siden offentligt undsagt to elementer i skattereformen. Og mandag gik Venstre så en cru op og understregede, at partiet ikke holder af et eneste finansieringsforslag i reformen.
Partiets skatteordfører, Torsten Schack Pedersen, sagde under debatten, at partiet stemmer "tjah" til reformen.
