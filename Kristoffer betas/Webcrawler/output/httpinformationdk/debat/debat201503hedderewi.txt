Hedder ’Der ewige Jude’ Mohammed?
Det er os, der har serveretten, når det gælder om at ændre fortællingen om muslimerne, vores landsmænd. Alligevel kræver vi hele tiden, at de tager afstand fra ISIS og alle mulige andre forskruede ting, vi har fundet i deres kultur


 Jeg bliver nødt til at bede om en forklaring. Jeg forstår det simpelthen ikke. Jeg er på rejse og har fulgt begivenhederne i Danmark på afstand. Jeg ved godt, at jeg sidder meget langt væk lige nu, men jeg er ærlig talt lidt rystet over, hvor svært det er for mig at sætte mig ind i proportionerne af det, der sker i mit fædreland.
En knald i låget ung hashpsykose har leget breaking news og har skudt vildt omkring sig og har på ulyksalig vis slået to ihjel. Men det sker jo desværre engang i mellem. Men pludselig er hele landet på den anden ende: »Angreb på det jødiske samfund«, »Vi skal stå sammen og værne om ytringsfriheden«, »En kopi af det, der skete i Frankrig«, »Et politisk motiveret terrorangreb«, lyder overskrifterne.
Hjælp mig til at forstå, hvordan en knaldperle af en forstyrret ung mand solo kan starte alt det skidt, der vælter ud af medierne lige nu og nærmest lammer Facebook med erklæringer og tilslutninger?
Hvordan kan en lille skaldet knægt sætte et helt land i alarmberedskab? Hvad sker der, hvis tre eller hele fire knægte angriber? Skal vi så påkalde os NATO’s musketéred og bede Pentagon om luftstøtte?
Jeg ved godt, at man fuldt berettiget kan kalde det terror. Uskyldige dør osv., det har vi lært igennem medierne siden 11. september 2001.
Men der er noget, som stadig klinger hult. Hvad ved vi egentlig om denne lille drengs motiver? Kunne det tænkes, at han bare råbte om hjælp og ikke i første omgang ønskede at lave et religiøst/politisk statement?
Prøv at hoppe i ’falkehammen’ og flyv helt derop, hvor lydene forsvinder og kig så ned. Skulle vi genoverveje terrorbegrebets betydning, skulle vi overveje, hvad det er, der foregår på det store paradigmes bane? Har terrorbegrebet mistet sin betydning?
Fra Melchior til Mohammed
Det skræmmer mig, at vi i den vestlige verden er på vej mod noget, der minder om 1930’ernes Tyskland. I dag hedder Der ewige Jude ikke Melchior, men Mohammed.
Det kommer selvfølgelig til at forløbe anderledes – hvis det ikke gjorde det, ville historien ikke gentage sig selv – men fra fugleperspektiv ser det ud til, at det kun går en vej, synes jeg. Der er godt nok masser af præmisser, som er vendt på hovedet i forhold til dengang, hvor Holocaust var i støbeskeen, så vi kan let afvise, at det er tilfældet.
Men en ting står klart: Vi er lammet af islamofobi, og de politisk vedtagede terrorpakker stryger lige igennem. Men hvem er det egentlig, der er berettiget til at være bange? Hvordan er det at være muslim i vores del af verden?
Prøv at tænde for CNN eller FOX News en dag og tæl, hvor mange gange der bliver sagt »terrorist«, »religious extremists«, »muslim« osv., i samme åndedrag som sætningen: »Dem, der angriber os«.
Prøv at kigge på humanisterne fra Charlie Hebdos tegninger og sæt dem over for tegningerne fra Nazityskland, der viste Der ewige Jude og se, hvad der er værst.
Det er jo os, der bomber
Der er efterhånden så mange områder, hvor vi som vestligt humanistisk samfund har retfærdiggjort os selv over for den arabiske verden og islam, at det ville være for omfattende at komme ind på her. Men den store fortælling, vi har været med til at skabe om ’ondskabens ideologi’ – islam – kører for fuld udblæsning i alle vestlige medier, og hadet vokser og vokser.
Det er os, der bomber i Mellemøsten, det er os, der definerer islam i vores mediers optik (ved hjælp af tegninger bl.a.), og det er også os, der har serveretten til at ændre fortællingen om muslimerne, vore medmennesker og landsmænd. Alligevel kræver vi hele tiden, at de tager afstand fra Islamisk Stat og alle mulige andre forskruede ting, vi har fundet i deres kultur.
Jeg har brug for, at nogen forklarer mig, hvordan de mennesker, som jeg hidtil har anset for fornuftige og dannede mennesker, er faldet med ned i denne store malstrøm, hvis midte endnu er ukendt.
Jeg tror (og frygter), at vi først vil se vores egne fejltagelser i øjnene om mange mange år. Sådan er det gået så mange gange før op gennem historien. Desværre.
Kristian Thorup er studerende

