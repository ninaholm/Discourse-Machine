Hvem bliver den næste præsident i Iran?
Præsidentvalget i Iran 2009 handler om at forhindre Ahmadinejad i at opnå endnu en valg-periode. Tre grunde til, at Mir-Hossein Musavi har en stor chance for at blive den næste præsident
Mir-Hossein Mousavi er en sandsynlig ny iransk poræsident - og et bedre valg til posten end Ahmadinejad, ifølge dagens kronikør.


 I dag kan ca. 48 millioner iranske vælgere stemme ved præsidentvalget. Præsidentvalget er ikke et frit valg, i det hele taget er Iran ikke et demokratisk land, som vi kender det i Vesten. De udemokratiske og magtfulde religiøse organer som åndelig leder (Valiyeh Faqih) i skikkelse af Ayatollah Khamenei samt Vogternes råd med dets 12 medlemmer, der direkte eller indirekte er blevet udpeget af Khamenei selv, forhindrer et frit præsidentvalg. På trods af dette ufrie præsidentvalg er det afgørende for iranernes fremtid, hvem af de fire kandidater, der bliver den næste iranske præsident. 
I Iran kan alle statsborgere over 18 år henvende sig til Indenrigsministeriet og ansøge om at blive kandidat til præsidentembedet. Det eneste, der kræves, er at udfylde en formular og at vedlægge et antal kopier af ens navneattest samt foto. Flere hundrede statsborgere, herunder unge helt ned til 19 år, har henvendt sig til ministeriet og søgt om at stille op som præsidentkandidat. Imidlertid skal de først vurderes af Vogternes Råd, der fungerer som bedømmelseskomite og skal afgøre, hvem der er kvalificeret, og hvem der ikke er. Folk, som har kritiseret Khamenei; alle dem, der har de 'forkerte' politiske holdninger samt alle kvinder er blevet diskvalificeret. De fire mænd, der er blevet godkendt, er den nuværende præsident Mahmoud Ahmadinejad og hans tre modkandidater Mohsen Rezai, Mir-Hossein Musavi og Mehdi Karrubi. 
Kandidaterne
Mohsen Rezai (født i 1954) er finansminister i Ahmadinejads regering, men han er kritisk over for den økonomiske politik, der er blevet ført i de sidste fire år. Rezai har en Ph.d-grad i økonomi og tilhører til den konservative fløj i den islamiske republik. Mohsen Rezai var tidligere chef for de para-militære revolutionsgardister Pasdaran. I 1997 forlod han militæret og involverede sig i politik, blandt andet var han medlem af et magtfuldt politisk organ kaldet Fremskyndelsesrådet eller The Expediency Discernment Council of the System, der har til opgave at løse konflikter mellem det iranske parlament og Vogternes Råd. 
Mir-Hossein Mousavi (født i 1941) er uddannet arkitekt, kunstmaler og leder af det iranske kunstakademi. Musavi er også medlem af Fremskyndelsesrådet. Han har i de sidste 30 år været en del af det islamiske politiske system, bl.a. som premierminister 1981-1989, mens Iran var i krig med Irak. Men siden 1989 har han haft mindre betydningsfulde poster og heller ikke været i medierne. Reformisten Mohammad Khatami, der var præsident fra 1996 til 2005, har trukket sit kandidatur til fordel for Mir-Hossein Musavi, hvilket har gjort ham til en stærk reformistisk kandidat. 
Mehdi Karroubi (født i 1937) er uddannet som religiøs lærd (Mujtihad) og var formand for det iranske parlament fra 1989-1992 og igen i perioden 2000-2004. Selv om han er en af Irans religiøse lærde, er han meget kritisk over for det religiøse organ Vogternes Råd på grund af dets autoritære politiske indflydelse, ikke mindst i forhold til præsident- og parlamentsvalg. Karrubi har mistet alle sine politiske poster siden 2005, da han har været kritisk over for de konservative fløje i den islamiske republik. I et åbent brev, som de iranske medier ikke turde publicere, har han direkte kritiseret Ayatollah Khamenei, den mest magtfulde person i det iranske politiske system. Karrubi betegnes som den mest radikale reformist blandt de tre andre kandidater, som også præsenterer sig selv som mere eller mindre reformistiske.
Der er tre vigtige grunde til at Mir-Hossein Mousavi kan vinde præsidentsvalget: 
Dårlig økonomi
-National økonomiske nedtur efter Ahmadinejad: 
Ahmadinejad er blevet betegnet som den ultra-konservative islamist, der er tæt på Khamenei selv. Men hvis man ser på hans fire år som præsident, er det mere betegnende at kalde ham for populist. Han har været på 50 større rejser rundt omkring i Irans fattige yderområder, hvor ingen andre politikere har sat deres fødder. Her han uddelt checks til de fattige, der er kommet for at se ham, med beløb på 50.000 toman, tilsvarende en dagløn for en faglært arbejder. I løbet af valgkampen har han desuden uddelt gratis kartofler til de fattige. Hans kontroversielle udtalelser om Israel har imidlertid gjort Iran endnu mere politisk og økonomisk isoleret. Dette har skadet forretningsfolk, resulteret i større inflation, mere arbejdsløshed, mere fattigdom og mere social elendighed. Ahmadinejads fejlslagne økonomiske politik er undervejs også blevet kritiseret af de konservative fløje i den islamiske republik, blandt andet Ahmadinejads egen finansminister, Mohsen Rezai, som er hans modkandidat i præsidentvalget. 
I den seneste tid har også Ayatollah Khamenei kritiseret Ahmadinejad. En del af de konservative islamister og forretningsfolk støtter reformisten Mir-Hossein Musavi. De vurderer, at den konservative kandidat Mohsen Rezai ikke vil have den samme udenrigspolitiske effekt som Mir-Hossein Musavi, og at dette er nødvendigt for at rette op på den iranske økonomi. 
Ingen boykot
- Folk stemmer i stedet for at boykotte valget: 
Ved valget i 2005 undlod ca. 60 procent af de stemmeberettigede at stemme, bl.a. fordi en stor del af de iranske vælgere var skuffede over de manglende reformer, som de ellers havde håbet på, at præsident Khatami ville gennemføre. En anden stor gruppe ville ikke være med til at legitimere det iranske politiske system ved at deltage i det såkaldte 'præsidentvalg'. Boykotten af valget resulterede i, at Ahmadinejad kunne blive landets præsident, og at den hårde linie i det islamiske politiske system blev styrket. I det nuværende præsidentvalg har alle grupper - inkluderet den sekulære opposition - opfordret deres tilhængere til at stemme for at forhindre, at Ahmadinejad bliver præsident i yderligere fire år. Det tavse iranske flertal kan have en afgørende betydning. De vil formentlig stemme på de to reformister Mir-Hossein Musavi eller Mehdi Karrubi. Mange unge iranere har ikke nogen tillid til den kendte ældre reformistiskekandidat Mehdi Karrubi.
Han er en 73-årig religiøs lærd, der fører sin valgkampagne med de gamle reformslogans fra 1990'erne. Men den anden reformkandidat, Mir-Hossein Musavi, har været væk fra den politiske scene i de sidste 20 år, og de unge kender ikke noget til ham fra 1980'erne. Mir-Hossein Musavi præsenter sig selv som en konservativ reformist og nyder støtte fra begge politiske hovedfløje. 
Markant førstedame
-Førstedame-effekt blandt kvinder:
Mir-Hossein Musavis kone, Zahra Rahnavard, er meget aktiv i sin mands valgkampagne. Zahra Rahnavard har en Ph.d-grad i statskundskab, hun har arbejdet som politisk rådgiver for tidligere præsident Mohammad Khatami og har været rektor for Alzahra Universitetet, der er det eneste universitet i Iran, der beskæftiger sig med forskning inden for kvinder og køn. Hun er en fortaler for kønnenes ligestilling og hendes aktive tilstedeværelse som førstedame i valgkampagnen taler direkte til de mange kvinder, der lider under kønsdiskrimination. Mere end 65 procent af de iranske universitetsstuderende er kvinder. Mir-Hossein Mousavi kan dermed få glæde af kvindernes stemme på grund af sin kone. 
Bare ikke Ahmadinejad
Hvis Ahmadinejad ikke bliver valgt som præsident for anden gang, vil det i sig selv være et fremskridt for Iran i forhold til den nuværende isolation. Præsidentvalget i Iran 2009 handler derfor mere om at forhindre Ahmadinejad i at opnå endnu en fireårsperiode og om at moderere den politiske retorik. De iranske stemmeberettigede kan afgøre, om dette vil lykkes. 
Fariba Parsa erfødt og opvokset i Iran. Hun er uddannet som cand.scient.pol fra Københavns Universitet, Institut for statskundskab med enPh.d-grad på Roskilde Universitet, Institut for samfund og globalisering

