Nu har du ordet, Gade



 Kønt ser det sjældent ud, når skæbnebrødre griber ud efter hinanden i forsøget på at afværge fælles fald. Indtil i går tydede alt på, at tidligere forsvarsminister Søren Gades spindoktor, Jacob Winther, ville sidde alene tilbage med ansvaret for i 2007 at have lækket fortrolige oplysninger til TV 2 om danske jægersoldaters hemmelige mission i Irak. Udsigten til en solotur i sølet fik imidlertid Winther til at kaste skylden tilbage på sin tidligere chef.  Via sin advokat lod han forstå, at det var ministeren selv, der lod TV 2's Rasmus Tantholdt overvære »en dialog mellem daværende forsvarsminister Søren Gade og lejrchefen K.B. Petersen om en snarlig udsendelse af jægersoldater«. Citat slut!
Jacob Winther giver altså sin tidligere chef det endegyldige ansvar for lækken. Han nægter simpelt hen at være gulvkluden, der renvasker Søren Gades politiske eftermæle.
At Københavns Politi ikke har vist vilje til at komme til bunds i sagen, er ikke nogen nyhed. Foreløbig har politiet end ikke besværet sig med at afhøre Søren Gade, og en anonym politikilde har tidligere udtalt, at »vi har mere alvorlige sager at tage os til«. Set i det lys kan det kun bekymre, når anklager Dorit Borgaard i går erklærede, at hun nu i »fred og ro« vil læse Winthers advokaterklæring. En konsekvensløs tekstanalyse er desværre nok, hvad vi forventer fra ordensmagtens side.
Nu er der ingen grund til at have tiltro til hverken Winther eller Gade. Sammen udviklede de et forsvarsministerielt system, hvor fordrejninger og løgne til forveksling lignede fast arbejde. Tag bare manipulationerne med antallet af tilfangetagne i netop Irak og skandalen om Jægerbogen. De to, minister og spindoktor, har formentlig ikke noget at lade hinanden høre. Men nu har Jacob Winther talt.
Til Søren Gade er der kun at sige: Nu er det dig, der har ordet. Se nu at få det overstået. Dit politiske eftermæle bliver nok vanskelig at redde. Men du kan redde respekten om de soldater, du engang hædrede for et mod, du nu selv savner.

