Vind eller forsvind
Danske politikere styrer samfundsudviklingen ud fra en kommunalpolitisk begrebsverden. Internationalt perspektiv og udsyn er nulstillet. Derfor er Danmark på taberkurs i den globale konkurrence
Regeringen blev enig med Venstre, Konservative og Liberal Alliance om Vækstplan DK, som skal skabe 150.000 nye arbejdspladser i Danmark. Planen består i alt væsentligt af nogle mindre afgiftslettelser, en reduktion af hotelmomsen og en ligegyldig nedsættelse af selskabsskatten, skriver dagens kronikør.


 
	Virksomhederne har i stor udstrækning benyttet kriseårene til at slanke sig og nedbringe omkostninger og gæld. Man har flyttet 200.000 arbejdspladser ud af den danske taberfabrik og lagt sig der på kloden, hvor man får mest kvalitet for sine lønkroner, og hvor man har bedst adgang til kapital, teknologi og markeder.

	For første gang i historien kan vi tale om et reelt, gryende verdensmarked. Efter kommunismens sammenbrud er Rusland og Kina blevet omdannet til kapitalistiske formynderstater under en stram politisk styring, men i en markedsøkonomisk ramme. Afrika tiltrækker sig i stigende grad internationale investeringer, fordi kontinentet langsomt, men sikkert er ved at befri sig for egne regeringers skånselsløse udplyndring af befolkningerne. Og i Sydamerika er Brasilien ved at trække nabolandene ind i en vækstperiode.

	Samtidig er vi på vej ind i en teknologisk revolution, der totalt vil ændre landbrug, fødevareproduktion, produktudvikling og alle industrielle processer og styringssystemer. Vi befinder os i en bioteknologisk og informationsteknologisk stenalder. Om 20 år vil folk trække på smilebåndet over vores hjælpeløse teknologiplatform i 2013. Især kombinationen af bioteknologi og it vil revolutionere vores verden som borgere og forbrugere. Om få år har vi udviklet afgrøder, der kan vokse i golde og kolde egne. Vi bliver i stand til at trække bitter- og giftstoffer ud af planter og åbner dermed et univers af nye fodertyper og fødevarer. Vi får et væld af nye terapier og vacciner, der kan bremse udviklingen af de mest frygtede sygdomme som kræft og demens. Sensorstyrede, førerløse biler er lige om hjørnet, og snart kan vi gå på en gade i Shanghai og tale dansk til en kineser, der modtager simultantolkning via en mikrochip i sit brillestel.

	Farvel til national afhængighed

	Kombinationen af de åbne markeder og den teknologiske revolution vil skabe en voksende international middelklasse, som Det Europæiske Institut for Sikkerhedsstudier anslår til fem milliarder mennesker i 2030 mod to milliarder personer i dag. Det er det nye globale ’villa, Volvo og vovse’-segment, der har råd til at købe kvalitetsprodukter inden for fødevarer, beklædning, boligindretning, underholdning og turisme.

	De danske virksomheder, der enten direkte eller som underleverandører er i stand til at levere kvalitetsprodukter til dette enorme marked, går en gylden fremtid i møde, uanset at den danske stat fortsat er i økonomisk uføre.

	Det er et markant træk ved globaliseringen, at de stærke markeder og konkurrencedygtige virksomheder distancerer sig fra de nødlidende stater, fordi der ikke mere er en direkte sammenhæng mellem virksomhedernes velstand og den nationale økonomis udvikling.

	Også i Danmark kan vi forvente et stats-, kommune-, og omsorgsdanmark, der bliver stadigt fattigere, samtidig med at de stærkeste virksomheder bliver rigere, fordi de som internationale aktører har befriet sig fra den nationale afhængighed.

	De gode nyheder for det danske erhvervsliv er ikke forbeholdt vore store koncerner. Alle små og mellemstore virksomheder, der kan levere kompromisløs kvalitet til den globale middelklasseforbruger, bliver en del af succesen. Værre bliver det for den del af erhvervslivet, der er begrænset til det danske hjemmemarked, og værst vil det gå for de virksomheder, der lever af at lave forretning med den offentlige sektor.

	Beskæftigelsesterapi for 100 mia.

	Det var så de gode nyheder. Nu kommer de dårlige. Danske politikere styrer samfundsudviklingen ud fra en kommunalpolitisk begrebsverden, hvor internationalt perspektiv og udsyn er nulstillet. Christiansborg anerkender ikke, at Danmark som nation er i blodig konkurrence med andre lande om at sikre sig den velstand, der er en forudsætning for velfærden.

	Vore politikere – både de blå og de røde – forstår udmærket, at virksomheder konkurrerer med hinanden, men de ville ikke drømme om at lægge en offensiv strategi for det danske samfund for at sikre, at vi i konkurrence med andre samfund kan skabe en strøm ind i landet af kapital, teknologi, skarpe virksomheder og kloge hoveder.

	I stedet er der bred enighed på Christiansborg om, at fordelingspolitikken og kampen mod uligheden udgør fundamentet under både nutidens og fremtidens Danmark. Dette fællespolitiske grundsyn har resulteret i et samfund, hvor flertallet af vælgerne nu står uden for arbejdsmarkedet, og hvor vi nu gennem de seneste 13 år har anbragt 800.000 danskere i den arbejdsdygtige alder på overførselsindkomst i form af dagpenge, kontanthjælp, aktivering m.m.

	Regningen til skatteyderne for driften af det beskæftigelsesindustrielle kompleks er på over 100 milliarder kroner om året. Denne gigantiske udskrivning af skattekroner omfatter Beskæftigelsesministeriet og de udbetalte overførselsindkomster, som ministeriet administrerer. Beløbet omfatter også samtlige A-kasseomkostninger og de kommunale jobcentres udbetalte ydelser og administration.

	Hvis de godt 100 milliarder kr. havde været anvendt til at skabe dynamisk vækst i det danske samfund, havde de nok været givet bedre ud. I stedet har det enorme beløb udgjort de årlige omkostninger for at fastholde 800.000 arbejdsdygtige danskere på overførselsindkomst siden 2001.

	Idéforladte politikere

	Hverken i de nye eller de gamle regeringspartier eksisterer der politiske planer for, hvordan vi kan flytte en stor del af danskerne fra passiv til aktiv forsørgelse. Ganske vist har regeringen præsenteret Vækstplan DK, som skal skabe 150.000 nye arbejdspladser i Danmark. Planen består i alt væsentligt af nogle mindre afgiftslettelser, en reduktion af hotelmomsen og en ligegyldig nedsættelse af selskabsskatten.

	Der er intet i den vækstplan, der forbedrer Danmarks internationale konkurrenceevne, og den vil forblive virkningsløs. I stedet vil regeringen nu sætte sig roligt ned og afvente en bedring af de internationale konjunkturer, hvorefter den vil tage æren for opsvinget.

	Det er ellers ikke så svært at se, hvad der skal gøres for at skubbe Danmark tilbage i den økonomiske superliga. Vi skal først og fremmest have en skattereform, der bringer indkomstskatten på niveau med EU-gennemsnittet på omkring 40-45 procent for de højeste indkomster.

	Derudover skal undervisningen dyrke eliten fra folkeskole til universitet. Vi skal have en iværksætterfond, der er i stand til at investere omkring to milliarder kroner om året i nye virksomheder inden for håndværk, landbrug, service, industri, it og biotek, og vi skal have en indvandrerstrategi, der sikrer, at de kompetente udlændinge kommer ind, og at de ukvalificerede bliver ude. Mere skal der ikke til for at vende udviklingen. Danmark er jo ikke Zimbabwe, men et velfungerende samfund, der dog skal forsynes med en dynamisk reformpakke, hvis også den danske stat skal kunne følges med de konkurrenceskarpe virksomheder ind i en gylden fremtid.

	Flertallet af vælgerne står imidlertid uden for arbejdsmarkedet, og de vil hellere have brød i skabet i dag end reformer, der skaber vækst og velstand i morgen. Derfor er der på Christiansborg hverken vilje eller flertal for en reformstrategi for Danmark. Og hvad kan vi så gøre ved det? Vi kan vel ikke gøre noget. Det går jo nok alt sammen. Det plejer det jo.

Asger Aamund er erhvervsmand

