Den forkætrede godhed
En hedensk julepræk


 I Willy Russells teaterstykke Shirley Valentine fra 1986 fortæller titelpersonen i den lange monolog en historie om sin søn. I rollen som Josef i skolens krybbespil får det unge menneske en trang til at gøre indtryk på pigen der spiller Maria. For at demonstrere sin maskuline handlekraft lader han sig ikke nøje med afslaget, at der ikke er plads i herberget. »Jamen, vi har booket!« siger han i så insisterende et tonefald, at drengen der spiller værten i herberget bøjer sig og siger: »Nå, men pyt, kom bare ind!«
Kristendommen som andre religioner forudsætter fasthed i myten. Som det kiksede krybbespil kan det jo heller ikke nytte, hvis Pontius Pilatus i en fri genfortælling af lidelseshistorien nægter at korsfæste Jesus; eller hvis de romerske soldater omvendes af Menneskesønnen og i stedet henretter en forhåndenværende farisæer. Den apokryfe forestilling om Jesus som politisk flygtning  i Provence med Maria Magdalena i dobbeltsengen går heller ikke. Myten forudsætter trangssituationen i armod og den unge kvinde, reduceret ved en mere eller mindre bevidst fejloversættelse til jomfru, henvist til stalden, hvor Frelseren konciperet af Helligånden i bogstavelig forstand kommer til verden. Den anden forudsætning efter tiden blandt menneskenes børn og de undergørende gerninger og inspirerende aforismer finder vi i det ultimative afkald på det jordiske, pint og plaget og finalt hængt op i et romersk henrettelsesapparat. Uden denne menneskeofring, der i overensstemmelse med spådommen (gen)opløfter den jordiske kultfigur i Gud og fuldbyrder den monoteistisk set selvmodsigende treenighed i Faderen, Sønnen og Helligånden, er kristendommen utænkelig eller ligefrem meningsløs. I den forstand byder kristendommen akkurat som alle andre religioner på krav om et vist mål af fundamentalisme hos sine tilhængere. Man må tro fundamentalt på genopstandelsesmyten. At afvise dennes selve grundlag eller blot moderere den til den provencalske variant, at Jesus selvfølgelig ikke stod op fra graven, men halvdød blev smuglet ud af landet, for herefter at leve længe og lykkeligt i Sydfrankrig, er udelukket. Eller rettere: kætteri.
I anledning af dagene der kommer, er det værd at slå fast, at uanset ens ugudelighed eller det modsatte tilbyder kristendommen i Jesu ord og gerninger, som vi kender historien i varianter fra evangelierne, forestillingen om menneskets mangfoldige, men ofte forspildte muligheder for at opføre sig rimeligt og være god mod andre. Det har kristendommen ikke monopol på; begge dens mellemøstlige rivaler: jødedommen og islam, lægger samme vægt på ordentlighed og medmenneskelighed. En fælles lære og erfaring inspireret fra Hellas - forudsætningen for den moderne oplysning med et senere afsæt i Erasmus Rotterodamus og hans formulering af  humanismen.
Nøgler til magtens rige
Problemet er at alle tre  religioner, som det ofte sker med trosforestillinger, delvis er shanghajet af begrænsede, men højtråbende, aggressive og magtfulde enkeltpersoner og grupper der ser disse religiøse systemer som alibi i guds navn for ved alverdens skurkagtigheder at skaffe sig nøgler til magtens rige. Ikke det i himlen nødvendigvis.
Denne magtbestræbelse udelukker selvsagt følelser for global menneskeværd og almen kærlighed og definerer i stedet religionen som den totale underkastelse. At kravet til tilhængere, og alle andre for den sags skyld, går på at bøje sig i støvet for gud, hvordan han så end tager sig ud i de tre konkurrerende opfattelser, siger sig selv. Men underkastelsen gælder i lige så høj grad kæft trit og retning over for de rabiate præsteskaber og deres forestillinger om samfundets indretning. Islam er sørgeligt relevant med de vilde imamer der plager deres omgivelser, samt den type islamiske trosforkæmpere der identificerer deres tro med udslettelse af andre. I den forstand minder radikal islam om den kristne intolerante, voldelige, og væbnede missionsvirksomhed. Jøderne kan også være med i betragtning af den magt yderligtgående rabbinere har skaffet sig over israelsk politik med hvad deraf følger. Den samme mekanisme synes skuffende at gå igen og igen i alle former af menneskeartens trosliv, hvor guder er indblandet, og hvor kravet om de (selv)retfærdiges politiske magt og dominans optræder hånd i hånd med deres påståede rettroenhed. I denne invasion af kærlighedsbudskabet fortaber dette sig i glemslen til fordel for religiøs og/eller national fanatisme, der udelukker enhver tanke om næstekærlighed her og nu og overalt. Lige netop den, næstekærligheden, som må siges at være den mest ideale af alle fordringer, omskrives i afvisningen af ugudelig godhedsudøvelse, medmenneskelighed, humanisme, menneskerettigheder og meget andet godt. I islam går de hellige i hellig krig for at renholde de rene. I den hyperortodokse jødedom er man de udvalgte få og gør sig til af det, og i kristendommens afarter afvises universel godhed og næstekærlighed - eller forsøg i den retning - som uklart og vulgært defineret lutheransk gerningsretfærdiggørelse.
Godhedskravet
En mærkværdig form for gudsdyrkelse. Først overbeviser man sig selv og andre om at der findes én og kun én levende kærlighedens gud, hvis bud og forkyndelse er almen og evig, og hvis krav til godgørenhed er lige så ubetinget som direktivet og idealt uopfyldeligt. Dernæst udøver man en i andre sammenhænge beundringsværdig tankegymnastik for at dementere godhedskravet som alment og altomfattende og finder på alle mulige sære omskrivninger og bizarre tolkninger for at undgå at leve op til fordringen og bestræbelsen ved at omsætte kærlighedskravet til udelukkende ens egen lille verden med ego i centrum. Næsten bliver til den nære næste - i aktuel politisk sammenhæng dog omfattende nationen, men uden indvandrere og etnisk renset for folk af anden religion. Troen bliver i denne optik kongruent med historien, nationen; fædrelandet er en konstruktion af denne tro og historien, vel at mærke kun den tolkning af fortiden der i ét og alt bekræfter egne fordomme, frem for frugtbar tvivl. Også i den forstand kommer de tre store religioners zeloter hinanden i møde i iveren efter at sætte skel mellem mennesker og til at opmale farlige billeder af dem og os.
Julens budskab bliver i nutidig dansk sammenhæng stadig mere hyklerisk og umuligt at påhøre uden protest mod det kroniske svigt  i efterlevelsen af kærlighedsbuddet, som den sidste halve snes år politisk har betydet. Et nidkært præstepar i Folketinget har haft deres rystende andel i forvanskningen af budskabet.
At vi er os selv nok, behøver man jo ikke en religion til at overbevise os om. Snarere skulle den åndelighed, kristendommen hævdes at være - og er - turde fastholde de overordnede krav om den menneskelige almenhed og det ansvar der følger med tilværelsen - ud over egen havelåge. Det ansvar kan man sagtens forsøge at leve op til uden nogen gud eller nogen skriftklogs hjælp.
Den lille dreng i krybbespillet der rask væk skrev bibelhistorien om og lod den frugtsommelige Maria komme ind i herberget, hvor hun i ro og mag kunne aflægge sig den pude den lille pige havde på maven under gevandterne for at ligne den frugtsommelige jomfru, handlede i bedste humanistiske tradition. Gjorde det, man i en sådan situation bør gøre. Sked hul i dogmer og krav og enøjede prælater og ændrede historiens gang.
Det gør vi også her i landet, unægtelig med modsat fortegn.

