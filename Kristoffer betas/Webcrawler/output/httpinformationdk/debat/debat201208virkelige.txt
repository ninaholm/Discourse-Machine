Den virkelige aborttragedie
86 procent af alle aborter forekommer i udviklingslande under forhold, der hvert år koster næsten 50.000 kvinder livet


 I Den Dominikanske Republik fik en gravid teenager, der lider af leukæmi, i sidste måned udskudt sin kemoterapi, fordi lægerne frygtede, at behandlingen kunne føre til afbrydelse af hendes graviditet, hvilket ville være en overtrædelse af landets strenge anti-abortlove. Efter konsultationer mellem læger, advokater, og pigens familie blev det dog besluttet alligevel at indlede kemoterapi, men sagen har i mellemtiden sat fokus på manglen på fleksibilitet i mange udviklingslandes abortlovgivning.
Abortspørgsmålet er genstand for intens mediedækning i USA, hvor Republikanerne markerer sig på deres modstand mod abort for at mobilisere store vælgerskarer. For nylig gik præsident Barack Obamas genvalgskampagne til modangreb med en tv-reklame, hvor en kvinde siger »dette er en skræmmende tid at være kvinde i« som replik til, at Mitt Romney havde udtalt, at han støtter et generelt forbud mod abort.
Meget mindre opmærksomhed får de 86 procent af alle aborter, der forekommer i udviklingslande. Selv om et flertal af landene i Afrika og Latinamerika har love, der forbyder abort i de fleste tilfælde, hindrer disse officielle forbud ikke en høj forekomst af abort.
I Afrika er der 29 aborter pr. 1.000 kvinder, og 32 pr. 1.000 i Latinamerika. Det tilsvarende tal for Vesteuropa, hvor abort stort set er lovligt i alle lande (Irland og Malta er undtagelserne) er 12. Ifølge en nylig rapport fra WHO fører usikre aborter til 47.000 kvinders død hvert år, og alle disse dødsfald sker i udviklingslande. Yderligere fem millioner kvinder bliver hvert år skadet, undertiden permanent.
Næsten alle disse dødsfald og skader kan forebygges, siger WHO, hvis vi sørger for ordentlig seksualundervisning, information om familieplanlægning og adgang til prævention, og hvis vi sikrer adgang til sikker, lovlig svangerskabsafbrydelse samt opfølgende behandling for at forebygge eller behandle eventuelle medicinske komplikationer. Det anslås, at 220 millioner kvinder i udviklingslandene ønsker at undgå graviditet, men enten mangler kendskab til hvordan eller ikke har adgang til prævention.
Hård kritik af Gates
Det er en stor tragedie for den enkelte og for fremtiden for vores i forvejen overbefolkede planet. Ved sidste måneds topmøde i London om familieplanlægning, arrangeret af den britiske regerings Ministerium for International Udvikling og Gates Fonden, blev der givet tilsagn om at nå ud til 120 millioner af disse kvinder i 2020.
Vatikanets avis reagerede med en skarp kritik af Melinda Gates, hvis indsats som organisator og delvis også sponsor af dette initiativ skønnes at føre til næsten 50 millioner færre aborter, samt at tre millioner færre børn vil dø i deres første leveår. Man skulle tro, at katolikker ville opfatte sådanne resultater som ønskelige. (Gates er selv katolik, men har ved selvsyn undersøgt, hvad der sker, når kvinder ikke kan brødføde deres børn eller lemlæstes af usikre aborter.)
Vanskeligheden ved at få adgang til legal abort får mange fattige kvinder til at søge abort hos usikre udbydere. Efter at abort blev legaliseret i Sydafrika i 1998, faldt antallet af abortrelaterede dødsfald med 91 procent. Og udvikling af lægemidler som misoprostol og mifepriston, som kan hjemtages af apoteker, kan gøre abort relativ sikker og billigt i udviklingslandene.
Modstanderne vil svare, at abort i sagens natur er usikker – for fosteret. De påpeger, at enhver abort er et drab på et unikt, levende menneskeligt individ. Og den påstand er svær at benægte, i al fald hvis vi ved ’menneskelig’ forstår ’medlem af arten homo sapiens’.
Det er også rigtigt, at man ikke bare kan påberåbe sig ’kvindens ret til selv at vælge’ for at undgå at tage etisk stilling til fosterets moralske status. Hvis fosteret virkelig har moralsk status af et medmenneske, vil det være svært at argumentere for, at en gravid kvindes ’ret til selv at vælge’ omfatter retten til tage livet af fostret – måske bortset fra i situationer, hvor kvindens eget liv er på spil.
Fejlagtig kobling
Fejlslutningen i anti-abort-argumentet ligger i koblingen fra den videnskabeligt korrekte påstand, at fosteret er et levende individ af arten homo sapiens til den etiske påstand, at fosteret derfor har samme ret til livet som ethvert andet menneske. Et medlemskab af arten homo sapiens er ikke nok til at give et væsen ret til liv. Ej heller kan noget sådant som selvbevidsthed eller rationalitet være moralsk garant for, at fosteret skal nyde større beskyttelse end f.eks. en ko, da fosterets mentale kapacitet er klart ringere end køers. Alligevel ser vi sjældent de pro life-grupper, der blokerer abortklinikker, danne blokader ved slagterier.
Vi kan plausibelt argumentere for, at vi ikke bør tage livet af selvbevidste væsener, der ønsker at fortsætte med at leve. Vi kan opfatte sådanne drab som en krænkelse af deres autonomi eller en modarbejdelse af deres præferencer. Men hvorfor skulle et væsens potentiale for at blive rationelt selvbevidst gøre det forkert at afbryde dets liv, endnu før det rent faktisk har realiseret rational kapacitet eller selverkendelse?
Vi har ingen forpligtelse til at lade hvert et væsen, der har potentiale til at blive rationelt, realisere dette potentiale. Kommer det til et sammenstød mellem de formodede interesser hos potentielt rationelle, men endnu ikke bevidste væsener og de vitale interesser for faktisk rationelle kvinder, bør vi prioritere hensynet til kvinderne. Hver gang.
Peter Singer er professor i bioetik ved Princeton University
© Project Syndicate og Information. Oversat af Niels Ivar Larsen.

