Duellen: ’Roskilde er stadig mere poesi end bajere’
Talskvinden for Roskilde Festival, Christina Bilde, erkender, at fællesskabet på Roskilde har ændret karakter, men hun mener, at det mest karakteristiske ved festivalen stadig er netop fællesskabet


 
I sin kronik skriver Filip Granlie, at fællesskabsfølelsen på Roskilde Festival har udviklet sig i en dårlig retning og er på vej væk. Kan du genkende det?

	»Jeg tror, at man oplever, at den udvikler sig hele tiden, men jeg synes faktisk, at følelsen er stærk, og at deltagerne lever op til det ansvar, som vi giver dem for at skabe en god festival,« siger Christina Bilde.

– Hvordan sætter I grænser?

	»Vi har gode erfaringer med ikke at bruge løftede pegefingre. Vi skal gøre det let for deltagerne at handle på den måde, vi ønsker. For eksempel vil vi gerne forbedre os på affaldsområdet og gøre det lettere for publikum at smide deres ting væk. I stedet for at komme med regler appellerer vi til, at folk tager hensyn. På mange felter stoler vi på, at folk godt kan tage ansvar, og vi gør os umage for ikke at sige ’det I må ikke’, og ’sådan skal det ikke være’.«

– Hvordan håber I, at fællesskabsfølelsen vil udvikle sig fremover?

	»Det kunne være fedt, hvis man brugte festivalen til at skabe medansvarlighed, som man tager med sig hjem fra pladsen. Vi har en stærk energi blandt vores publikum, og den så vi gerne folde sig ud på endnu flere områder,« siger Christina Bilde.

– Når I holder fem dages ’opvarmning’ uden adgang til festivalpladsen, opfordrer I så ikke til et fællesskab, som samler sig om noget andet end musikken?

	»Vi har jo to scener, som spiller de første fire dage. Vi har 44 koncerter i dagene inden selve festivalen, og det er også her, mange af vores kunstworkshops finder sted. Vi betragter selv forløbet som en trappe, hvor der sker mere og mere. Der er folkekøkkener, skatekonkurrencer og masser af ting at tage sig til.«

	Men når det er sagt, ved Christina Bilde godt, at alkoholen også er vigtig under festivalen.

	»Festival og alkohol hører sammen, sådan er det. Men dét, som er karakteristisk ved vores campingdage i starten af festivalen, er, at folk ikke bare sidder i lukkede fester, men er gode til at arrangere noget for hinanden. Man kan godt få et indtryk af, at det kun handler om fuldefest, hvis man ser det i medierne, men det er stadig mere poesi end bajere. Trods alt.«

	 

