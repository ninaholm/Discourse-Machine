psssiiiftsss



 »Hvis man er et ungt menneske, som ser på planetens fremtid, på hvad der bliver gjort og ikke gjort, så tror jeg, vi har nået det punkt, hvor det er tid til civil ulydighed for at forhindre opførelse af nye kulkraftværker uden kulfilter.«
Al Gore, tidligere vicepræsident i USA.  
Nu ligger det naturligvis herværende dagblad meget fjernt at støtte ulovligheder endsige at opmuntre til hærværk. Fyføj da. Så her først en opfordring til de unge, som render rundt om natten og pifter sagesløse firehjulstrækkere i københavnsområdet: Lad nu være med det. Men når det så er overstået, er der ikke noget galt i at udtrykke en vis foragt for de mænd – for det er mænd – der har ladet sig rive med af deres voldsomme potensdrift. For det kan kun være den, der har presset dem til investere i et køretøj, som sviner så meget og er så unødvendigt i en storby i et af verdens fladeste lande. Natten til torsdag blev luften lukket ud af et eller flere hjul på flere hundrede firehjulstrækkere i københavnsområdet, ifølge aktivisterne selv. Og mon ikke det er en tendens, som vil fortsætte, indtil de sidste af den type køretøjer er jaget ud. Aktivisterne kalder aktionen for ’Operation 1001 bilers nat’ og lover, at pifteriet kun lige er begyndt. Kampagnen følger i hælene på en lignende i Sverige, som en gruppe, der kaldte sig ’Asfaltjunglens indianere’ stod bag. De flade dæk vakte en voldsom debat i Sverige.  
SER MAN PÅ, hvad tidligere generationer og ikke mindst de unges forældres generation har udsat kloden og klimaet for, kan man ikke nå frem til andet, end at et par piftede bildæk er billigt sluppet. Jo mere dokumentation, der kommer frem om klimaets tilstand, fattige lande, som oversvømmes, tørke og is, der smelter, jo mere stiger vreden hos den generation, som skal betale hele regningen og rydde op, hvis ikke det er for sent. Derfor vil aktioner af denne type og den civile ulydighed, som Al Gore opfordrer til i ovenstående citat, tage til. Sidste år knæsatte en britisk domstol ligefrem princippet om »planetær nødværge«, da Greenpeace blev frifundet for at have besat et kulkraftværks skorsten ved at kravle op i den og male et budskab om stop for kulafbrænding. Hensynet til klimaet blev ganske enkelt vurderet til at veje tungere end hensynet til elselskabet. 
BORTSET FRA EN beskeden afgiftsomlægning til fordel for miljøvenlige biler, så har der ikke herhjemme været nogen som helt villighed til at diskutere en begrænsning af bilers CO2-udledning. Regeringen afviser at ville forbyde de benzinslugende firehjulstrækkere, ligesom en betalingsring omkring København skydes ned, hver gang nogen finder på at foreslå det. Til gengæld er der noget, som tyder på, at det er blevet stadig mere ukorrekt og taberagtigt at køre rundt i de store biler, så alene folkestemningen og blikke fulde af foragt har fået salget til at rasle ned. Fortsætter pifterierne og de unges demonstration, vil firehulstrækkernes ejere blive marginaliseret mere og mere, og en dag bliver de måske trætte af at fylde luft i ringene.

