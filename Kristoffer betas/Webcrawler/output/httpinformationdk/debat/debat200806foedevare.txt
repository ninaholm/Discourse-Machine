Fødevarekrise og gensplejsningsfiduser
Løsningen på den globale fødevarekrise er ikke mere af det samme industrialiserede landbrug og gensplejsningsfiduser, som har efterladt 37 nationer i krise


 Gennem årtusinder har bønder benyttet traditionelle forædlingsmetoder til at krydse forskellige, men artsmæssigt beslægtede, planter og derved fremavle ønskede egenskaber. Således har bønder udviklet sorter, der er tilpasset lokalmiljøers naturlige forhold, f.eks. evnen til at tolerere specifikke klimatiske og miljømæssige faktorer (såsom tørke, kulde eller høje saltkoncentrationer), men også karakteristika som sygdomsresistens eller øget udbytte. I dag kaldes dette traditionel viden og refererer især til praksis blandt oprindelige folk og lokalsamfund i det Globale Syd. 
I modsætning hertil finder vi det industrielle landbrug, hvis intensive produktionsmetoder - der drives af industrien, promoveres af politikere og i vid udstrækning dominerer vores fødevaresystem - er med til at undertrykke traditionelle dyrkningsmetoder og lokale sorter. 
Hvad vi også finder, er den internationale fødevarepriskrise. Globalt er prisen på mad steget drastisk de sidste tre år - Verdensbanken anslår en stigning på 83 pct. Det har store konsekvenser for verdens fattigste, der typisk bruger 50-80 pct. af deres indkomst på mad. Problemet er, at prisen på mad er så høj, at fattige mennesker sulter. Krisen skyldes bl.a. tørke, høje oliepriser, øget foderproduktion, agrobrændstoffer mm. F.eks. medfører den stigende efterspørgsel på mad-afgrøder til produktion af agrobrændstoffer til bilerne høje priser på mad, og derved øges sulten i verden. Ifølge Den Internationale Valuta-fond (IMF) kan agrobrændstoffer være skyld i omkring 30 pct. af prisstigningerne. 
Forfejlet politik
Regeringer og internationale institutioner har også en finger med i spillet. Forfejlede støtteordninger, politikker og selve frihandelsparadigmet er med til at ødelægge miljøet og lokale fødevaresystemer og er derfor medansvarlige for krisen. Det drejer sig f.eks. om WTO's Landbrugsaftale og EU's Fælles Landbrugspolitik, men også EU's 10 pct. målsætning for brugen af agrobrændstoffer. Koncentrationen af store multinationale virksomheder gennem hele fødevarekæden og den røveriske spekulation i landbrugs- og fødevarer spiller også en rolle. 
Unødvendigt 
Fødevarekrisen og ikke mindst klimakrisen misbruges til at fremme anvendelsen af gensplejsede afgrøder, som promoveres, fordi de - ifølge fortalerne - kan være med til at øge produktionen, eller blive modstandsdygtige over for tørke eller saltvand. Men gensplejsning er ikke den eneste måde at udvikle klimatolerante egenskaber i afgrøder. Det har man som nævnt gjort traditionelt gennem agerbrugets lange historie.
Det er ikke mere end 10-12 år siden, at gensplejsede afgrøder blev en del af verdens fødevareforsyning. Hovedparten af de gensplejsede afgrøder, der dyrkes på verdensplan, udgøres af soja, majs, bomuld og raps. Gen-splejsede afgrøder bruges typisk som husdyrfoder i rige lande og nu også til at fremstille agrobrændstoffer til de riges biler. De brødføder altså ikke mennesker i fattige lande.
Trods løfter om afgrøder med forøget høstudbytte, næringsindhold, sygdomsresistens, tørke- eller salttolerance har gentekindustrien stort set kun haft succes med to slags gensplejsede afgrøder: ukrudtsmiddeltolerante og insektresistente. 
Af verdens gensplejsede afgrøder er 80 pct. ukrudtsmiddeltolerante, dvs., at afgrøderne er gensplejsede til at kunne modstå store doser ukrudtsgift. De store mængder ukrudtsgift fremmer resistente ukrudtsplanter. Det fører igen til stigende anvendelse af ukrudtsgift, som forurener vandet og er til alvorlig skade for biodiversitet, miljø, fødevaresikkerhed og menneskers helbred. 
Men det kommer virksomhederne til gode! Stort set alle verdens gensplejsede, ukrudtsmiddeltolerante afgrøder er gentekgiganten Monsantos Roundup Ready sorter, gensplejset til at modstå Monsantos egen ukrudtsgift Roundup.
90 pct. af verdens gensplejsede frø er patenteret af Monsanto. Patenter på frø giver virksomheder som Monsanto enestående rettigheder. De bønder, der narres til at bruge Monsantos frø, forbydes nemlig at samle, genbruge, bytte eller sælge frøene. På den måde hindres bønder i deres traditionelle adfærd og tvinges til at købe nye frø hvert år. De skubbes ud i dyb afhængighed af input udefra og ofte gæld, hvilket tusinder af indiske småbønders selvmord er et vidnesbyrd på.
Behovet for forandring
I stedet for at brødføde verden er gentekindustrien med til at vedligeholde et fødevaresystem, der undergraver naturgrundlaget og menneskers madsuverænitet, fordi det favoriserer virksomheder og industrielt, eksportorienterede landbrug på bekostning af små bæredygtige landbrug orienteret mod lokale behov.
Løsningen på den globale fødevarekrise er således ikke mere af det samme industrialiserede landbrug og gensplejsningsfiduser, som har efterladt 37 nationer i krise, mens de multinationale virksomheder høster profitten.
Safania Eriksen og Bente Hessellund Andersen arbejder begge i NOAH's Landbrugs- og Fødevaregruppe

