EU har ført den rette økonomiske politik
Uden EU’s politik ville banksektoren ikke være blevet stabiliseret, statsgælden ikke nedbragt og konkurrenceevnen ikke forbedret. Og devalueringer og protektionisme ville være trådt i stedet for samhandel


 
	Søren Søndergaard angriber i Information den 25. juni EU og dens økonomiske politik i debatindlægget ’EU-dom over dansk økonomi’. Der er meget galt ifølge Søndergaard: Kommissær Olli Rehn er »nedskæringsfundamentalist« og skænker »dødsens farlig altervin«. Det er farverigt og spændende, men han påstår også, at EU’s økonomiske politik »tydeligvis« ikke virker. Det kan nu diskuteres.

	Krisen var hård ved Europa og afslørerede store økonomiske problemer i EU-landene. Oppustede balancer og overdreven risikotagning truede bankerne og nødvendiggjorde statslig intervention uden fortilfælde. Fra september 2008 til oktober 2012 bevilgede EU-landene 4,9 trilliarder euro i bankstøtte (39 procent af EU’s BNP), hvoraf 1,7 trilliarder (13 procent af BNP) blev brugt. Som følge heraf er en del af EU’s største banker nu helt eller delvist statsejede, og samtidig er 10-15 procent af dem underkastet EU’s statsstøtteregler med påtvungen neddrosling, omstruktureringer og frasalg.

	Med en krise af dette omfang er der ingen nemme løsninger, og der var og er ikke nogen vej uden om en politik, som kombinerer gældssanering i det private og i det offentlige med økonomiske reformer. Bedre orden i de offentlige finanser og økonomiske reformer såsom tilbagetrækningsreformer og reformer til bedring af konkurrenceevnen har været på dagsordenen i mange år, også inden krisen, og mange af EU-landene har ikke gjort deres hjemmearbejde, mens tid var.

	EU’s resultater

	Det er klart, at arbejdsløsheden og de sociale problemer i EU stadig er alt for store, men den økonomiske reformkurs har gjort, at EU nu er bedre rustet til at skabe vækst, job og bedre sociale forhold. At der endnu mangler fremskridt på disse områder illustreres af sidste uges topmøde med fokus på ungdomsarbejdsløshed og kapital til investeringer.

	Når det er sagt, så skal vi ikke glemme at der er opnået vigtige resultater:

	Eurozonen er stabiliseret.

	Konkurrenceevnen er forbedret markant. De tidligere underskudslande har nedbragt deres underskud og i mange tilfælde elimineret dem. Lønomkostningerne er bragt i balance, og i en række lande – Irland, Portugal og Spanien – stiger eksporten.

	Statsunderskuddene er reduceret væsentligt og udgør nu samlet mindre end tre procent af EU’s BNP. Samtidig er renterne på de sydeuropæiske landes statsgæld faldet markant og ligger nu i nogle tilfælde under niveauet fra før krisen.

	Banksektoren er stabiliseret, og selvom der stadig er behov for strukturtilpasninger og øget kapitalisering, er der nu instrumenter til rådighed, der gør dette muligt.

	Der er også sket fremskridt i de lande, der har måttet ty til hjælpepakker, selvom det har været under meget vanskelige forhold. Der er gennemført reformer i Grækenland, og landet er på rette vej i dets program. Irland ventes at færdiggøre sit program til årsskiftet og tegner til at få mere vækst i år end resten af EU. Letland, det tidligere programland, har nu fået så meget styr på økonomien, at det er klar til at indføre euroen fra årsskiftet.

	Enighed om reformkurs

	Derudover har vi ikke – som i tidligere kriser – oplevet valutauro, konkurrerende devalueringer, protektionisme og andre tiltag, der ødelægger samhandlen. Det har vi undgået denne gang. EU har garanteret stabile samhandelsforhold igennem den værste krise i mands minde.

	I Danmark, hvor udenrigshandlen udgør mere end halvdelen af økonomien, har det været væsentligt.

	I øvrigt er EU ikke nedskæringsfundamentalister. Det fremgår tydeligt af, at EU i krisens begyndelse vedtog en plan, der øgede den offentlige efterspørgsel for at undgå depression. Det var klassisk keynesiansk. Depressionen blev undgået, men det viste det sig hurtigt, at statsgæld, usikre banker og dårlig konkurrenceevne drev hinanden ned.

	Derfor blev kursen lagt om, men i lyset af forbedringen af de offentlige finanser i de fleste EU-lande har Kommissionen anbefalet forlængelser af tidsfristen for nedbringelse af underskuddene.

	I forhold til EU’s ’dom over Danmark’ er der enighed med den danske regering om den reformkurs, der er ført i de senere år i Danmark.

	Også i Danmark er reformer nødvendige, hvis der skal være sikkerhed for et velfungerende velfærdssamfund fremover.

	Og lad os erindre om, at alt dette ikke bare er noget som Kommissionen beslutter. Medlemslandene skal godkende Kommissionens anbefalinger.

	 

Jens Ring er presse- og informationschef i Europa-Kommissionens Repræsentation i Danmark

	 

