Det er fordelingen, den er gal med
Vækst i sig selv er ikke et onde, sådan som vækstkritikerne hævder. Men den bliver først gavnlig, når vi husker fordelingsdiskussionen. Uden omfordeling gavner væksten kun de få og ender med at underminere fællesskabet


 Mens vækst for vækstens skyld er blevet til et kategorisk imperativ, der trumfer alle øvrige hensyn i den igangværende valgkamp, blomstrer diskussionerne om, hvad der gør os lykkelige, og hvad vi overhovedet vil opnå med væksten.
Og der hersker ingen tvivl om, at vi har brug for at sætte væksten til diskussion, sådan som en lang række forskere og debattører gør det i Informations kronikserie Vækst eller modvækst. 
Men i vores øjne er vækst ikke automatisk af det onde, ligesom det heller ikke i sig selv er af det gode. Om vækst er godt eller dårligt, afhænger i høj grad af, hvordan vi fordeler den.
Hvis den alene tilfalder 1 procent af de rigeste danskere, bliver formøblet i kortsigtet spekulation eller bliver parkeret i skattely på Caymanøerne, har vi et problem. Det er netop det, der bør være lektien fra finanskrisen. Vækst er først efterstræbelsesværdig, når den kommer det brede fællesskab til gode.
Derfor er der behov for at finde et nyt udviklings- og velstandsmål, der kan stille skarpt på, hvorvidt væksten kommer alle i samfundet til gode.
Traditionel BNP-vækst og rigdom kan ikke gøres til den primære målestok for samfundets udvikling. Det stærkt forsimplede BNP-mål indeholder en række fejlslutninger og blinde pletter, og derfor har målet været kritiseret fra flere sider.
De senere år har f.eks. Human Development Index (HDI) præsenteret et alternativ, der bl.a. indeholder gennemsnitsindkomst, uddannelse og børnedødelighed. Det samme har Nobelpristagerne i økonomi Joseph E. Stiglitz og Amartya Sen, der vurderer udviklingen ud fra et bredere perspektiv og særligt tager højde for forurening og klima.
I modsætning til modvækstfolkene er argumentet ikke, at vækst i sig selv er problematisk, men blot at der er brug for et mål, der ikke bare fokuserer på vækst, men også på om den er bæredygtig.
Hvem spiser kagen?
Både i Frankrig, Tyskland og Storbritannien har de borgerlige regeringsledere argumenteret for og efterspurgt lignende alternative mål til BNP. Og selv om man kan sætte spørgsmålstegn ved oprigtigheden og de bagvedliggende motiver, er diskussionen særdeles interessant. Det handler om, hvordan man definerer og måler en befolknings lykke og endelig, hvordan vi sikrer, at alle får del i velstanden, når samfundskagen vokser.
BNP, der måler den samlede værdiskabelse i et land, og BNI, der udtrykker den samlede indkomst, er velegnede til at sige noget om den samlede nationaløkonomiske situation. Om kagen bliver større eller mindre. Men de kan ikke sige noget om, hvordan væksten og indkomsten fordeles i samfundet, og derfor er de utilstrækkelige.
Hvis BNI gøres til målestokken, kan vi komme i den absurde situation, at velstanden stiger, selv om det kun er bankdirektørerne i Nordsjælland, der tjener flere penge, mens resten af befolkningen bliver fattigere. Det skyldes, at BNI er blind for, hvordan indkomsten fordeles.
Lad os tage et konkret illustrativt eksempel fra USA. De rigeste 1 procent af amerikanerne tjener omtrent 25 procent af nationens samlede indkomst. Hvis man forestiller sig, at denne befolkningsgruppe oplever en indkomstfremgang på 10 procent, og at de resterende 99 procent oplever en indkomsttilbagegang på 2 procent, så vil den samlede BNI stige med 1 procent. Du læste rigtigt. BNI vil være positiv, selv om 99 procent af befolkningen er blevet fattigere!
Hvis vi ønsker et samfund, hvor det betyder mere for os, at 99 procent er blevet fattigere, end at den ene procent er blevet meget rigere, har vi brug for et alternativ. Vi har brug for et redskab, der kan tage højde for både den relative og absolutte fordeling af rigdommen. Vi har brug for et større fokus på fordeling af ressourcerne i samfundet.
Fra BNI til SNI
Opgaven kan løses ved at skabe en alternativ målestok, der vægter den relative indkomstfremgang lige tungt, uanset hvem den tilfalder. Et sådant alternativt mål vil betyde, at velstanden kan forøges gennem en omfordeling fra dem, der har mest i samfundet, til dem, der har mindst.
Uden at skabe ny vækst kan man altså hæve velstand generelt i samfundet gennem omfordeling. Det skyldes, at 1.000 kroner udgør en større andel af bistandsklientens end af bankdirektørens løn.
Vi kunne i mangel af bedre kalde målet for Social Brutto NationalIndkomst eller bare SNI. Hvis man udregner væksten i SNI i ovenstående tænkte amerikanske eksempel, vil den være tæt på minus 2 procent. Simpelthen fordi 99 procent af befolkningen bliver 2 procent fattigere.
Det mener vi er et mere retfærdigt og retvisende billede. Også selv om det ikke eliminerer risikoen for ulige vækstfordeling.
Overforbrug uden lykke
Selv hvis man er uenig i, at en ligelig fordeling af væksten er mere retfærdig end en ulige fordeling, er der en række gode argumenter for at bruge et mål som SNI.
Det første og mest oplagte argument kan hentes fra økonomernes verden. Det går på, at brugsværdien eller nytten af en ekstra krone falder, jo flere man har af dem. Det er det, økonomer kalder 'faldende marginalnytte'.
Det bunder simpelthen i, at Mærsk Mc-Kinney Møllers hverdag ikke ændrer sig bemærkelsesværdigt, hvis han får 10.000 kroner ekstra. For pædagogmedhjælperen eller SOSU-assistenten kan det samme beløb udgøre forskellen på, om de har råd til sommerferie eller ej.
Princippet om faldende marginalnytte er langt fra nyt og er hyppigt anvendt i mikroøkonomisk sammenhæng, men har aldrig fundet vej til nationalregnskaberne.
Argument nummer to går på, at det ikke er ligegyldigt for efterspørgslen i samfundet, hvem der oplever en indkomstfremgang. Hr. Møllers går ikke til forbrug, fordi han ikke har flere behov at dække. SOSU-assistenten vil derimod bruge rub og stub på at købe alle de varer, der før slet ikke var råd til. Det betyder, at resten af samfundet vil opleve en større efterspørgsel og dermed vækst, som konsekvens af, at de lavest lønnede får flere penge mellem hænderne. Det er det, man også kalder 'multiplikator-effekten' der bliver sat gang i økonomien.
Vækstkritikerne vil nok indvende, at det ikke er mere forbrug, samfundet har brug for. Til det er der kun at sige, at der er forskel på, om forbruget dækker reelle behov hos de nederste i den økonomiske pyramide eller går til luksusforbrug hos samfundets rigeste.
Kage til alle
Et tredje og mindre økonomisk betonet argument kommer fra ny forskning, der viser, at samfund med lav indkomstulighed også oplever færre sociale problemer. Der er færre i fængslerne, færre teenagefødsler, færre børn, der klarer sig dårligt i skolerne og mindre fedme i samfund med lav indkomstulighed.
Disse undersøgelser baserer sig alene på sammenligninger mellem de rigeste vestlige lande, men selv her har indkomstuligheden afgørende betydning. Det gælder f.eks., hvis man sammenligner staterne inden for USA's grænser. Ulighedens størrelse rammer bredt og må tillægges en stor værdi.
Uanset hvem der vinder valget, vil væksten stå i centrum. At tro andet er naivt. Derfor har vi brug for at sikre, at erfaringerne fra finanskrisen tages med, og at den vækst, vi har oplevet under VK-regeringen ikke bliver et eksempel til efterfølgelse. Den har været fordelt forkert og især været forbeholdt de rigeste boligejere. Kagen skal helt sikkert være større, men samtidig skal den også fordeles helt anderledes.
En kommende regering bør således vurderes på, hvem der får gavn af den økonomiske vækst, når den forhåbentlig begynder at stige igen.
Det gælder ikke mindst for en eventuel centrum-venstreregering, der mest eksplicit argumenterer med behovet for et mere retfærdigt samfund med lige muligheder for alle. Vi kan derfor håbe, at de ikke kun vil indføre en fattigdomsgrænse, men også forpligte sig på, at væksten i Danmark deles af de mange.
 
Jens Jonatan Steen er direktør for Cevea. Jens Joel er tidligere sekretariatsleder for Socialdemokraterne i Europa-Parlamentet og folketingskandidat i Østjylland.
Debatten "Vækst eller modvækst?" fortsætter med et læserarrangement onsdag den 7. september klokken 17. Læs mere og køb billet på ishop.information.dk

