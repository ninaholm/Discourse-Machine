Kandidateksamen pr. automatik
Hvor svært kan det være at gøre danskerne til verdens bedst uddannede nation? Ikke særlig svært


 
	Årets optag på de videregående uddannelser har som altid i et par dage tiltrukket sig megen opmærksomhed hos medierne og politikerne. Dels pga. de absurde karakterkrav til de populæreste uddannelser, dels pga. det store antal afviste og skuffede ansøgere, der ikke kom ind på det nok så berømte drømmestudie.

	Politikere og erhvervsorganisationer har fortsat alverdens ønsker til de videregående uddannelser, hvilket stiller alle involverede over for en række store udfordringer.

	Nu er det heldigvis sådan, at der findes en samlet løsning på næsten alle problemerne. Den stilles hermed kvit og frit til rådighed for alle beslutningstagere og for samfundet som helhed.

	Lang ønskeliste

	Hvad er de vigtigste udfordringer? Regeringen vil have den bedst uddannede generation nogensinde, hvilket udmøntes i, at cirka 60 procent af en ungdomsårgang skal gennemføre en videregående uddannelse. Kvaliteten af uddannelserne skal øges, hvorved forstås, at de studerende gennemfører studierne på normeret tid, uden spild- og fjumreår.

	Gymnasierne kritiseres for ikke at forberede eleverne ordentligt til videre studier, fordi de først og fremmest har blikket stift rettet mod de indtægter, de opnår ved at rekruttere og fastholde elever. Politikerne har allerede sparet på SU-udgifterne og overført provenuet til selskabsskattelettelser. Samtidig er de meget optaget af at mindske effekten af den sociale arv på de videregående uddannelser.

	De videregående uddannelsesinstitutioner er stærkt interesserede i taxameterpenge for deres studerende, ligesom universiteterne går langt for at høste publikationspoint (og dermed penge) for forskernes publikationer og for at få erhvervslivet til at finansiere en større del af butikken, især forskningen. Forbedringer på disse punkter fremmer institutionernes opfyldelse af de udviklingskontrakter, ministeriet sætter dem til at underskrive.

	Forskerne ønsker alle mere tid til forskning. De studerende ønsker dels at gennemføre uddannelserne dels at undgå stress undervejs, ligesom de meget gerne så deres økonomiske situation forbedret.

	12 til alle

	Løsningen på alt dette ligger lige for: Hvert år melder de nye studerende sig til deres drømmestudier, hvor de straks optages, uafhængigt af gymnasiebaggrund og -karakterer med mere. Når tre år er gået, modtager den studerende automatisk et bachelorbevis med karakteren 12 i alle fag. Efter yderligere to år på et universitet kommer et kandidatbevis, ligeledes automatisk og med karakteren 12 i alle fag.

	Hvad opnås ved dette tiltag? Alle der ønsker det (det vil mindst være 60 procent af hver årgang) får pr. automatik en videregående uddannelse, gennemført på normeret tid. Eftersom eksamensbeviserne med topkarakterer indfinder sig automatisk, ville det være overflødigt for de studerende at bruge tid på studierne. Så spares alle SU-udgifter. I stedet kan de studerende tjene menneskepenge på arbejdsmarkedet. Det vil give så mange arbejdende studerende, at arbejdsudbuddet øges kraftigt, så lønningerne trykkes, landets sårbare konkurrenceevne forbedres markant, og virksomhederne kan finansiere mere erhvervsrettet forskning.

	Når ingen studerende bruger tid på at studere, behøver lærerne ikke at bruge tid på undervisning. I stedet kan de bruge al tiden på at forske og publicere og skaffe deres institution publikationspoint, og dermed penge.

	Stryger til tops

	Da gennemførelsesprocenten vil blive 100 procent, får institutionerne stærkt øgede taxameterbevillinger, som kan bruges på forskere og forskning samt på et stort antal nye ledere, hvorved universiteterne i Danmark stryger til tops på de internationale ranglister.

	Ønskes det, kan man behandle ph.d.-studierne efter en tilsvarende opskrift. Med passende modifikationer kunne tiltagene også sættes i værk på ungdomsuddannelserne.

	Når det ikke på de videregående uddannelser spiller nogen rolle, hvilken studentereksamen folk har, behøver de gymnasiale institutioner ikke bruge særlige kræfter på at forberede deres elever til disse uddannelser. I stedet kan de koncentrere sig om at oprette studieretninger med garanteret publikums- og dermed indtægtssucces, til alles glæde.

	Med dette forslag vil alle problemer være løst, bortset fra et enkelt: Den indholdsmæssige kvalitet af uddannelserne og de uddannede vil selvsagt lide betragtelig skade. Men det vil blive betragtet som et mindre problem, da indholdsmæssig kvalitet alligevel står nederst på politikeres, organisationers og institutioners dagsordner.

	 

Mogens Niss er professor ved Roskilde Universitet

