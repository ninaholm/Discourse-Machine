Flerkoneri



 ELDORADO hedder en by i nærheden af den ranch i Teaxas, hvor en sekt blev grebet i at have praktiseret flerkoneri i over 100 år, hvordan det så har kunnet holdes skjult. Nu falder hammeren, og myndighederne prøver at udrede faderskaberne. De 400 børn har været vant til at kalde alle mændene for 'onkler'.
Lad nu dem derovre rode med den gamle mormonskik, mens vi fokuserer på vores egen sag om flerkoneri, nemlig den med den 41-årige irakiske tolk, som kom til Danmark med sine to koner, 32 og 34 år, og deres tilsammen tre børn. Manden havde tolket for de danske soldater, som vi trak hjem efter fire år, og vi kunne anstændigvis ikke overlade tolkene til løverne.
Dermed fik vi endnu et komplekst, kulturelt problem lige ind ad døren, efter at Folketingets Præsidium har landet tørklædesagen pragmatisk. Anders Fogh Rasmussen var ganske lavmælt i går i TV 2 News, som lidt for sensationelt påstod, at man kunne "afsløre", at regeringen længe har kendt til sagen, skønt den har været en offentlig hemmelighed.
DET HEMMELIGE var, at sagen er sendt til høring hos Kammeradvokaten. Der er jura i den, og den ligger hos Familiestyrelsen, som en af dagene skal tage stilling. Vi følger afgørelsen med tilbageholdt spænding. Ingen løsning ligger lige for. Men loven er klar: Flerkoneri er forbudt. Der er næppe flertal for at genindføre det - uden at man så som det mindste også indfører flermanderiet. Men loven mod flerkoneri er ikke en naturlov. I Storbritannien er det for nylig blevet tilladt, dersom manden er blevet lovformeligt gift i det land, han kommer fra.
Men flerkoneri og flermanderi er ikke nødvendigvis et eldorado. Især ikke, hvis der følger forsørgelsespligter med. Der er glæder og bøvl nok med at have en enkelt mage, og apropos de kulturelle forskelle: Det er tilladt at have både sidespring og op til flere elskere og elskerinder i Danmark, blot det sker papirløst. 
STATSMINISTERENS PROBLEM er, at Dansk Folkeparti er på krigsstien. Fogh har afstået fra at lege kong Salomon - det er der heller ikke lovhjemmel for. Han har foreløbig lagt sagen fra sig. Den ligger vel at mærke hos Justitsministeriet, ikke Ligestillingsministeriet.
Tolken selv elsker sine to koner. De bor i hver sin lejlighed, og han farer frem og tilbage mellem dem. Han er ikke utilbøjelig til at lade sig skille fra den ene, blot den anden må blive boende i nærheden. Det må hun ikke for DF, der typisk benytter anledningen til chikane. Partiet er jo superfeministisk, når det gælder muslimske kvinder. En særlov kommer ikke på tale for dette enestående tilfælde, og der er ikke noget, der hedder en se-gennem-fingre-lov. 
 Lad ham skille sig. Men sørg for, at den skilte kone kan bo i nærheden, administrativt eller legalt, og hvis kvinderne tilbydes uddannelse og/eller arbejde, kan de selv tage stilling på længere sigt. Den løsning vil have et menneskeligt ansigt. 

