Ubærlige billeder
LEDER


 Det er billedet, ingen kan holde ud at kigge på ret lang tid ad gangen: Knælende, bagbundet og iført orange fangedragt sidder den amerikanske fotojournalist James Foley i ørkensand. Ved Foleys side står hans kommende bøddel, et sortklædt og hætteklædt medlem af Islamisk Stat (IS).
Billedet er en del af en IS-video, hvor den maskerede jihadist med umiskendelig London-accent fremsiger trusler mod præsident Barack Obama for USA’s bombardementer rettet mod IS i det nordlige Irak. Øjeblikket efter henretter han med kniv James Foley.
Videoen er ren propaganda fra en organisation, Barack Obama kalder en ’kræftbyld’, og verden over diskuteres, om medierne bør viderebringe billedet. Denne avis har valgt at gøre det. Vi bringer ikke hele videoen, og vi bringer ikke billeder under eller efter henrettelsen. Men vi bringer billedet af den knælende James Foley.
Men hvor går grænsen mellem at dokumentere virkeligheden og gå propagandisternes ærinde? Gør vi os dermed til redskab for propagandisterne? I den forstand at vi bidrager til en udbredelse, IS ønsker, jo, men det ville være endnu mere forkert at undlade at bringe det.
I tilfældet James Foley er der tale om en propagandistisk virkelighed, vi bliver nødt til at forholde os til. Der er tale om en virkelighed, præsident Barack Obama og den britiske premierminister David Cameron, straks kommenterede og formentlig vil drage politiske konsekvenser af. Derfor bringer vi billedet. For at dokumentere IS’s metoder, så Vestens modsvar kan tolkes i den virkelighed.
Det er ikke ensbetydende med, at vi skal bringe billeder under eller efter henrettelsen. Det gør vi ikke. Fordi det vil krænke den afdøde. Og fordi det handler om at dokumentere IS’s metoder og ikke James Foleys død.
Alle kan vi have vores håb om, at James Foley stadig var i live. Men sådan er virkeligheden ikke, og virkeligheden går ikke væk ved, at vi lader være med at vise billeder af den.

