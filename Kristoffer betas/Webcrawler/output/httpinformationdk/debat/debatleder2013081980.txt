1980 versus 2013



Den kompromitterede tidligere kinesiske stjernepolitiker Bo Xilai slår fra sig i den igangværende retssag, hvor han er anklaget for korruption og magtmisbrug. Den forhenværende kommunistiske partichef i storbyen Chongqing afviser anklager og forsøger ihærdigt at miskreditere anklagemyndighedens vidner: Hans kone er »sindssyg«, hans tidligere politichef er en »afskyelig« løgner, og en tidligere forretningspartner er en »gal hund«.Retssagen – der ventes afsluttet i dag – er interessant. Men den er også meget mere end det. Den symboliserer, at Kina har taget store skridt i retning af at opnå status som retsstat. At styret udviser langt mere åbenhed end tidligere i følsomme sager. Og at kommunistpartiet tager kampen mod korruption alvorligt. Det er i hvert fald det budskab, som styret forsøger at videreformidle via sine statsstyrede medier.Det er dog desværre en falsk fremstilling. Man kan blot sammenligne med den sidste retssag, der i Kina fik betegnelsen ’sensationel’, nemlig den mod Firebanden, som fik skyld for uhyrlighederne under Kulturrevolutionen. Den blev vist på tv, og domstolen offentliggjorde store mængder skriftligt materiale. Fra sagen mod Bo Xilai kommer dog kun opdateringer via domstolens officielle mikroblog. Og på et fundamentalt område har Kinas juridiske system ikke rykket sig ud af flækken fra 1980 til 2013: Det er fortsat kommunistpartiet, der styrer domstolene og får afsagt de politisk korrekte domme, som det ønsker.Og sagen mod Bo Xilai er politisk. Han opbyggede sin egen magtbase og udfordrede præsident Xi Jinpings vej mod magtens top. Det er dybest set den forbrydelse, han nu skal straffes for, og at han kendes skyldig, er der ingen tvivl om – den øverste ledelse har allerede dikteret straffen. Hvis sagen derfor symboliserer noget, så er det, at der ikke er sket fremskridt. Det understreges af, at partiet har iværksat endnu en kampagne, hvor de borgere, der åbent kæmper for reelt uafhængige domstole og større gennemsigtighed, smides i fængsel.
