Det hvide konservatorium
Der mangler noget. Det mangler både på Det Jyske Musikkonservatorium og på konservatoriet i København: studerende med indvandrerbaggrund. Nu har konservatoriet i Aarhus besluttet at åbne et forberedende kursus kun for ikke-vestlige, som skal klæde dem på til den svære optagelsesprøve... 


 Der mangler noget. Det mangler både på Det Jyske Musikkonservatorium og på konservatoriet i København: studerende med indvandrerbaggrund. Nu har konservatoriet i Aarhus besluttet at åbne et forberedende kursus kun for ikke-vestlige, som skal klæde dem på til den svære optagelsesprøve.
Men hvorfor skal vi overhovedet have folk med indvandrerbaggrund ind på vores højere musikuddannelser?
DEr er to diskussioner i denne sag.
Den første drejer sig om musikken. Om det at tilstræbe musikalsk alsidighed på et rytmisk konservatorium. Udviklingsleder på Det Jyske Musikkonservatoriumm, Astrid Elbek, slog i onsdagens Information denne pointe fast: Når uddannelsen efterlyser musikere med ikke-vestlig musikalsk baggrunde, skal det ikke forveksles med et integrationsprojekt. Det er ren og skær faglig egoisme, alene fordi det bidrager til den generelle musikalske udvikling, når flere genrer er repræsenteret. For musikkens skyld.
Den anden, og utvivlsomt mere komplekse diskussion, handler om, hvorvidt etnisk mangfoldighed er et mål i sig selv eller et middel til at opnå musikalsk diversitet. For hvem siger, at det kun er de brune mennesker, der kan spille eksotisk musik? Uanset hensigten risikerer konservatoriet at lave en diskriminerende kobling mellem det at være ikke-vestlig og det at spille ikke-vestlig musik.
Konservatoriet skulle hellere kalde en spade for en spade. De vil gerne tiltrække flere ikke-hvide studerende på skolen, fordi skolen skal afspejle samfundet - hvilket i sig selv er en reel, ja, ligefrem beundringsværdig målsætning. Men at dække sig ind bag, at man gerne vil have mere verdensmusik, kan man ikke. For den kan komme hvor som helst fra - uanset hudfarve og etnisk herkomst.

