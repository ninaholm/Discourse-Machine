De sanseløse pingviner



 Vuggestuepest, sanseløse pingviner, apatiske børnezombier og ’fri hash og gratis kakaomælk pædagogik’; ikke just ord man normalt forbinder med vuggestuer og pædagogiske kvalitetsdiskussioner. Men i de seneste to uger har debatten om vuggestuer fået en udbredelse på forsider, elektroniske nyhedsflader og blogs, som området kun sjældent kan se sig begunstiget af. Begunstiget, for det er netop det, området har brug for: Debat om kvaliteten og indholdet i de offentlige tilbud, de mindste i vores samfund tilbringer vigtige år af deres liv i.
Sagen starter i Berlingske, hvor ph.d.-stipendiat ved DPU, Aarhus Universitet Ole Henrik Hansen på baggrund af en spørgeskemaundersøgelse blandt 40.000 pædagoger og observationer i ni storkøbenhavnske vuggestuer fra sin endnu ikke offentliggjorte afhandling dokumenterer rystende forhold i landets vuggestuer. Børnene bliver på grund af manglende engagement og ligegyldighed hos de voksne efterladt som zombier, der frakobler deres følelser, og kvaliteten er så ringe, at mange vuggestuer burde lukkes. Undersøgelsen og Ole Henrik Hansens opsigtsvækkende konklusioner gentages i brede dele af pressen og får yderligere næring af forskellige aktører, blandt andet repræsentanter fra den fløj i ’religionskrigen’ om vuggestuerne, der mener, at for lidt planlægning og struktur til fordel for fri leg er roden til mange af de læringsmæssige problemer, børn senere får i folkeskolen.
Fredag kunne Information imidlertid afdække, at der ikke var tale om 40.000, men 400 vuggestuepædagoger, der havde svaret på undersøgelsen – en oplysning, der ikke fremgik af Berlingskes artikel; at der var tale om 8.000 registreringer og ikke observationer, samt at tre ud af fire vuggestuer planlægger aktiviteter forud i modsætning til, hvad forskeren havde påstået.
Altså meget opsigtsvækkende konklusioner, som forskeren måtte erkende i virkeligheden ikke kunne uddrages så skråsikkert ud fra hans materiale. Ole Henrik Hansens undersøgelser kan muligvis pege på meget vigtige tendenser i en udvikling, men debatten var altså forløbet på et fejlagtigt grundlag.
Hvor efterlader det så børnene, deres forskræmte forældre og de ansvarlige pædagoger og politikere? Jo, den økonomiske diskussion om normeringer i vuggestuerne fik lov at få plads. Kvalitet handler også om antallet af voksne, hvilket Ole Henrik Hansen ellers startede med at hævde, det ikke gjorde. Fagforeningen FOA har lavet en undersøgelse, hvoraf det fremgår, at pædagogerne selv mener, at manglende normeringer går ud over børnene. Den oplevelse deler mange forældre. Debatten rammer ned i et følsomt emne, fordi de fleste familier afleverer deres børn, fra de er ganske små, for at gå på arbejde, hvilket mange formentlig ikke kunne klare sig uden. Både Ole Henrik Hansen, hans kritikere og pædagogernes fagforening er faktisk enige om, at den manglende kvalitet er et problem. Men handler det mere om normeringer end det pædagogiske arbejde, der lægges for dagen?
Det ved vi faktisk stadig ikke noget om på trods af to ugers intens debat. Der er intet forskningsmæssigt belæg for at sige noget om normeringers betydning for børns trivsel. Heller ikke om hvorvidt pædagogerne mangler engagement, og om det er det, der gør udslaget, selvom det muligvis svarer til mange forældres mavefornemmelse. Så fagforeningen BUPL burde klappe i deres hænder over debatten, som kan sætte fokus på manglende forskning, pædagogjobbet som lavstatusjob med manglende ressourcer, uddannelse og politisk bevågenhed. Og bruge den som anledning til at komme med overbevisende svar på, hvad de mener med pædagogisk kvalitet, og hvordan den skabes.
Nu mangler vi bare politikere lokalt og nationalt, der vil andet end at kontrollere. Som f.eks. Københavns Kommunes børneborgmester, Anne Vang (S), der nu fremrykker investeringer i de vanskeligst stillede vuggestuer med mange udsatte børn. Forældre til ressourcestærke børn, der selv har trådt deres barnesko i institutions-danmark, kan kigge på sig selv og berolige sig med, at de formentlig ikke er blevet følelsesmæssige zombier af den grund. Og indstille sig på, at en vuggestue på godt og ondt aldrig bliver det samme som hjemme hos mor og far. meth

