Hvem vil være normal?



 "Hvad er det fede ved at være normal?" svarer Chris, da DR's ungdomsredaktion spørger ham: "Hvad er det fede ved at være emo?". For Chris føler sig ikke normal, og det viser han gennem smag og afsmag, stil og attitude. Han har sortfarvet, pjusket hår redt ned over øjnene, tre piercinger i læberne og to i næsen, hvor den ene er forbundet til en anden piercing, der sidder i øret. Han har tyk sort eyeliner rundt om øjnene, er bleg som en vampyr og har en sort kortærmet T-shirt over en sort langærmet T-shirt. Og så kan han godt lide musik, der "siger noget og gerne musik, der handler om følelser".
Chris er emo. Det er ikke en fugl eller en fælles europæisk møntfod, men en forkortelse for 'emotional' og betegner en ungdomskultur, der udspringer af 80'ernes punkscene. Hvor punken er hård, hurtig og råber 'fuck dig', er emo mere poppet, melodisk og hvisker 'jeg er fucked'. Emo dyrker tungsindet. Kredser om selvmord, om outsiderrollen, om selvdestruktion og arbejder med et anæmisk og feminint look. Det gælder også for drengene som Chris, der dyrker det androgyne, i nogle tilfælde nærmest transvestitagtige.
Det er sådan noget, voksne ikke kan forstå. Deres sønner og døtre er hinsides deres befalinger, den gamle vej er under hastig forandring og alt det der. Forældrene fatter ikke den revolution, deres teenagebørn har gang i. Men det er der til gengæld andre voksne, der gør. Det er dem, der sætter ungdomskulturen på kommerciel formel og kan finde ud af at sælge undergrunden til masserne. 
Op gennem 1980'erne og 90'erne var emo en smal subkultur, men omkring midten af 00'erne skete noget mærkeligt for den kejtede outsiderkultur. Med bands som My Chemical Romance, Panic! at The Disco, Fall Out Boy og Tokio Hotel brød kulturen igennem til et millionpublikum over hele verden. I dag er emo en bred ungdomskultur med faste regler for mode og vedtagne præferencer for film, bøger, stoffer, helte og heltinder. Tendensen har spredt sig langt ud over teenagernes rammer, som for eksempel bogserien Twiligth, der har solgt mere end 10 millioner bøger alene i USA og er som skåret ud af en emo-håndbog (sådan nogen findes der i øvrigt også nogle stykker af). Emo er en god forretning, for den taler så rent ned i teenagerens sårbare og søgende sind og er således blevet et columbusæg i reklamebranchens forsøg på at nå de besværlige men ultraforbrugende tweens og teenagere. 
Kort sagt er Chris lige så normal-unormal som alle andre teenagere, og det kan de i fællesskab finde ud af at formidle i det samme udtryk. Ikke gennem kunst eller vold, men gennem forbrug. Gennem smag og i særdeleshed afsmag styrer de virtuost gennem musikudbuddet, gadgets, jeansmærker, tørklæder, ølmærker, smykker, hvad som helst og rammer det præcise udtryk, de vil have. Det er så præcist det, som de andre har, for måske vil man bare gerne være normal, selv om man føler sig anderledes.

