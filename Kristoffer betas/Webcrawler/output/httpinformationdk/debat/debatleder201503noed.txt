En nødvendig hemmelighed
LEDER


Egentlig er det ikke så mærkeligt, at Venstre-formand Lars Løkke Rasmussen fortsat afviser at svare på, hvordan det &raquo;moderne kontanthjælpsloft&laquo;, han annoncerede for halvandet år siden, skal indrettes. Alt tyder nemlig på, at kontanthjælpsloftet ikke er nogen løsning på det problem, som Venstre har udråbt til et afgørende tema i dansk politik: At for mange danskere har ingen eller kun ringe økonomisk tilskyndelse til at arbejde.Igen og igen fortæller Venstre, at omkring 17.000 danskere intet får ud af at arbejde. Tallet stammer fra beregninger, som Økonomi- og Indenrigsministeriet har lavet om situationen i 2014. Året forinden var tallet 18.100, og om dette tal findes der lidt flere detaljer. Blandt andet ved vi, at kun omkring 600 af de 18.100 får kontanthjælp eller ville få det, hvis de blev ledige, mens hele 17.300 af dem er berettigede til dagpenge.Ikke desto mindre er det kontanthjælpen og ikke dagpengeydelserne, Venstre vil beskære. Og pengene, der spares ved at indføre kontanthjælpsloftet, vil partiet så anvende til at hæve jobfradraget for at gøre det yderligere attraktivt at komme i beskæftigelse. Men som CEPOS-økonom Mads Lundby Hansen, der vel at mærke er tilhænger af et kontanthjælpsloft, konstaterede i gårsdagens Information, kan et sådant loft over kontanthjælpen &raquo;ikke finansiere en forhøjelse af jobfradraget, som har en mærkbar effekt på beskæftigelsen&laquo;.Det er simpel logik, at Venstre ligesom Liberal Alliance burde gå ind for at beskære dagpengeydelserne, hvis partiets mål var andet end en symbolsk reduktion af den gruppe, som ikke har en økonomisk fordel ud af at arbejde. I stedet fastholder Venstre sin fortælling om kontanthjælpsloftet og de 17.000. Ulempen er, at partiet ikke kan fremlægge et konkret bud på, hvordan dette kontanthjælpsloft skal se ud, fordi det ville falde til jorden. Fordelen er, at Venstre kan profilere sig på sin hårde kurs over for kontanthjælpsmodtagerne uden at støde DF og de mange vælgere fra sig, som ikke kan acceptere yderligere forringelser af dagpengesystemet.
