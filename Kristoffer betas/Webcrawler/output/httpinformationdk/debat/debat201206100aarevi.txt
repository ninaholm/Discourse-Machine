100 år evig ung
I mindet om en gigantisk musiker


I disse dage for 100 år siden fødtes den rumænske dirigent Sergiu Celibidache. Med Daniel Barenboims ord: en blanding af vismand, filosof, matematiker, ufattelig stor dirigent – og sigøjner.Celibidache, der udtalte sit navn [tjælibidakke], døde i 1996 84 år gammel, mens han stadig var chef for München Philharmonikerne, et af Europas fineste orkestre. Den store musikers sidste legemligt svækkede år bød ham at dirigere siddende, hvilket yderligere inderliggjorde hans tolkninger ikke mindst af de enorme Bruckner-symfonier, som han mere end nogen anden befordrede helt ned i partiturernes ursubstans.Celibidaches musikalske spændvidde var bred og rakte fra wienerklassikken til moderne musik. De store franskmænd hørte absolut til favoritterne i repertoiret. Her forfinede han klangen til det sfæriske, men håndhævede strengt værkernes symfoniske struktur, hvor mange andre fortaber sig i stemninger og mister pulsen. Den mistede Celibidache aldrig, omend hans tempi nu og da gik til den ekstremt langsomme side i fastholdelsen af melodilinjen. Den blev man aldrig snydt for hos Celibidache, der bestandigt over for orkestrene påviste musikkens præg af polyfon samtale, og at snakken om 1.-, 2.-, 3.-stemmer osv. er misforstået. Én ting kan man være sikker på: Celibidaches tolkninger var altid bemærkelsesværdige, nogle gange overraskende.Det værste var hans genialtietIkke sjældent var det som oplevede lytteren musikken i selve dens tilblivelsesøjeblik og for første gang. Det var det værste ved Celibidache: Hørte man hans udgave af et givet værk, havde andre tolkninger vanskeligt ved at trænge forbi maestroens. Hver opførelse var uforglemmelig.Det danske publikum lærte den vitale rumæner at kende, da Celibidache dirigerede Det Kongelige Kapel ved en række koncerter fra 1960 til 1963. Bekendtskabet var tilsyneladende ved at udvikle sig til et fast forhold, da dette blads daværende strenge og frygtede musikanmelder Hansgeorg Lenz skrev en kritik af mesterens opførelse af Verdis Requim, der i den grad forbitrede den nærtagende Celibidache, at han øjeblikkeligt pakkede sydfrugterne og nægtede at dirigere i København. Faktisk også fordi samarbejdet med musikerne var blevet spændt til et bristepunkt, der nu blev nået.Lenz, for hvem den kølige kontrolfreak Herbert von Karajan var nær guddommelig, opfattede Celibidache som en podieatlet, en spradebasse, en poseur, en charlatan. Det var som sagt dråben. Døren røg i med et brag. Farvel for evigt, København!Helt så galt gik det ikke. Efter nogle år som chef for Stockholmphilharmonikerne, som Celibidache (også) lagde sig ud med, vendte han tilbage, men til Radiosymfoniorkestret og gav en række koncerter, der bragte et i forvejen stærkt spillende ensemble op på verdensplan.Uforglemmelig livekoncertAt opleve Celibidache live de lux, som de siger så smagfuldt på DR, uforberedt og uden at have set og hørt ham før var et veritabelt chok. Skribenten var 17 somre i 1962, da jeg begav mig hin 19. november i Odd Fellow Palæets store sal, hvor Det Kongelige Kapel var ved at være klar.Det vil sige, de stemte som krævet af Celibidache på en ny måde – vist ikke oplevet før af et dansk koncertpublikum. Ikke noget med at oboen rejste sig og gav kammertonen, og så var dén hjemme. Næh, oboen rejste sig og gav kammertonen til hver gruppe for sig. Det tog sin tid, men det var et betingelsesløst krav dikteret af mesterens absolutte gehør.Den da unge skribent var i de dage stærkt opsat på at etablere nærkontakt med en jævnaldrende af kontrært køn, der også skulle til koncert. For at forhøje chancerne havde skribenten ved hjælp af en dengang nymodens dims, en kam med barberblad til selvjustering af nakkehåret, forsøgt netop dette med mildt sagt ynkeligt resultat. Det så ud som om der var gået skab i baghovedet. Selvfølgelig, selvfølgelig satte attråens mål sig på sædet lige bag ved. Katastrofe.Så blev lyset nådigt dæmpet. Andægtig stilhed. Celibidache elegant ind fra kongesiden. Klap-klap-klap. En bister hånd til koncertmesteren. Næsten demonstrativ koncentration. Og så gik det løs. Beethovens Leonore Ouverture nr. 3, Debussys La Mer og efter pausen Skæbnesymfonien.Ordet chok er ikke for stærkt. Aldrig havde man oplevet noget lignende.Som en gal MedusaI løbet af ouverturen hvor musikken kommer op i omdrejninger, stod mesterens hår som Medusas slanger ud fra hans store hoved, sveden sprøjtede fra ham; i vilde kast med kroppen hersede og sled han med Kapellet – og sang med. Eller han understregede fortissimo og med overkomprimerede dyt-dyt-dyt-lyde, accenter og pointer og stampede i podiet og opførte sig som en gal.Men musik kom der fandeme ud af det, så huset var ved at vælte, og man troede, det var løgn.Det pæne københavnske koncertpublikum fik her besked: Musik er ikke damete, men ekstremt støjende og svedende og klar erotik mellem dirigent og orkester.Skribenten i svøb glemte hullerne i nakken og donnaen, der i øvrigt var i den grad behersket interesseret i projektet, at hun ikke opdagede, hvem der sad foran. Det er en anden historie ...Bifaldet efter en klassisk koncert på dansk grund kom først op på noget lignende, da Leonard Bernstein et par år senere dirigerede Espansiva. Celibidache gav, så vidt hukommelsen rækker, to ekstranumre med Kapellet. De frederiksbergske tandlæger og københavnske advokater og embedsmænd hylede og trampede i gulvet og tampede hænderne sammen, så de blev blå og røde. Musik var efter den aften noget andet og mere og uforglemmeligt.I 100-året har koncertoptagelserne – mod mesterdirigentens vilje: han hadede musik på dåse – ikke mistet den kraft, Sergiu Celibidache bibragte alt han berørte.
