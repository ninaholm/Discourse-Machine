Førtidspension til 15-årige

For det første får 15-årige ikke tilkendt førtidspension! For det andet er en tilkendelse ikke lig med en livslang udstødelse fra arbejdsmarkedet, skriver dagens læser i kommentar til artikel.


 Ved at læse forsiden af Information den 8. juli får man det indtryk, at det danske velfærdssamfund er gået helt over gevind. Vi tildeler rask væk førtidspension til børn helt ned til 15-års alderen.
Det har ikke været svært for Information at samle forargelse. At reglerne for førtidspension trænger til fornyelse, kan politikerne hurtigt blive enige om. 
Såvel Marianne Jelved (R) som Sophie Løhde (V) udtaler, at det ikke kan være rigtigt, at der skal gives livslange førtidspensioner til børn/unge mennesker. V lufter ideen om tvungen revision af førtidspensionen hvert femte år. R foreslår en ny midlertidig ydelse.
Vi tillader os at sige som det lille barn i Kejserens nye klæder: 'Men han har jo ikke noget på!'
For det første får 15-årige ikke tilkendt førtidspension! For det andet er tilkendelse af førtidspension ikke lig med en livslang udstødelse fra arbejdsmarkedet.
For at få førtidspension skal man være mellem 18 og 65 år. Personer under 18 kan få tilkendt førtidspension, men udbetalingen kan først finde sted fra det 18. år. I tilfælde, hvor det er klart, at den unge skal have førtidspension (f.eks multihandicappede, stærkt retarderede eller andre), kan tilkendelsen ske, før den unge fylder 18, så personen er sikret en indkomst fra det 18. år.
Selvom sagsbehandlingstiderne ofte er lange, har vi endnu ikke set sager, hvor det har været nødvendigt at igangsætte sagsbehandlingen tre år før den pågældende fyldte 18.
Statistikken over 15-19-årige dækker med andre ord de 18- og 19-årige - samt de (formentlig ganske få) mindreårige, der får tilkendt pension før de fylder 18. Der er ikke belæg for at postulere, at børn tildeles førtidspension.
Vi gør stilfærdigt opmærksom på, at den livslange førtidspension er afskaffet. Siden 1. januar 2003 er alle førtidspensioner tildelt efter Socialpensionsloven. Ifølge lovens § 44 skal kommunerne frakende pensionisten førtidspensionen, hvis der sker en væsentlig forbedring af arbejdsevnen, som medfører, at pensionisten vedvarende kan være selvforsørgende ved indtægtsgivende arbejde. Ifølge lovens § 20, stk. 1, 2. pkt. kan man ved tildelingen af førtidspension samtidig beslutte, at sagen skal genoptages til vurdering på et senere fastsat tidspunkt.
De førtidspensionister, vi møder i SIND, taler om, at de oplevede tilkendelsen af førtidspension som en enorm lettelse, der gav ro om forsørgelsen og mulighed for at komme videre med livet. De beskriver det forudgående forløb med arbejdsevneprøvning som kaotisk, stressende og fyldt med nederlag. At skulle se frem til et sådant forløb igen og igen med jævne mellemrum, vil for mange være en så stor psykisk belastning, at det risikerer at forværre sygdommen.
Vejen frem er, at jobcentrene lever op til bestemmelserne i Beskæftigelsesindsatslovens kap. 12 om tilbud til førtidspensionister om ansættelse med løntilskud.
Der er ikke behov for at ændre systemet. Vi skal i stedet udnytte de muligheder, der er, endnu bedre.

