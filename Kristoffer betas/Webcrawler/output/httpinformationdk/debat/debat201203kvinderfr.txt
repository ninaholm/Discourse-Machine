Er kvinder, der fravælger børn, overhovedet kvinder?
Kvinder, der bevidst fravælger børn, er fronttroppen i vor tids kvindeoprør. De piller ved forestillingen om kvinden som uadskillelig fra rollen som mor. I deres medsøstres øjne er deres valg en uforståelig provokation
For mødre er moderskabet sikkert et hyggeligt sted at være. For kvinder som bevidst har valgt ikke at få børn, er det et marreridt, skriver dagens kronikør.


 At vælge et liv uden børn er et fremmed standpunkt i et samfund, hvor moderskab er normen. I det moderne Danmark er moderskab blevet et vægtigt element i det gode liv og ses som et led i det at blive en voksen, ansvarlig og sund person.
Kvinder uden børn er omvendt latent problematiske og ses som kulturel ufuldendt. Den stadigt ekspanderende reproduktionsteknologi har båret ved til bålet: Ingen efterlades længere med en undskyldning for ikke at få børn.
Men spørgsmålet er, om kvinder uden børn i virkeligheden tilbyder et nyt perspektiv på vores forståelse af det at være kvinde? De piller ved samfundets forestilling om kvinden som uadskillelig fra rollen som mor. De tvinger os til at overveje, hvilken værdi kvinder har, når hun ikke vil have børn.
Mor som identitet
Moderskabet er en begivenhed med særlig social betydning og en måde, hvorpå vi kan navigere i forhold til hinanden. Det fungerer ofte som et vigtigt parameter, når især kvinder skal vurdere sig selv og andre. Derfor er det svært for omgivelserne at få greb om, hvem de børnefrie kvinder er. De passer ikke ind i den prædefinerede og tilgængelig sociale kategori ’mor’.
I mit speciale har jeg analyseret de oplevelser, som en række børnefri kvinder, har haft i mødet med omverdenen. Fælles for dem er, at de oplever, hvor stærkt normen om moderskab dikterer måden at være kvinde på. De fortæller, hvordan de i mødet med mødre får kommentarer som: ’Er du ikke blevet klogere?’, ’Kvinder får da børn!’ eller: ’Vi er sat på denne jord for at få børn’. Mødre cementerer dermed forestillingen om, at moderskab er mest naturligt og langer samtidig ud efter børnefriheden som noget upassende.
De børnefrie kvinder oplever også, at mødre føler sig utrygge i blandt dem. »Som kvinde skal man helst have et ret tydeligt omsorgsgen. Så andre føler sig trygge ved én. Der har nogle gang været nogle med børn, der syntes, at jeg nok var lidt farlig, fordi jeg ikke havde børn. Som om jeg var let på tråden. Alene af den grund,« fortæller en børnefri kvinde
Mødre ved ikke, hvordan de skal navigere i forhold til kvinder uden børn, fordi de i kraft af deres ukonventionelle valg ofte undlader at deltage i essentielle dele af de praksisser og diskurser, der gælder for kvinder – nemlig talen om og handlinger forbundet med moderskab.
De børnefrie kvinder bryder med andre ord det kodeks, der placerer kvinder ved siden af hinanden.
Når andre kvinder føler sig intimideret af den børnefrie kvinde, kan det altså være fordi hun ikke lever op til de kvindelige koder og derfor ikke er genkendelig som tillidsvækkende kvinde.
Mænd mere spændende
Flere børnefrie kvinder fortæller også, at de har svært ved at identificere sig med de dele af kvindefællesskabet, der er forbundet med moderskab. Faktisk er det i mange sammenhænge lettere for dem at være sammen med mænd end med kvinder.
»Når andre talte om, at de havde lyst til at blive gravide, forstod jeg slet ikke, hvad de snakkede om. Jeg har heller aldrig vendt mig om efter barnevogne. (...) Der var nogle år, hvor det var enormt trættende, for der blev ikke talt om andet. Jeg har altid været glad for børn, men jeg er aldrig faldet i svime. Jeg synes, at mænd er mere underholdende end kvinder, for de (kvinder) skal altid sidde og snakke om deres børn,« fortæller en børnefri kvinde.
En anden tilføjer: »Så sad jeg tit alene og tænkte: Get a life, find noget andet at snakke om også. Men deres verden var kun bleer, sutteflasker, og hvor bedårende ungerne var. Så jeg snakkede med mændene i stedet.«
Når kvinderne ofte finder mænd mere spændende og interessante end kvinder, der har børn, er det ifølge dem, fordi mænd lettere kan abstrahere fra livet med børn og tale om andre ting. En børnefri kvinde fortæller f.eks.:
»Jeg håber virkelig, at det er noget biologisk, for de er ikke særlig tolerante. De har selv svært ved at høre, hvor meget de egentlig taler om børn.«
Ifølge de børnefrie kvinder har mødre svært ved at se udover moderskabet. De har svært ved at frigøre sig fra identiteten ’mor’, og de børnefri oplever ofte mødre som snæversynet og uinteressante – de reduceres til kun at være mødre.
Fra underlig til særlig
Forståelse for valget af børnefrihed kan være vanskelig i et samfund, hvor moderskab er en selvfølge og det ’normale’. Indrømmer man ulyst til børn risikerer man at blive anset for at være underlig og unormal.
En identitet som børnefri indebærer således, at man bekender sig til en position som afviger. Hermed bliver børnefrihed iscenesat som mønsterbrydende adfærd og undtagelse fra normen: »Måske har jeg mod til at vælge selv og mod til at gå mine egne veje. Det er altid svært at skille sig ud, men på et tidspunkt bliver man interessant i stedet for underlig. «
Det afvigende kan således omdefineres til noget særligt. Kvindernes mønsterbrydende adfærd kan ses som udtryk for styrke, mod og selvstændighed. Deres brud med normen giver i dette perspektiv plads til en ny (kvindelig) livspraksis. Et liv hvor kvinder kan leve et mere frigjort og uafhængigt liv.
Børnefriheden bliver dermed til en form for frigørelsesproces, hvor man udfordrer og gør op med de etablerede kønskulturelle standarder og i stedet skaber nye muligheder. Børnefrihed viser, at der er flere måder at gøre kvinde på.
Et velovervejet valg
For børnefri kvinder indebærer valget af børnefrihed flere overvejelser end valget af moderskabet. Får man børn opleves valget som ubevidst, mens valget om børnefrihed gøres bevidst og refleksivt. Som en børnefri kvinde udtrykker det: »Når man ikke tænker over, om man skal have børn, skal man nok. Det bevidste valg er at lade være med at få nogen.«
Flere børnefri kvinder fremhæver, at manglende overvejelse og stillingtagen til spørgsmålet om børn kan resultere i, at nogle kvinder får børn uden rigtig at ville det. De glemmer simpelthen, at mærke efter, hvad de har lyst til i livet.
I modsætning hertil opfatter flere børnefri kvinder sig som uafhængige personer, der er gode til at sige fra og gøre det, der føles rigtigt, også selv om det betyder et brud med normen. Som en af dem siger: »Jeg forsøger virkelig at mærke efter, hvad jeg har lyst til. Det er det, livet handler om for mig. At have det godt, følge nogle drømme og have muligheden for at ændre mit liv. Hvilket kan virke meget provokerende på andre.«
At et nej til børn kan opleves som en provokation for de mennesker, som har børn, kan skyldes, at forældre oplever en frasigelse af (deres) børns tilstedeværelse som en direkte kritik af deres livsvalg. De oplever ikke kun børnefriheden som et individuelt valg, men som en kritik af selve det at få børn. En kvinde fortæller: »(..) der en del, der opfatter et nej til børn som meget provokerende. Som om jeg samtidig sætter spørgsmålstegn ved deres tilvalg af børn. Men det gør jeg ikke. Jeg skal bare ikke have nogen selv.«
Mødt med mistro
Men det er svært at stå i opposition til moderskabet i en verden, hvor argumenter om fortrydelse, ensomhed og tab af kvindelighed fremføres, når en kvinde siger nej tak til børn. En del børnefrie kvinder oplever, at de ikke bliver taget alvorlig, når de siger, at de ikke vil have børn. En af dem fortæller f.eks.:
»Jeg har kun én tæt veninde, der har børn. Hun synes nok, det er lidt synd for mig. Det synes min søster i hvert fald. Og hun tror nok ikke altid på mig, når jeg siger, at jeg har det fint med mit valg.«
Omgivelserne møder ofte børnefrihed med udsagn om, at de vil fortryde det eller skifte mening på et senere tidspunkt og negligerer dermed, at der er tale om et egentlig ønske for den børnefrie.
Derfor er det for nogle af de børnefri fristende at omdefinere frivillig børnefrihed til ufrivillig barnløshed, fordi det er en mere accepteret grund til ikke at få børn. Kvinderne fortæller om ufrivillighed barnløshed enten for at undgå konflikter med omgivelserne, eller fordi det er en nem måde at slippe for at forklare. »Den nemmeste måde at affærdige folk på er at sige: ’Vi kan ikke’. Så spørger de ikke mere,« fastslår en børnefri kvinde.
Hvis det kommer dertil, er problemet dog, at kvinderne ikke opnår accept af deres valg som børnefri, men forgiver at være noget, de ikke er, og dermed rykkes der ikke for alvor ved samfundets fordomme og vedtagne kvinderoller.
Rikke Skyum er cand.pæd.pæd. psyk.

