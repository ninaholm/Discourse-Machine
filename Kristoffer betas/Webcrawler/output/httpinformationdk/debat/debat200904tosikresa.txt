To sikre og en satsning
Claus Hjort Frederiksen har fået finansministerposten som belønning for lang og tro tjeneste. Indenrigs- og socialminister Karen Elleman har den sjældne egenskab, at hun ved noget om sit område. Men Inger Støjberg har endnu til gode at bevise, at hun bekymrer sig om ligestilling
Blot to dage efter sin tiltræden som landets statsminister kunne Lars Løkke Rasmussen (V) i går præsentere sine nye ministre.


 Den nye statsminister, Lars Løkke Rasmussen (V), handlede hurtigt, da der skulle lukkes huller i regeringen. Valget af Claus Hjort Frederiksen til finansminister var valget af den ældre, trofaste partisoldat, der aldrig selv har aspireret til rollen som politisk leder. 
Posten er belønningen for lang og tro tjeneste. Det bliver en finansminister, der ikke hindrer Løkke i selv at gå meget tæt på at arbejde med at afværge de voksende økonomiske problemer, netop det som Løkke har erklæret for sin førsteprioritet. 
Det var også en satsning på at få en finansminister, der kan samarbejde om finanslove med cheftaktiker-en i Dansk Folkeparti, Kristian Thulesen-Dahl. Finansministerposten bliver kulminationen og måske også afslutningen på Claus Hjorts politiske karriere.
Forsvarsminister Søren Gade og skatteminister Kristian Jensen blev fravalgt som finansminister. En udpegning af Gade ville have skabt tvivl, om Jensen nu også er tronarving i Venstre. I forhold til vælgerne har ingen venstreminister så stort potentiale som Gade. 
Han er langt mere populær end både Kristian Jensen og Lars Løkke. Gade har af familiemæssige årsager ikke de store ambitioner i disse år. Hans hustru døde for ikke så længe siden, og han har ansvar for endnu ikke flyvefærdige døtre. 
I lighed med afdøde Iver Hansen kan han blive en af de bedste ledere, Venstre aldrig fik, for han har i forhold til vælgerne den uvurderlige egenskab, at han er tillidsvækkende.
Kristian Jensen har en høj stjerne hos Anders Fogh Rasmussen og står nu som partiets nummer to. Men Løkkes personlige forhold til Jensen er knap så varmt som Foghs. Der kan også være tvivl, om Jensen endnu har personlig autoritet til at lede store forhandlinger. Ved ikke at gøre Jensen til finansminister markerer Løkke, at han ikke af sig selv bliver Løkkes efterfølger engang. Der skal arbejdes for sagen. Han er Venstres tronfølger - på prøve - når han om kort tid bliver Venstres næstformand.
Kan blive en gevinst
Valget af Inger Støjberg til beskæftigelsesminister var lidt mere overraskende, mange havde ventet Peter Christensen på denne post. Støjberg har virket som en i manges øjne og øren lidt skinger politisk ordfører for Venstre. Det kan blive en gevinst for det politiske samarbejde på tværs af blå blok og rød blok, at hun kommer væk herfra. Men at hun er et godt valg til beskæftigelsesminister, som nu også får ligestillingen, er ikke indlysende. 
Hun skal passe på ikke at udtale sig hårdt og fordømmende om folk med beskæftigelsesproblemer. Og hvis ligestillingspolitik ligger hendes hjerte nært, så har hun til gode at bevise det.
Valget af Karen Ellemann til indenrigs-og socialminister er mere naturligt, trods Ellemanns meget korte politiske erfaring. 
Ellemann har siddet i socialudvalget. Hun er altså i den for en ny minister langt fra selvfølgelige situation, at hun har arbejdet med det område, hun nu skal lede. I bedste fald har hun tilmed nået at tænke nogle socialpolitiske tanker. Som nye ministre egentlig altid burde have det, hvis de ikke skal risikere at blive uselvstændige, usikre ministre, der læner sig op ad deres embedsmænd. For tiden har Danmark således en usikker sundhedsminister, der gang på gang bliver debatteret til pindebrænde af Jens Peter Vernersen (S), som ganske simpelt ved mere om området end ministeren.
Kræver overskud
Ellemanns ministerium er stadig stort, uanset at ligestillingen er sendt over til Støjberg. Det var netop begrundet i, at ministeriet var for stort, at Karen Jespersen trak sig. 
Nu er der imidlertid en meget simpel løsning på Karen Jespersens problem. Man kunne have undnævnt en eller to viceministre, for eksempel med særligt henblik på fattige og ligestilling. Det ville man have gjort i halvdelen af verdens lande. I den anden halvdel af verdens lande giver man ministeren en politisk statssekretær eller et kabinet af politisk rekrutterede hjælpere. 
Man gør det bare ikke i Danmark, fordi politikerne ikke tør sætte sig op mod departementscheferne, der bekæmper alt, hvad der kan beskære deres magt.
Er Indenrigs- og Socialministeriet da uden politiske hjælpere for stort for en enkelt, ikke særlig erfaren minister? Jo, det er rigeligt stort, og der er navnlig behov for, at ministeren har overskud til at se på den voksende fattigdom, som kan blive til et ubehageligt problem for regeringen. Det er et åbent spørgsmål, om hun overhovedet har gennemslagskraft i regeringen.
For det var nu ikke kun størrelsen, der fik Karen Jespersen til at trække sig. Sandheden er, at hun havde meget lav status i regeringen. Hun sad ikke i et eneste fast udvalg i regeringen. Og i Venstre har mange følt, at det var urimeligt, at hun sprang en lang række over i køen efter at blive minister. 
Tabte politisk kapital
Hun havde simpelt hen ingen magt i regeringen og i Venstre og kunne derfor ikke få et fnug mere igennem, end statsministeren og finansministeren tillader. Som formel kommuneminister kunne hun ikke gøre noget for kommunerne andet end skræppende at skælde dem ud, fordi det er finansministeren, der sidder på pengene til kommunerne.
Og uden penge kunne hun ikke fastholde sit væl-gerimage som den socialt sindede Karen. Dag for dag tabte hun politisk kapital. For kort tid siden blev kommunerne trætte af hendes skræpperi og buhede ad hende ved et stort møde. 
Det modnede hende for den beslutning, der havde været længe undervejs. Hun havde opdaget, at hun ikke havde noget politisk manøvrerum. Fremfor at risikere at blive skiftet ud, valgte hun selv at offentliggøre sin beslutning på et tidspunkt, hvor der blev mindst ballade om den. For hele den danske medieverden havde på det tidspunkt sat alt ind på, om Anders Fogh Rasmussen blev generalsekretær i NATO.
Karen Jespersen er en brugt kvinde. Hun er kun blevet brugt af Fogh, fordi hun kunne trække personlige stemmer, og fordi hun kunne bringe et velfærds-image med fra Socialdemokraern. Nu er hendes personlige gennemslag hos vælgerne brugt op. Karen har gjort sin pligt og kan nu gå sin vej. Nu er der kun et parti tilbage, hvor hun kan starte en ny karriere. Men mon ikke hun trods alt føler sig for gammel til at begynde i Dansk Folkeparti?

Tim Knudsen er professor i statskundskab ved Københavns Universitet

