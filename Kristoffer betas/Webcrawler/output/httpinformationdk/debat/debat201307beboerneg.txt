Beboerne bliver gidsler i kickstart



 
	I en artikel om renovering og fredning af Bellahøjhusene 2. juli interviewes to beboere, der begge er stærke fortalere for renovering. I artiklen bliver råderet over egen bolig som forsvar for beboerdemokrati stillet over for en mulig fredning, men historien er mere kompleks.

	Der er fire boligforeninger på Bellahøj. Journalisterne har tilsyneladende ikke kunnet finde frem til de to afdelinger, SAB (Bellahøj I og II) og AKB, der med 748 husstande repræsenterer 60 procent af beboerne. En stor del af dem er kritiske over for renoveringsplanerne.

	Renovering indgår i regeringens kickstart, og der er udsigt til store indtægter for administrations- og boligselskaberne. I afdelingen Bellahøj I og II med 487 boliger skal vi låne tæt på en halv milliard kroner af Landsbyggefonden svarende til en million kroner pr. husstand. Penge, vi som beboere i almennyttigt byggeri, har tvangsindbetalt til Landsbyggefonden.

	Administrations- og boligselskaberne vil kunne beregne sig 8-15 procent af de samlede udgifter til renovering i administration og rådgivning med mere. Københavns Kommune oplyser, at KAB kan tjene 33,6 millioner kroner alene på vores renovering af bare 487 boliger.

	Den planlagte renovering vil føre til huslejestigning på 24 procent – 18 procent netto, når en forventet månedlig varmebesparelse er regnet med. Der er tale om en gigantisk investering, store huslejestigninger og meget små besparelser på varmeudgifterne.

	Glemmer beboerdemokratiet

	Undersøgelser, tilstandsrapporter og budget for renovering forelå i februar 2011, mens vi først fik udleveret materialet to år senere, i 2013, efter vi havde skrevet om det i lokalavisen.

	Efterfølgende læsning skabte bekymring hos beboerne pga. tvivlsom kvalitet i de tekniske undersøgelser. Man vil energirenovere med 37 cm betonplader uden på husene uden at have foretaget systematisk undersøgelse af varmeforbrug, kulde og fugt.

	Administrations- og boligselskaberne indgår sammen med Københavns Kommune i en styringsdialog, hvor økonomi, administration og beboerdemokrati evalueres. De har glemt forpligtelsen til at sikre et velfungerende beboerdemokrati. Derfor er det betryggende, at Kulturstyrelsen er med i hele processen og forhåbentlig kan sikre transparens og kvalitet i arbejdet med de bevaringsværdige huse.

	 

John Steen Johansen, Psykolog og formand for afdeling Bellahøj l og ll, SAB

