Jordens allerstørste fortælling
Om globaltruslen mod den selv. Udspilles nu lige for vores naturvidende øjne. Alligevel har vores toneangivende koryfæhoveder svært ved at få fortællingen fortalt. Hvor er dog tidens Grundtvig, Ibsen, Shakespeare, Dante, Esajas, Homer ... ?


 Kulturredaktøren, Peter Nielsen, spørger i gårsdagens udgave af nærværende avis: »Klimakrisen er vor tids store samtidsfortælling. Hvorfor er der ikke flere, der tør tage udfordringen op?« Foranlediget af samme udgaves interview med den norske succesforfatter Jostein Gaarder og hans »opsang til forfatterne og de intellektuelle«:»Det ligger mig på sinde at formidle basic science,« siger Gaarder. »Der hersker en uvidenhed af dimensioner – også blandt fremtrædende norske intellektuelle.
Jeg har moret mig med at stille mange af dem helt grundlæggende naturvidenskabelige spørgsmål såsom: ’Hvor meget har mennesket øget atmosfærens CO2-koncentration, siden industrialiseringen tog fart?’ De ved ingenting! Svaret er 40 procent. Skønlitteraturen har gennem historien bestandigt handlet om de store menneskelige spørgsmål – krig, kærlighed, sygdom osv. Det nye er, at klimaet i dag er blevet et af disse store spørgsmål. Nu ønsker jeg ganske enkelt at øge bevidsthedsniveauet – både blandt unge og voksne – om, hvad klima- og miljøsagen handler om. Nemlig, at vi for første gang i menneskehedens historie ser muligheden for, i værste fald konturerne af, et kollaps for vor civilisation. Vi har i dag et økonomisk system på kollisionskurs med naturens bæreevne.
For første gang i menneskehedens historie ...«
Ja, globalt set.
Lokalt er der mange eksempler på, hvordan menneskelig magt er steget os til hovedet. Åndsmagten har i direkte eller i teknologisk-teknisk overført forstand så at sige taget magten fra os. Og forårsaget materielle, sanselige og sansbare naturødelæggelser. Som på Påskeøen, hvor gudetilbedelsen og statuefremstillingen forblindede synet af træfældningens økologiske omkostninger, i Eufrat-Tigris-områderne, hvor betagelsen af de højtudviklede kunstvandingssystemer forblindede synet af det salt, der sugedes op og kvalte livet, i romerriget, hvor magtfuldkommenheden forblindede synet af ressourceforbrugets efterhånden katastrofale omfang. For ikke at tale om – eller rettere: for netop at tale om vores eget moderne projekt.
Hvor tilbedelsen af vores egen guddommelige fornufts brug af kuldampmaskiner, olie-dynamoer med meget mere og nu også digitaler, forblinder synet af de smeltende ismasser, stigende vandstande, stigende – ja, netop, temperaturer og klimakrisen.
På én gang hele globen rundt. Ikke blot lokalt.
Det er det nye. Der giver anledning til udsagnet: »at vi for første gang i menneskehedens historie ser muligheden for, i værste fald konturerne af, et kollaps for vor civilisation. Vi har i dag et økonomisk system på kollisionskurs med naturens bæreevne.«
Hvorfor er det da så svært for nutidens Grundtvig’er, Ibsen’er, Shakespeare’r, Dante’r, Esajas’er, Homer’er at fortælle den fortælling?
Bæredygtig trøst
Mens vi venter på Godot og svaret, trøster vi os med Gaarder. Og hans nye roman. Med digteren og den intellektuelle Thorkild Bjørnvigs stadig mere aktuelle og derfor stadig ’nyere’ miljødigte.
Som for eksempel dette:
Hvor ondt og mærkværdigt at se sin art
lægge bitterligt overflødigt øde
så meget man elsker og glædes ved.
Står ikke den hvilende eg, den kredsende musvåge,
når de bliver truet, står ikke svalen, sælen og edderfuglen,
som endnu kan ses, og elefanten og hvalen
bag horisonten én mere nær
end ens egen art, når den grundløst dræber,en afstumpet fjende af alt, hvad man elsker: Er dræberen –
ikke af gammel nødvendighed, men af rastløst begær,
lyst og profit – mere din næste
end alt det groende løbende svømmende svævende
han lægger øde?
Og trøste sig medfredagsavisens evangelium:
»’Vi må råbe så højt, vi kan’ – Vi står over for den alvorligste systemkrise i menneskets historie, og det fordrer til øjeblikkelig handling. Klodens problemer skal på avisernes forsider. Det siger en gruppe unge, der i morgen (i lørdags, red.) mødes for at formulere en appel til politikerne om at tage fat på omstillingen nu«.
Ja, det er ærlig, usentimental trøst. Bæredygtig. Er lige, hvad den er. Oven i købet med Danmarks grønne tænketank Concito og Dagbladet Information som værter.
Hvad minder mig om den netop nu afdøde højskolemand, Johannes Engberg, altid kaldet Johs., som sammen med andre af sine kolleger på Askov Højskole og sin kone dengang, Jytte, lærte mig, at Grundtvig trods alt også kan bruges til noget fornuftigt. Altså til det, der er i overensstemmelse med det hjertelige, hvad der ikke kan tjenes penge på, og som ikke giver grænseløs magt. Mens Jytte lærte mig at læse Bjørnvig.
Begge dele har vist sig at være – bæredygtig trøst.
 
 

