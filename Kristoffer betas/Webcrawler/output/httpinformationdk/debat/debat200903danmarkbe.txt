Danmark behøver ikke nye kampfly
Forsvarets ultimatum om køb af spritnye kampfly er ren koldkrigsretorik


 Der har været skrevet en del her i Information om, hvorvidt Danmark har brug for nye kampfly. Og sidst på måneden starter forhandlingen om Forsvarets budgetter, efter Forsvarskommissionen kommer med sin rapport.
I en kronik 3. februar påstås det, at "i den nuværende debat om prioriteringer i Forsvaret ønsker visse kræfter halvdelen af de danske kampfly udskiftet med udstyr, der er specialiseret til konflikttypen i Afghanistan." 
"Visse kræfter," henviser til mit indlæg i januarudgaven af Danske Officerer - officerernes fagblad - hvori jeg argumenterer for bedre og billigere fly i stedet for nye kampfly. 
At kalde den nuværende proces omkring anskaffelse af kampfly for en debat, er simpelthen ikke rigtigt. Der har derimod været ført en stadig mere intensiv kampagne fra Flyvevåbnet for nye kampfly til 20-40 mia. kr. Kampflyet fremføres som den eneste løsning på alle udfordringer.
Med det totale fravær af debat udgør processen frem mod det eventuelle køb af nye kampfly et alvorligt demokratisk problem. Kunne man forestille sig andre offentlige milliardindkøb, hvor en snæver kreds af fagfolk fremlægger én ultimativ løsning til politikerne? Næppe, men det sker i denne sag. 
Det er et kolossalt demokratisk problem, at det påstås, at der kun findes én mulighed for fremtidens flyvevåben. Jeg fatter ikke, at pressen ikke borer i det. 
Historien gentager sig
Min "manglende forståelse" for luftoverlegenhedens nødvendighed i fremtiden påstås at være årsagen til, at jeg ikke kan indse fornuften i at købe nye kampfly. Som afsæt for påstanden bruges nu den - i øvrigt korrekte - tese, nemlig at militæret altid forbereder sig på den forrige krig og ikke den næste. Men Danmark købte jo F16-flyene for 30 år siden for at forsvare landets eksistens mod Warszawapagten. De aktuelle trusselsvurderinger viser, at der ingen konventionelle trusler eksisterer mod Danmark de næste 10-15 år. Alligevel skulle kampfly være dét eneste brugbare middel i 'den næste krig'. 
Det minder meget om situationen i 1991, da en kommission af koldkrigsbeslutningstagere 'opfandt' Den Danske Internationale Brigade (DIB) som løsningen på fremtidens udfordringer. 
Man investerede derfor uhyre summer i at udruste DIB med det materiel, som man ikke havde råd til under hele Den Kolde Krig.
DIB er som bekendt blevet nedlagt. Med påstandene om kampflyene som et universelt mirakelmiddel, synes historien nu at gentage sig. Set i lyset af at kun to gange har fire F16 fly været udsendt i internationale missioner de sidste 20 år, er der vel grund til at overveje, om Danmark får nok for pengene ved at købe nye kampfly. Det mener jeg ikke.
Koldkrigsretorik
Danmark kan ikke vinde krige alene. Et af Forsvarets formål er at bidrage til at sikre, at Danmark ikke bliver en ligegyldig brik i internationalt regi og til at demonstrere dansk medansvar og risikovillighed. Derfor bør vi investere i et Forsvar, som giver mest politisk effekt for de færreste penge. At det skulle være at bruge alle pengene på et våbensystem, som måske bliver nødvendig om 20 år, er jeg uenig i. 
Jeg har plæderet for at købe MQ9 Reaper førerløse fly, AC 130 Gunships, kommunikationssatellitter, tunge CH47 helikoptere og - hvis nødvendigt - 10-12 billige kampfly. At disse fly kun skulle være specialiseret til lavintensitetskonflikter er simpelthen ikke rigtigt. De opfylder Danmarks behov bedst de næste 10-20 år, med mindre man tror på krig med Iran, Nordkorea eller Kina. Mit forslag er ikke et ultimatum, som forslaget om nye kampfly. Det giver i stedet reelle graduerede politiske valgmuligheder i tid og rum frem for at sætte en pistol for panden af det politiske system.
Da personer fra kampflymiljøet sidste efterår førte en kampagne i mange medier for at få udsendt F16 til Afghanistan, var der ingen ende på lovprisningen af kampflyets egnethed til netop denne opgave. Nu, hvor jeg kaster grus i maskinen og foreslår andre muligheder, skifter man til at argumentere om luftoverlegenhed, idet vi trues med, at Danmarks eksistens står på spil; om 20-30 år. Dette er ren koldkrigsretorik!
Økonomisk urealistisk
Endeligt er man jo nødt til at være økonomisk realistisk. Hvordan forestiller man sig, at man kan bruge op mod 90 pct. af budgettet i over 10 år til at købe kampfly i en tid, hvor Hæren har været indsat uafbrudt i 20 år? Det er jo helt surrealistisk netop nu, hvor Forsvaret i øvrigt er ved at gå fallit på grund af prisen for det internationale engagement? Skal Hæren trækkes hjem i en mølpose? 
Det er urealistisk og derfor spiller den ensidige satsning på kampflyet hasard med Flyvevåbnets fremtid. Hvad nu, hvis politikerne ikke kan finde penge til kampfly, så står Flyvevåbnet tilbage uden relevans, for alt andet end kampfly er jo irrelevant? Skal Flyvevåbnet så nedlægges? Det håber jeg absolut ikke. Mine forslag giver faktisk belæg for betydelige investeringer i fly. Vi kan ikke undvære fly i fremtiden, men det skal være de rigtige fly. Vi skal have fly, som ikke kun Flyvevåbnet har brug for. 
Lars H. Jensen er kaptajn i Hæren

