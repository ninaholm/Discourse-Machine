Opkomlingen



 SJÆLDENT ER et dagblad af sine konkurrenter blevet dødsdømt så ofte som Nyhedsavisen. Det skulle da lige være nærværende avis, som ved sin grundlæggelse i 1945 blev sammenlignet med en humlebi, der ikke kunne flyve. "De knækker halsen!," lød advarslen dengang til Børge Outze, som imod alle odds ville starte en ny og journalistisk uafhængig avis. Siden da har rygterne om Informations død som bekendt været stærkt overdrevne. Hvorvidt det samme gælder for Nyhedsavisen, er ikke til at sige. Regnskabstallene viser rødt på hvidt, at Nyhedsavisen med et underskud på 900.000 kr. om dagen tabte sin egenkapital i 2007, men nu har opkomlingen i de danske mediers andedam - denne grimme ælling af islandsk oprindelse, som alle så gerne vil kanøfle - fået dækket sit likviditetsbehov for resten af 2008, takket være en ny rig onkel fra Amerika i skikkelse af Timothy C. Draper (kaldet Tim).
TIM ER tredje generation af driftige venturekapitalister fra Silicon Valley i Californien, kendt for at investere i magasucceser som Hotmail og Skype - og for at optræde i Batman-dress ved fester, hvor han underholder med sin selvskrevne rocksang "The Riskmaster". Et titelnummer, som står godt til det trecifrede millionbeløb, Tim nu hælder i Danmarks mest læste avis. Det gør han i tiltro til sin gamle bekendt, Nyhedsavisens hovedinvestor Morten Lunds evner som en mand, der ser (indtjenings)muligheder, hvor andre ser luftkasteller. "Jeg leder efter noget, der kan vende en industri eller branche på hovedet," forklarer Tim Draper, hvilket må siges at være lykkedes her i landet. Siden Nyhedsavisen og islandske Baugur startede den store danske aviskrig i 2006, har krigen angiveligt kostet deltagerne mere end 1,5 mia. kr. i direkte underskud på diverse gratisaviser. Nyhedsavisen alene anslås at have tabt over 700 millioner, men som Morten Lund skriver på sin blog: "Min finansielle partner er i verdenseliten. Jeg giver aldrig op - om jeg så skal ende som ham Monty Python-ridderen, der råber og skriger, selv om han har mistet både arme og ben."
ERGO: Aviskrigen fortsætter med eller uden arme og ben. Tiden får så vise, om den husstandsomdelte gratisavis - hele udgangspunktet for det islandske eventyr - har nogen gang på dansk jord eller ideen er lige så urentabel, som konkurrenterne hævder. Aviskrigen handler om salgstal og meget lidt om journalistik og publicistiske ambitioner. For nok findes der talent også på Nyhedsavisen, men enhver journalist må tage sig til hovedet over de svimlende beløb, der bruges på aviskrigen. Tænk, hvor meget god journalistik, der kunne være bedrevet for de penge. Læg dertil, at flere betalingsaviser som en udløber af aviskrigen slækker på deres omnibusavis-ambitioner for at betjene bestemte målgrupper, som hellere vil bekræftes i egne holdninger end oplyses af en uafhængig avis henvendt til den brede offentlighed. Denne mere segmenterede nyhedsformidling og nichetankegang kan i sidste ende vise sig at være aviskrigens største omkostning. pk

