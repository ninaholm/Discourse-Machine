Et smukt, men splintret spejl
Ukraine er et foregangseksempel i samfundsafvikling. Ansvarsløshed regerer i det store og det små – både før og efter søndagens valg, der måske nok skabte dønninger, men ikke forandringer


 Klokken er lidt over seks mandag morgen på et valgsted i en betonforstad. I det kolde indgangsparti til en folkeskole har medlemmer af valgkommissionen, skarpt forfulgt af observatører, hele natten igennem bøvlet med at tælle sølle 2800 stemmer. Det foregår så kaotisk, at det ville være en fornærmelse mod børnehavebørns evne til at løse problemer at kalde valgkommissionens tumlen rundt ’en børnehave’. Inkompetencen hos de unge valgforordnede er overvældende. Antallet af ubenyttede stemmesedler går ikke op, og selve stemmeoptællingen går først i gang omkring midnat søndag aften. Stemmesedlerne puttes i affaldsposer, der er alt for små, og det koster tid og kræfter at forsegle poserne interimistisk med billig malertape.
»Kan jeg få en valgprotokol udleveret?«
»Det er ikke mit kompetenceområde! Lad dog være med at spørge mig om dens slags – som om du ikke har set hele natten, hvem der er skriveren her!« vrisser valgstyreren af Informations skribent uden hensyn til, at sekretæren selvsagt ikke udleverer noget uden denne valgstyrers samtykke, underskrift og segl. Der skal en stiv klokketimes insisteren mere til, før ubarmhjertig myldretidstrafik byder på mere livstruende udfordringer end selv den anspændte stemning i skolevestibulen.
Potentielt forbillede
Ukraine er et vidtstrakt og smukt land i Østeuropa – dragende og mangfoldigt med bløde bjerge i sydvest og smukke søer i nordvest over langstrakte landbrugsjorde i midt og syd til svinende stålindustri i den østlige del af landet. Men som samfund er Ukraine langt vigtigere. Hvis det kan lade sig gøre at indrette ordnede forhold i Ukraine, så kan dønningerne true Putins arvekongedømme indefra:
»Hvis vores bondske fætre i Ukraine kan indrette et retssamfund, hvorfor skulle vi så ikke kunne her?« vil mange storrussere i Moskva tænke og føle sig pinligt til mode.
Derfor handler valgobservation i Ukraine om andet og meget mere end behovet for at stabilisere EU’s østlige flanke og kampen for menneskeværdige livsbetingelser i Ukraine. Derfor er det vigtigt, at Danmark via Europarådet nu yder støtte til helt centrale retsreformer i Ukraine. OSCE’s valgobservatører vender tomlen ned efter valget. Magtmisbrug, pengenes rå magt i et fattigt land, stemmekøb, egentlig valgsvindel, favorisering af magtens parti i medierne, trusler, intimideringer og fordækt spil med enkeltkredsmandater. Selv om listen over unoder er lang, ser tre oppositionspartier dog i skrivende stund ud til at kunne mønstre ca. 37 pct. af parlamentet. Det er dog langt mindre end det fifty-fifty billede, som exit polls peger i retning af, så noget kunne tyde på, at præsident Janukovitj har gjort alvor af at vinde for enhver pris. Han er ikke kun bange for at få frataget tilranede forretningsimperier, men også for at lide Julija Tymoshenkos skæbne – for at komme i fængsel, for at blive stillet til ansvar.
Nye oppositionspartier
Måske behøvede magtens parti slet ikke at føle sig truet af oppositionen. Der er tale om et jordskredsvalg i Ukraine, hvor to af de tre oppositionspartier er helt nye i landspolitik: mesterbokseren Klitjkos parti og det højrenationale Frihedspartiet. Frihedspartiet lyder som sin østrigske fætter, men graden af homofobi, racisme og jødehad i partiet er måske ’blot’ på niveau med tilsvarende i Danmark før ungdomsoprør, kvindefrigørelse og den slags. Historiens gang har aldrig (før) givet ukrainerne lov til at være herre i eget hus, og proteststemmerne på Frihedspartiet føler sig stadig 21 år efter sovjetsamfundets opløsning besat af et postsovjetisk mafiøst russisksproget regimente centreret om præsidenten og hans stålbørster fra Østukraine. Frihedspartiets succes er ikke mindst et hak i tuden til Julija Tymoshenko (og Jusjtjenko) for at have fejlet med at omdanne Ukraine til et vellykket land efter den orange revolution i 2004. Frihedspartiet er udtryk for en radikalisering af nationalt sindede vælgere, mest i Vestukraine, og de minder politisk om en tænkt folkelig udgave af de nationalliberale i 1850’ernes Danmark.
Klientilismen hærger
Kun Julija Tysmoshenkos parti er genganger i oppositionen, og i alle tre partier kan nye parlamentsmedlemmer vise sig at være sultne og mere interesserede i at fylde egne korrupte lommer end at pleje vælgernes sag. Her ligger hunden begravet. For hvordan skulle man kunne tjene korrupte millioner ved at være i opposition? Næ, hele systemet i Ukraine lægger op til, at alle, der blot vil åbne en iskiosk i en park, bliver klienter af magten, der ser igennem fingre med, at kiosken er opstillet i modstrid med lokalplanen. Når man står i et afhængighedsforhold til magten, er man så den, der stiller sig på bagbenene og udfordrer et udemokratisk styre? Nej vel? Dette er den egentlige kilde til oppositionens svaghed i Ukraine.
Det indgår slet ikke i forestillingsevnen i Ukraine, at borgerne skulle kunne slå sig sammen i en fagforening, en folkelig bevægelse endsige en pendlerklub for at stå stærkere overfor jernbanen. Læg dertil en svag og korrupt presse, og det samlede billede bliver, at der næsten ingen politisk mekanisme er til at tvinge det politiske niveau til at forholde sig til borgernes behov i Ukraine. Ansvarsløshed regerer i stedet – som i valgkommissionens miniverden. Ukraine viser os, hvor galt det kan gå, hvis vi glemmer ’kampen i hverdagen’, glemmer, at politik ikke kun handler om ministerpensioner. Ukraine er vigtigt, fordi det er et spejl, et splintret spejl, et foregangsland ud i samfundsafvikling. Det kan valg i sig selv ikke ændre på.
Johannes Wamberg Andersen er freelance journalist og forfatter

