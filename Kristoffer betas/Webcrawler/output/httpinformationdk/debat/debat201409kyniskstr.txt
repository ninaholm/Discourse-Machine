Kynisk stramning af asylregler



 Det er ubetænksomt og kynisk, når justitsminister Karen Hækkerup (S) vil stramme asylreglerne i håb om, at manøvren kan bruges til at vinde det kommende folketingsvalg.
Sidste uges signal, om at asyl for syriske krigsflygtninge skal være midlertidigt, har skabt frygt blandt tusindvis af asylansøgere, som de seneste måneder er kommet til Danmark. Kan de regne med beskyttelse indtil krigen er slut? Kan de få familiesammenføring, så deres nærmeste familie – herunder deres børn – kan komme ud af krigszonen?
Asyljurist Jens Vedsted-Hansen påpeger i Information den 23. september, at man efter gældende asylregler kan inddrage en flygtnings opholdstilladelse, hvis forholdene i hjemlandet ændrer sig til det bedre. Den vurdering sætter unægtelig spørgsmålstegn ved, om der er saglige grunde til at ændre loven.
FN’s flygtningekonvention stiller krav om varige og stabile ændringer i forholdene i hjemlandet, før man kan inddrage en opholdstilladelse. Hvis man ikke stillede disse krav, ville man risikere, at flygtningene blev nødt til at flygte igen, hvis en skrøbelig fred brød sammen, eller hvis et undertrykkende regime kom tilbage.
Øget usikkerhed
Det er glædeligt, når forholdene ændrer sig, og flygtninge får mulighed for at vende hjem til fred og frihed. Desværre viser erfaringen, at der alt for sjældent sker varige forandringer til det bedre i flygtningenes hjemlande.
Der er gode grunde til, at Danmark hidtil har været tilbageholdende med at inddrage opholdstilladelser til anerkendte flygtninge.
Og selv hvis et flertal i Folketinget skulle beslutte, at man for fremtiden godt kan gøre det, hvis der er »næsten fred« eller »kun lidt krig« i et land, er risikoen, at krigen i Syrien vil rase med høj intensitet i år fremover. Derfor, og fordi vi ikke kender regeringens konkrete forslag, ved vi ikke, om en lovændring i praksis vil føre til flere hjemsendelser af anerkendte flygtninge.
Hvad vi ved, er, at Karen Hækkerups udspil sender signaler til asylansøgerne om at søge uden om Danmark. Indførelsen af en ny, midlertidig flygtningestatus skaber usikkerhed – hvilket er det sidste, flygtninge har brug for. De – og ikke mindst deres børn – har brug for stabilitet, ro og tryghed.
Johanne Schmidt-Nielsen, integrationsordfører Enhedslisten

