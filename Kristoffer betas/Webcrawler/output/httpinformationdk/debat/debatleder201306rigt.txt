Er vi rigtig kloge?



Det er vores hjerner, vi skal leve af fremover. Derfor laver politikere gerne målsætninger for, hvor mange procent af en årgang, der skal have en kort, en lang og en rigtig lang uddannelse.Samtidig bruges der kræfter på at reformere folkeskoler, gymnasier og universiteter – alt sammen i håbet om at højne uddannelsesniveauet. Det giver god mening, men man burde også sætte ind et andet sted – nemlig i skabelsen af vores børns hjerner.Når vi har svært ved at opfylde de mange målsætninger for uddannelsesniveauet, så skyldes det muligvis, at der slet ikke er 95 procent af en årgang, der er kvikke nok til at tage en ungdomsuddannelse.Og det kan man faktisk gøre noget ved. Som beskrevet i weekendens Information har ældre søskende generelt en højere IQ end de yngre i flokken – formentlig fordi de er blevet stimuleret mere som børn. Det er ikke altid velset i pædagogiske kredse, men måske skulle man overveje at starte – om ikke med undervisning – så i hvert fald med målrettet sproglig stimulering langt tidligere, end vi gør i dag.Et andet oplagt sted at sætte ind er forurening. Man ved med sikkerhed, at bly, kviksølv og pesticider har indflydelse på børns hjerneudvikling og deres IQ som voksne. I dag er grænseværdierne for eksempelvis kviksølv langt højere i Danmark end i USA, hvor man stort set ikke tolererer stoffet. Og vi udsætter stadig børn for blyforurening på legepladser og gravide for pesticider i madvarer.Det er brain drain i en uhyggeligt konkret forstand. På kort sigt er det dyrt og besværligt at gøre noget ved forureningen, men på lang sigt er det en god investering, viser beregninger. Et enkelt IQ-point er omtrent 160.000 kroner værd i øget livsindtægt. Og forskere mener, at et land kan fordoble sit bruttonationalprodukt, hvis den gennemsnitlige IQ kan forhøjes med 10 point.Ud over de økonomiske argumenter kommer de etiske. Vores IQ er afgørende for, hvordan det i det hele taget går os i livet – ikke kun økonomisk.
