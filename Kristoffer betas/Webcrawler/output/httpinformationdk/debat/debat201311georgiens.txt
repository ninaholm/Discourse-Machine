Georgiens nye Messias
En mystisk rigmand fører sig frem som georgiernes nye velynder, og de fleste af dem tror på ham. Selv foretrækker han at herske fra kulissen, men folket har valgt hans loyale kandidater med overvældende flertal


 
	»Mit arbejde her er gjort,« sagde den maskerede mand, steg op på sin hest og red bort. Men ikke langt bort.

	Nej, faktisk bærer Georgiens premierminister, Bidizina Ivasnishvili, ikke maske, men selv uden er han tilstrækkeligt mystisk. Det er aldrig opklaret, hvordan han blev så rig – hans formue vurderes til 6,4 milliarder dollar svarende til omkring en tredjedel af nationens BNP. Men den virkelig gåde er hans motiver og mål. Hvorfor gjorde han sig så store anstrengelser for at blive premierminister, hvis det hele tiden har været planen at gå af efter et år på posten?

	Han vendte hjem til sit fødeland for godt 10 år siden efter at have tilbragt 20 år i Moskva, lod opføre et kæmpemæssigt spektakulært James Bond-agtigt palads på et højdedrag lige over centrum af Tbilisi, landets hovedstad, og begyndte diskret at udøve gode gerninger. Den lille transkaukasiske republik vaklede dengang på randen af et økonomisk sammenbrud, og i al stilfærdighed sponserede han elskede georgiske kunstnere og skuespillere, som ikke kunne få enderne til at mødes.

	På et tidspunkt betalte Ivanishvili sågar de statsansattes lønninger, da staten ikke selv havde råd, og det kom for nylig frem, at han også har betalt for den enorme nye katedral, der nu pryder et andet højdedrag i byens centrum. Det var tydeligt, at han ikke brød sig om landets præsident, Mikheil Saakashvili, men han holdt sig ude af politik og for det meste også ude i syne i sin svært tilgængelige palæejendom, hvor han som en anden James Bond-skurk holdt af at kæle med sine tamme zebraer og efter sigende også pingviner.

	Messias på Messias

	Men så, for 18 måneder siden, stiftede han et politisk parti, der hurtigt indgik i en alliance med andre, hvorved koalitionen Den Georgiske Drøm blev dannet. I oktober sidste år kunne koalitionen fejre en jordskredssejr, og Ivanishvili blev ny premierminister. Sidste mandag kunne hans håndplukkede kandidat, Giorgi Margvelashvili så fortrænge Saakashvili fra præsidentposten, og hans triumf var fuldbyrdet. Nu forlader han så partipolitik.

	For to måneder siden bebudede Ivanishvili, at han ville trække sig som premierminister, så snart Magvelashvili var indsat som præsident. Et anden medlem af Den Georgiske Drøm vil nu tage over som premierminister, mens Ivanishvili helliger sig opgaven med at »styrke Georgiens civilsamfund som privat borger«. Georgierne må endelig ikke opfatte ham som nogen Messias, insisterer han.

	Der har da sandt at sige også været rigeligt med Messias-skikkelser i Georgiens nyere historie. Efter Sovjetunionens fald i 1991, valgte det uafhængige Georgiens første præsident, Zviad Gamsakhurdia – en farverig tidligere dissident, Shakespeare-ekspert og etnisk nationalist – at kaste landet ud i borgerkrig som sit første skridt. Dermed mistede Georgien kontrollen med de etniske minoritetsregioner Sydossetien og Abkhasien op ad Ruslands grænse, og Gamsakhurdia endte med at skyde sig selv en kugle for panden, da han blev omringet af fjendtlige militsstyrker.

	Ny præsident blev i stedet Eduard Sjevardnadse, en tidligere kommunistisk apparatnik, som engang havde slået sig op på et korstog mod korruption. I det gamle hjemland kom han imidlertid til at stå i spidsen for et af verdens mest korrupte regimer. Hans inderkreds endte med at kontrollere omkring 70 procent af landets økonomi, mens almindelige georgiere måtte leve i den usleste forarmelse.

	Den seneste Messias har så været Mikheil Saakashvili, som anstiftede den ikkevoldelige Rosenrevolution, der genoprettede demokratiet i Georgien i 2003. Men Saakashvili gik også i krig om udbryderrepublikken Sydossetien i 2008 og led et ydmygende nederlag til Rusland.

	Den georgiske økonomi har vokset sig mere end dobbelt så stor i hans tiår ved magten, men mindst en fjerdedel af befolkningen lever stadig i ekstrem fattigdom, og arbejdsløsheden har holdt sig på over 15 procent.

	Når befolkningen protesterede imod hans politik, var hans modtræk vold og undertrykkelse, så da Ivanishvili tilbød et plausibelt alternativ, stimlede de sammen under hans faner.

	Penge giver ordrer

	Ivanishvili har aldrig fremlagt nogen sammenhængende plan for Georgiens fremtid, ja han har end ikke formuleret særlige mærkesager. Georgierne ser alene ud til at have stemt på ham, fordi han har penge og ser ud til at være ret gavmild.

	Ivanishvili skabte sig sin formue i det kaotiske årti efter Sovjetunionens kollaps, og som for alle de andre ’oligarker’, henligger hans præcise vej til enorm velstand fremdeles i mørke.

	Men lad det nu ligge. Tilbage står, at Ivanishvili er den eneste georgiske milliardær, og at georgierne tror på, at hans penge og visdom vil frelse dem alle. Ved valget for en uge siden fik hans præsidentkandidat 62 procent af stemmerne, mens den kandidat, som var loyal over for den nu forhenværende Messias, måtte nøjes med 22 procent af stemmerne – Saakashvili selv kunne ikke stille op igen, da forfatningen kun tillader to perioder.

	Ivanishvilis beslutning om at trække sig fra et så højt politisk embede er mindre bizar, end den kan forekomme. Reelt afgiver han ikke nogen magt. Han har placeret loyalister på både præsident- og premierministerposten, og den nyvalgte, endnu ikke tiltrådte præsident, Giorgi Margvelahsvili, har da også meldt ud, at han altid vil lytte til sin »autoritative ven«. Altså kan Ivanishvili blive ved med at udøve politisk og økonomisk dominans uden at skulle påtage sig ansvaret, hvis noget skulle gå galt. Penge lugter ikke. Penge beordrer. Og penge forstår sig heller ikke så godt på demokrati. Ivanishvilis regering er allerede begyndt at udstede arrestordrer på tidligere Saakashvili-ministre. En virkelig frelse for Georgien har stadig lange udsigter.

	 

© Gwynne Dyer og Information

Oversat af Niels Ivar Larsen

