Grum krumning



 SKRÆMMENDE er det da. Hør bare: »Som et lyn fra en klar og fredelig dansk sommerhimmel besluttede politikerne i Københavns Kommune forleden at opføre en stormoské midt i byen.«
Så alarmerende indleder Dansk Folkeparti en annonce i sin seneste skrækkampagne. Det mest skræmmende er, at det er løgn. Politikerne vedtog ikke »at opføre en moské« – som om skatteborgerne skal betale. 
Politikerne vedtog derimod at lade forvaltningen udarbejde et forslag til en lokalplan, der muliggør et moskébyggeri, hvis der er en bygherre, der skaffer pengene og i øvrigt overholder lokalplanens bestemmelser. Og beslutningen kom ikke som et lyn, men efter en temmelig omstændelig sagsbehandling. Den endelige vedtagelse af lokalplanen kan først forventes i foråret 2010.
Og for at det ikke skal være løgn, er Dansk Folkeparti-annoncen så løgnagtig, at den forfalsker et foto af Istanbuls Blå Moské ved at anbringe korslagte krumsabler på kuppelspiret.
DE GRUMME krumninger i propagandaen får et ekstra vrid på Dansk Folkepartis hjemmeside. Her omtales moskéer som »terroristreder«, og blandt indvendingerne imod dem diskes der op med:
»Stormoskéer ansporer ganske enkelt flere muslimer til at gå i moskéen, og mange muslimer vil givetvis valfarte til den nye moské – det fører til, at lokalområdet påvirkes i negativ grad eksempelvis via øget trafik og højrøstet adfærdsmønstre blandt de tilstrømmende til moskéen.«
Annoncen giver denne »garanti«: »Jo flere repræsentanter fra Dansk Folkeparti, der kommer i dit byråd ved valget den 17. november, jo mere modstand mod islamismens højborge, også i din by.«
Som Københavns konservative partiformand, advokat René Offersen, har gjort opmærksom på, er borgernes religiøse anskuelser ikke relevante i forhold til beslutninger om lokalplaner. At inddrage religion er magtfordrejning, påpeger Offersen.
Dansk Folkepartis »garanti« er således et løfte om, at partiet vil begå magtfordrejning over for folk, partiet ikke bryder sig om. For en gangs skyld: Et politisk løfte, som man kan tro på.
...OG OGSÅ KRUMME tæer over. Pinagtigt, at Dansk Folkeparti efter sin hidtidige erfaring kan regne med, at nedrige kampagner belønnes på valgdagen. Men den sande tåkrummer er, at de fleste af de andre partier ikke siger fra, men snarere fremstiller sig som ’DF light’. I sidste uge førte de konservatives nye integrationsordfører, Naser Khader, sin egen kampagne mod den københavnske moské, og Socialdemokraterne på byens rådhus splittede sig med bulder og brag på sagen.
I dagens avis bliver Dansk Folkepartis Søren Espersen spurgt om de forfalskede korslagte krumsabler på kuppelspiret, og han svarer:
»Det er det, der hedder kunst.«
Jovist – den kunst, som Dr. Joseph Goebbels var en mester i.

