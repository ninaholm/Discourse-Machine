Den nye Brian



 »Vi skal ikke længere lade os drive rundt i manegen af alle mulige og umulige forslag fra Dansk Folkeparti. Vi kan ikke have en politisk debat, hvor alt for mange gemmer sig, fordi de er bange for, at ledelsen i Dansk Folkeparti skal blive sure og mopsede.«
Eyvind Vesselbo MF (V).
I GÅR STOD ovenstående nødråb at læse i en kronik i Berlingske Tidende. Vesselbo er frustreret over at ingen tør sige DF imod, når de fremsætter vanvittige forslag, som ligger langt uden for, hvad et samfund som det danske kan bære. »Dansk Folkepartis retorik er stort set kun centreret omkring begreber som at stramme, at regulere, at forbyde, om sanktioner, om minimumstraffe mv.,« hedder det i kronikken og videre: »Vi bør stoppe op og tænke over, om det er et sådant samfund, vi vil have, skriver Vesselbo og peger på, at begreber som frihed, frisind og kreativitet efterhånden er helt glemt. Godt brølt af en af de ellers så tæmmede og autoritetstro Venstreløver. 
MEN KNAP havde man fordøjet Vesselbos udfald, før regeringens Ungdomskommission fremlagde en række dybt fornuftige forslag til en bedre forebyggelse af kriminalitet blandt unge. Ikke et ord om lavere kriminel lavalder, minimumstraffe eller strengere straffe, men en masse om tidlig social indsats, mentorordninger, konfliktråd osv. Regeringens egne eksperter fremlagde en blød kriminalitetspakke, som ligger helt i tråd med en nordisk tradition for bekæmpelse af kriminalitet – ikke just, hvad der har præget VKO-flertallet de seneste otte år. Og hvad sker der? Regeringens stærke mand justitsminister Brian Mikkelsen (K), som man ikke troede kunne sige andet end »... strengere straffe.« står pludselig der og siger, at han stort set er enig med eksperterne i kommissionen. Det handler om »social polarisering,« siger han, og at de unge skal have job og uddannelse, og at de har nogle forkerte forbilleder.
Ikke et ord om, at de bare skal bures inde eller have klækkelige bøder og stuearrest. Hvad sker der for Brian Mikkelsen?
MAN VED DET ikke, men med stor sandsynlighed er det, der sker, en erkendelse af, regeringens hårde kurs ikke har virket på kriminalitetens udbredelse. Bandekriminaliteten er stigende, og det samme er utrygheden og antallet af voldelige overfald. Så hvad gør man? Man sadler om, og tak for det, det kommer nok lidt sent, men bedre sent end aldrig. For nylig demonstrerede Mikkelsen endda sin afmagt ved ret usædvanligt for en justitsminister at bede borgerne om hjælp til at bekæmpe bandekriminalitet. 
SÅ HVAD er der ved at ske for Venstre og Konservative. Er det en pubertets løsrivelse eller bare et udslag af, at statsministeren er skiftet ud med en rundere slags, som mest befinder sig i udlandet og derfor ikke kan holde sine ministre og partifæller i ørerne. Eller måske er de ved at blive klogere?

