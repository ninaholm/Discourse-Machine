Unionsbank
LEDER


 
	Hvad formål tjener det, at man løber ivrigt mod målstregen, hvis man ikke vil i mål? Økonomiminister Margrethe Vestager (R) har aktivt været med til at forme reglerne for en europæisk bankunion. Løbende har hun her i avisen udtalt sig glædeligt overrasket over, hvor hurtigt det er gået – og hvor positivt for danske interesser. Og da det forleden lykkedes Europa-Parlamentet, EU-Kommissionen og det græske EU-formandskab at forhandle sig til enighed om de sidste elementer, lød det fra Margrethe Vestager – igen, igen: »Det er en positiv overraskelse, at man er blevet enige så hurtigt.«

	Og hvad betyder det så for dansk deltagelse, har Information udfrittet Vestager. Hun svarer orakelagtigt: »Det er i hvert fald et skridt nærmere dansk stillingtagen.«

	Bankunionen består af to elementer: Et fælles europæisk banktilsyn, som får hjemsted i Den Europæiske Centralbank, og en afviklingsmekanisme for kriseramte banker.

	Til det sidstnævnte formål skal den europæiske banksektor over otte år opbygge en afviklingsfond på 412 mia. kr. Det er beskedne 0,2 procent af størrelsen på eurozonens banker – men dog en slags sikkerhedsnet, mener eksperter. Danske bankers bidrag er otte mia.

	De skal slippes uanset medlemskab. Holder vi os uden for bankunionen, er vi forpligtet til at oprette en tilsvarende national afviklingsfond.

	Det afgørende spørgsmål er, om dansk deltagelse vil styrke tilliden til det danske bankvæsen – og dermed dets kreditværdighed. Nationalbanken har allerede svaret entydigt ja. Og ja’et er da også i Margrethe Vestagers mund – omend det ikke kommer over hendes læber.

	Sagen er, at regeringen her og nu har nok af bøvl med EU og penge. Og et genstridigt EU-valg venter i maj. Derfor vil Margrethe Vestager blive ved med at være »positivt overrasket« over bankunionen – og i øvrigt lurepasse.

