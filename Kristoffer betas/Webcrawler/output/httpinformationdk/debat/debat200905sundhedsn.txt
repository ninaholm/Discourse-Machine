Sundhed - hvad snakker du om?
Der hersker udbredt konsensus om, at sundhed er godt og efterstræbelsesværdig. Men samtidig er der et påfaldende fravær af debat om, hvad sundhed egentlig er


 Sundhed er i dag på alles tunger, og enhver arbejdsplads, der ønsker at være attraktiv, tilbyder som minimum sine ansatte frugt- eller fitnessordninger. Som forælder drukner man i pjecer om småbørnspleje og opdragelse, og som almindelig medborger konfronteres man kontinuerligt med Sundhedsstyrelsens utallige anbefalinger. Der hersker en udbredt konsensus om, at sundhed er godt og efterstræbelsesværdig. Men samtidig er der et påfaldende fravær af debat om, hvad sundhed egentlig er. Med Forebyggelseskommissionens nylige rapport in mente er det på tide, at vi begynder at forholde os reflekteret til de præmisser, vi diskuterer sundhed ud fra.
Definition
For det første må vi se at få afklaret, om vi blot taler om 'fravær af sygdom' eller det mere omfattende 'gode liv', sådan som den gamle WHO-definition fra 1970'erne lægger op til. Hverken Sundhedsstyrelsen eller ministeren beskæftiger sig tilsyneladende med det spørgsmål, men regeringens aktuelle målsætning er formuleret som en forhøjelse af den gennemsnitlige levealder med tre år inden for de næste 10 år. Imidlertid kan man sagtens leve længe, dårligt og usundt og visa versa. Og motorvejspendlere, der dagligt udsætter sig for en forhøjet risiko for at omkomme i en trafikulykke, bliver - uagtet livsførelse i øvrigt - i denne optik vel også usunde. Den statistiske definition kan altså ikke favne det faktisk levede liv. Samtidig fremgår det af en rapport fra Sundhedsudvalget og Det Politisk-Økonomiske Udvalg, forelagt folketinget den 18. oktober 2006, at danskernes levealder er "steget nærmest eksplosivt siden 1995". I det perspektiv er regeringens målsætning i bedste fald uambitiøs og i værste fald fløjtende ligegyldig.
For det andet må det vække undren, at den kønsmæssige skævvridning ikke er et tema. Statens Institut for Folkesundhed har ellers i 2004 dokumenteret, at mænd har et større alkoholforbrug end kvinder, at der er flere mandlige end kvindelige storrygere og at kvinder spiser sundere end mænd (mere grønt og magert); kort sagt at mænd har en mere risikobetonet adfærd. Kvinder lever da også i gennemsnit fire et halvt år længere end mænd (2007-tal). I diskussionen om forebyggelse af livsstilssygdomme bør dette perspektiv altså spille en helt central rolle. For det tredje inddrages den sociale skævvridning kun sporadisk. Men derudover tager ingen åbenbart notits af, at idealet om det gode liv til forveksling ligner en række middelklassenormer præsenteret som universelle værdier. Denne naturalisering og favorisering af én levemåde sker på bekostning af andre identitetskonstruktioner, tilværelsesforståelser og livssyn.
Et sundhedsregime
For det fjerde er det påfaldende, at den borgerligt-liberale regerings vægtning af begrebet om den individuelle frihed ikke i større udstrækning kolliderer med det omfattende repertoire af normative adfærdsregulatorer, der er impliceret i sundhedsdiskursen. Kritikere taler ligefrem om et sundhedsregime. Tilsyneladende er den højt besungne frihed ved nærmere eftersyn snarere et implicit påbud om at vælge en endog ret præcist defineret tilværelsesform, nemlig det gode, sunde middelklasseliv. I et magt- og normativitetskritisk perspektiv bliver begrebet om sundhed derfor til en af tidens mest centrale styringsteknologier. Det er effektivt - og mere i overensstemmelse med Vestens liberale demokratiforståelse - at statens eksplicitte magtudøvelse afløses af individets egen evne og vilje til selvregulering.
I forlængelse heraf sker der noget besynderligt med begrebet om ressourcestyrke, der i alle andre sammenhænge konnoteres med evnen til at reflektere selvstændigt og kritisk. I sundhedsdiskursen bliver det at være ressourcestærk imidlertid synonymt med betingelsesløs tilpasning og ureflekteret efterlevelse af sundhedsstyrelsens mange anbefalinger om dette og hint. Det i princippet meningsløse argument om en 'for tidlig død' diskvalificerer nemlig enhver kritik, netop fordi magtudøvelsen er flyttet fra de ydre institutioner og ind i selvet og dets legeme.
Det er fint at snakke om sundhed. Og det er bestemt efterstræbelsesværdigt at leve sygdomsfrit. Alligevel er det presserende at integrere disse kritiske perspektiver i debatten. Alene den omstændighed, at alle synes, at sundhed er godt, imens ingen ved, hvad sundhed er, bør give anledning til en nøjere granskning og en mere nuanceret diskussion.
Iben Charlotte Aamann er cand.mag. i dansk og kønsstudier

