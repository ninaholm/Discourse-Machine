Et ræs mod bunden
LEDER


 Efter at regeringen på det seneste har markeret sig som hårde hunde på udlændingeområdet, understregede Venstre i den forgangne uge, at det altså er og bliver oppositionen, der har den strammeste udlændingepolitik. Partiet lancerede et forslag om, at flygtninge afskæres fra almindelig kontanthjælp. I stedet skal de »modtage en ydelse på SU-lignende niveau« eller knap 5.900 kr. om måneden, og de kan så løbende optjene ret til ekstra tillæg ved eksempelvis at bestå prøver om danske samfundsforhold.
Den foreslåede ydelse minder om den såkaldte ’starthjælp’, der blev indført af VK-regeringen og afskaffet af SRSF-regeringen. Venstre henviser i sit udspil til, at beskæftigelsesniveauet for flygtninge ifølge en undersøgelse fra Rockwool Fonden steg med fem procentpoint halvandet år efter indførelsen af ydelsen. Men netop Rockwool Fonden har også slået fast, at »starthjælpsflygtningenes levevilkår præges af fattigdom«, og at den lave ydelse »gør det helt umuligt at betale udgifterne i et dansk standardbudget«. Samme konklusion nåede den såkaldte Ressourcegruppe under Center for Udsatte Flygtninge frem til i 2008. I et notat beskrev gruppen eksempelvis, hvordan flygtningebørn typisk må »takke nej til at deltage i børnefødselsdage, fordi forældrene ikke har råd til at købe en gave«.
Som Rockwool Fonden skriver, er det »politiske spørgsmål«, hvorvidt »fem mere i beskæftigelse ud af hver 100 er tilfredsstillende«, når prisen er, »at ganske mange familier lever på en nedsat ydelse i mange år«. Venstres svar er et klart ja, og det udstiller regeringen, der jo netop afskaffede starthjælpen og derfor dårligt kan genindføre en tilsvarende ydelse, som relativt blødere på udlændingeområdet. Det sker efter et halvår, hvor regeringen op til det kommende folketingsvalg så at sige har forsøgt at lukke hullet til de borgerliges udlændingepolitik ved bl.a. at stramme asylreglerne og familiesammenføringsreglerne markant. Måske burde læren for regeringspartierne derfor være, at oppositionen altid vil kunne finde områder af udlændingepolitikken, hvor den kan overbyde regeringen. Og måske burde regeringen derfor selv forsøge at formulere en ny og mere visionær udlændingepolitik frem for at deltage i det udlændingepolitiske race to the bottom, som den alligevel ikke kan vinde.

