Trængsel og fortrængning
Øget transport er blevet et mål i sig selv. Mobilitet er blevet synonym med det moderne begreb om frihed. Intet andet hensyn – end ikke vort lille lands begrænsede areal eller klodens klima – må stille sig i vejen. Imens udvikler trafikpropperne og blodpropperne sig
Vi kan ikke blive ved at bygge flere veje, hvormed der kommer mere trafik og flere og længere køer, mere forurening etc.


 
	Man skulle tro, at højere magter havde en finger med i spillet, for timingen kunne næsten ikke være bedre: Omtrent på klokkeslættet barslede såvel FN’s Klimapanel som den danske regerings Trængselskommission med deres respektive rapporter. Og hvor Klimapanelet atter engang bekræftede, at vi er på katastrofekurs i forhold til klodens klima, bekræftede Trængselskommissionen og ikke mindst de politiske reaktioner herpå, at det har man da ikke tænkt sig at gøre noget alvorligt ved. I hvert fald ikke på trafikområdet.

	For Gud ved hvilken gang meldte politikerne ud, og det nærmest i kor, at privatbilismen er en hellig ko, hvorfor det eneste forslag fra Trængselskommissionen, der potentielt kunne have begrænset biltrafikken, nemlig det forsigtige forslag om, at lave et storskalaforsøg med roadpricing, blev skudt ned med det samme.

	Tilbage står et antal forslag til en samlet pris af 42 milliarder kroner, hvis sigte er at øge den samlede trafikkapacitet i hovedstadsområdet. Den samlede virkning af disse investeringer fører ikke til en reduktion af trængslen, men blot til en dæmpning af stigningstakten, og hvad klimaet angår, vil CO2-udledningen fortsat øges.

	Årtiers hykleri

	Hykleriet i forhold til de samme politikeres udmelding på klimaområdet er til at tage og føle på, men sådan har det jo været nærmest så langt tilbage, vi kan huske. Til trods for, at klimaplan efter klimaplan har påpeget transportens stadigt voksende klimabelastning, har man i den førte politik vendt det døve øre til og konsekvent udbygget samfundets transportinfrastruktur, først og fremmest den, der fremmede bilismen. Milliarder og atter milliarder er således over de seneste 25 år blevet investeret i det ene megastore broprojekt efter det andet, samtidig med at der over det ganske land er blevet anlagt mange hundrede kilometer nye motorveje, med alt hvad dertil hører af overskæringer og underføringer samt tilpasninger af tilhørende tilkørselsveje.

	Tilsammen har alt dette radikalt ændret ved lokaliseringsmønstret i dette land og dermed øget transporten og dertilhørende CO2-udledninger. Dertil kommer, at al den megen beton og asfalt naturligvis har udgjort et ganske voldsomt indgreb i natur, miljø og landskab.

	Det er, som om øget transport er blevet et mål i sig selv. Et dogme, der må efterstræbes for enhver pris, hvorfor ingen anden interesse eller noget andet hensyn – end ikke vort lille lands begrænsede areal eller vor samlede klodes klima – må stille sig i vejen. Det store spørgsmål er derfor dette: Hvordan er det gået til, at fortsat stigende mobilitet er blevet så hellig en sag, at det reelt er blevet et indiskutabelt diktat?

	Frihed og rodløshed

	Det ironiske er, at dette de facto-diktatur er begrundet i det modsatte, nemlig i vores højt besungne forestilling om frihed. Der er ingen bånd, der skal binde os, og da slet ikke de bånd, der binder os til et sted.

	Og da mobilitet jo netop ophæver forankringen til stedet, er den nærmest blevet synonym med det moderne begreb om frihed. Det er mobiliteten, der åbner op for den bestandige overskridelse af grænser og den permanente afsøgning af nye horisonter, hvilket er selve kvintessensen af den moderne selvforståelse – i såvel bogstavelig som overført betydning.

	Det moderne samfund blev som bekendt indledt med ophævelsen af stavnsbåndet og frigørelsen af bonden fra herremandens åg. Den anden side af den historie er, at det skete samtidig med frisættelsen af pengene, så de kunne hyre den fra herremanden frigjorte bonde. I stedet for hoveriet fik vi derfor lønarbejdet, og i stedet for herremanden fik vi kapitalen. Men hvor bonden og herremanden begge var bundet til ét sted, var både kapital og lønarbejde frigjort herfra, hvilket betød, at de begge var stedløse.

	Rodløs økonomi

	Konsekvensen blev som bekendt en økonomi, der ikke længere var forankret i naturen, og som ikke hørte hjemme et bestemt sted.

	Den var nærmest universel i sit væsen og kunne derfor operere et hvilket som helst sted, blot der var rigelig adgang til de tre universelle produktionsfaktorer: Råvarer, arbejdskraft og kapital.

	Resultatet blev en økonomi, der udviklede sig grænseløst i alle retninger: Råvarer hentes fra stadigt fjernere egne, produkterne afsættes på markeder, der ligger længere og længere væk, og arbejdskraften pendler på tværs af alle grænser – naturgivne såvel som kulturelle. Resultatet af denne grænseløshed ser vi nu folde sig ud overalt på vore veje, hvor transport af varer såvel som mennesker synes at vokse ud over alle grænser, hvorfor stadig flere mennesker må bruge stadig mere tid på at sidde nærmest bomstille i stadig længere bilkøer. For i virkelighedens verden er der trods alt en grænse, selv om de fleste politikere fortsat synes at benægte det. Derfor bilder de sig ind, at de kan bygge sig ud af miseren, hvilket imidlertid kun vil forstærke problemet, men nu på et højere plan.

	Opgør med grænseløsheden

	Hvis vi fremover vil undgå, at sidde uhjælpeligt fast – og dette i mere end én forstand – er vi derfor tvunget til at tænke os om. Vi er nødt til at indse, at der kun findes ét langsigtet og bæredygtigt svar på trafikkens absurditeter: At vi mindsker transportmængderne, hvilket vi kun kan gøre ved at relokalisere de samfundsmæssige aktiviteter, frem for bestandigt at sprede dem.

	Vi må med andre ord gøre op med den grænseløse globalisering og geninstallere stedets og lokalitetens betydning.

	Udover at det er den eneste effektive medicin til at begrænse transportmængderne og dermed på en og samme tid ophæve trængselsproblemerne og reducere belastningerne af natur, miljø og klima, vil det samtidig være svar på en række andre presserende samfundsproblemer.

	For det første vil det standse den udvikling, som igennem mange år har tømt lokalsamfundene for indhold, hvorfor stadigt flere egne af landet i dag dømmes ude som ’udkant’.

	Ved at revitalisere lokalsamfundene kan denne udvikling vendes, hvilket vil styrke de konkrete fællesskaber, som er de eneste reelle fællesskaber og derfor ikke lader sig erstatte af flygtige virtuelle forbindelser. Det er igen den eneste holdbare vej til at komme den fremadskridende sociale udstødning til livs, som jo er en følge af fællesskabernes opløsning i en evigt accelererende økonomi, der udover at få trafikpropperne til at stå i kø – også får blodpropperne til at gøre det.

	Tingene hænger med andre ord sammen både på den gode og den dårlige måde. Trafiktrængslen omkring vores byer er således uløseligt flettet sammen med en stribe andre problemer, for de har alle deres rod samme sted: I et samfundsmæssigt paradigme, der har gjort sted- og grænseløsheden til Gud, og som er villig til at ofre både natur og menneske på dets alter. Tingene hænger imidlertid også sammen på den gode måde, for hvis vi formår at bryde med grænseløshedens diktatur og genskabe respekten for sted og lokalitet – og dermed også for natur og fællesskab – kan vi skabe en positiv cirkel, der slår flere fluer med et smæk.

	Det forudsætter imidlertid modet til at tænke nyt. Det mod har flertallet af vore politikere desværre ikke endnu – og det samme gælder for det sammenfiltrede væv af erhvervsinteresser, eksperter og embedsfolk, som de rådfører sig med. Først og fremmest har Trængselskommissionen derfor vist os dette: At der er trængsel om fortrængningerne!

	 

John Holten-Andersen er lektor ved Aalborg Universitet og aktiv i NOAH-Modvækst

