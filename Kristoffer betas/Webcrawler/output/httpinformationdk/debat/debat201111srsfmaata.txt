SRSF må tage hensynet til asylbørns tarv alvorligt
Regeringen anerkender den hidtidige asylpolitiks skadelige konsekvenser. Men dens nye politik ekskluderer desværre dog fortsat netop de mest udsatte afviste asylansøgere, nemlig børnene


 Undervejs i forhandlingerne om den nye finanslov kom SRSF med udmeldinger om, at regeringspartierne ønsker at gøre op med VKO-regeringernes asylpolitik. Mens afskaffelsen af pointsystemet og en stigning i u-lands bistanden peger i den rigtige retning, gør SRSF’s forslag om udflytning fra asyllejre, og tilbagesendelsen af børn til Afghanistan dog det modsatte. Fælles for dem er tilsidesættelsen af asylbørns særlige behov.
I starten af november kom det frem, at SRSF vil sætte 200 millioner kroner af til, at asylsøgere kan bo og arbejde uden for centrene. Dette forslag tager derved fat i en afgørende årsag til, at voksne og børn i det danske asylsystem nedbrydes: Nemlig at de i lejrene er et psykologisk ingenmandsland, hvor familieliv er ikkeeksisterende og dagene henslæbes uden meningsfuld aktivitet, som arbejde. Muligheden for at børnefamilier kan flytte ud af lejrene kan ligeledes gøre op med den åbenlyse risiko ved at placere børn sammen med voksne i psykisk forfald forårsaget af traumer i forbindelse med deres flugt, eller opstået i det tomrum som et liv i asyllejrene sætter dem i.
Der er dog også en klar mangel ved SRSF’s forslag, nemlig at det kun gælder såkaldt »samarbejdsvillige« asylansøgere, der er villige til at forlade Danmark så hurtigt som muligt. Det er dog oftest de asylansøgere, der ikke er »samarbejdsvillige«, som sidder længst i lejrene.
Beskæmmende paradoks
Videnskabelige undersøgelser har givet hårrejsende dokumentation for, at flere af de børn, der sidder fast i lejrenes stilstand, udvikler svære depressioner og forsøger selvmord. Mens SRSF’s forslag således repræsenterer en vigtig anerkendelse af den hidtidige asylpolitiks skadelige konsekvenser, ekskluderer det dog fortsat netop de mest udsatte afviste asylansøgere, nemlig børn.
Lige præcis hér dukker et beskæmmende paradoks op i dansk asyllovgivning: Mens Danmark ratificerede FN’s Børnekonvention i 1991, har det haltet gevaldigt med at skrive dens krav om, at børn er særlige rettighedshavere — med ret til skole og familieliv — ind i asyllovgivningen. Denne manglende implementering betyder, at børn bliver usynlige for asylsystemet som særligt sårbare rettighedshavere med krav på specielle hensyn.
Børn er mål for hævn
Mens SRSF i deres regeringsgrundlag lægger op til at se på, »hvilke initiativer og ændringer, der evt. skal til, for at principperne i konventionen bedre efterleves i Danmark«, fortsætter begrænsning af udflytningsforslaget til »samarbejdsvillige« desværre tilsidesættelsen af asylbørns tarv.
Et andet nyligt fremkommet SRSF-forslag, som giver grobund for endnu større bekymring, er, at regeringen sammen med andre lande forhandler om at deportere mindreårige afghanske asylbørn, hvis sag er blevet afvist.
Ideen om at eksportere børn til lejre i Afghanistan er ikke ny, men blev lanceret af VKO i efteråret 2010. Begrundelserne var dels, at der kunne spares 75 millioner kroner på børnenes indkvartering samt den fejlagtige påstand, at Røde Kors allerede drev sådanne lejre. Dengang som nu stod organisationer som Red Barnet, Børnenes Vilkår i kø med sønderlemmende kritik. Dels blev det anført, at muligheden for danske besparelser under ingen omstændigheder må tilsidesætte hensynet til barnets tarv. Til det kan man lægge, at mange af børnene er flygtet for at undgå et liv som børnesoldater under Taleban, og disse børnelejre vil derfor vil oplagte mål for hævnaktioner.
Afstumpede ideer
Det er mildt sagt mærkværdigt, at SRSF åbenbart er tæt på at lukke dette forslag, al den stund at de for blot et år siden rettede en velbegrundet kritik af selvsamme.
Det er derfor af afgørende betydning, at regeringen ikke blot stiller sig tilfreds med at Børnekonventionen »bedre efterleves«, men at den implementeres fuldt ud.
Dette bør føre til, at muligheden for en meningsfyld eksistens med familieliv også skal gælde den mest sårbare gruppe i det danske asylsystem nemlig asylbørn, hvis sager er blevet afvist eller står stille. Derudover må forslaget om at deportere børn tilbage til lejre i det krigshærgede Afghanistan, de oprindeligt flygtede fra, straks tages af bordet. Det repræsenterer et endnu mere klart brud på Børnekonventionen. I sin kynisme er forslaget i soleklar modstrid med SRSF’s erklærede mål om at arbejde for rimelige levevilkår til asylsøgere, børn som voksne.
Hvis den nye regering virkelig ønsker at gå i offensiven med fortællingen om en mere human tilgang til asylsystemet, end det der blev dikteret af Dansk Folkeparti, gør den klogt i ikke at overtage VKO’s mest afstumpede ideer. I stedet for at fortsætte tilsidesættelsen af sårbare asylbørns tarv, bør SRSF nu benytte sig af muligheden til at sætte handling bag ordene om et nyt og andet Danmark.
Martin Lemberg-Pedersen er Ph.D. ved Centre for the Study of Equality and Multiculturalism (CESEM)

