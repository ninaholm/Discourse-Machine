Nix pille!
LEDER


Mere end 50 år efter at kvinderne fik p-pillen, venter vi stadig på en lignende pille til mænd. Det er der flere grunde til. Som Information i går kunne berette, har forskningen ikke interesseret sig synderligt for at udvikle intelligente teknologiske løsninger; risikoen for bivirkninger er stadig stor og efterspørgslen tilsvarende lille. Men nedenunder de umiddelbare årsager byder en dybere forklaring sig til. En forklaring, som handler om kulturel modvilje snarere end teknologisk uformåen, og som drejer hele spørgsmålet ind i et felt af fastfrosne kønsforestillinger.Mange mænd har det ganske enkelt svært med at sluge ideen om en pille, der piller ved den mandlige seksualitet. Mens pillen for kvinder repræsenterer et frigørelsesprojekt, har den for mænd karakter af en symbolsk kastration, der sætter spørgsmålstegn ved selve deres maskulinitet. Nemmere bliver det ikke af, at spørgsmålet taler ind i en til tider ganske uforsonlig kønsdebat, der har ’pigerne mod drengene’ som sit retoriske udgangspunkt. Set igennem disse kamplystne kønsbriller er mandepillen blot endnu et område, hvor kvinderne i ligestillingens navn forsøger at pålægge manden nye pligter og byrder, der er med til at feminisere og tæmme ham som mand.Sådan kan det opleves. Men er man mand, er der gode grunde til at lægge dén tolkning fra sig og se mulighederne i en fremtidig mandepille frem for begrænsningerne. Det er ikke længe siden, vi diskuterede, om mænd skal have ret til en ’juridisk abort’ og dermed opnå samme mulighed for at bestemme over egen krop, som kvinder har, når de vælger en rigtig abort. En mandlig p-pille kan naturligvis ikke ændre på, at det stadig er kvinderne, der føder, men den kan ses som et meget konkret bud på, hvordan mænd kan opnå større kontrol over deres krop – også i tilfælde hvor dømmekraften svigter og kondomerne bliver i lommen. Endelig, og mere væsentligt, kan en mandepille betyde en øget demokratisering af det heteroseksuelle parforhold og dermed blive endnu et skridt på den lange, historiske rejse, som gradvist har knyttet manden tættere til hjemmet og givet ham en større følelse af fælles ansvar og ligeberettigelse.
