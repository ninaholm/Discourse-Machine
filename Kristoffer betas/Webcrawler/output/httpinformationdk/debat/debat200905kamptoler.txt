En kamp for tolerance



 Det er nok ikke gået manges næser forbi, at 30 irakiske asylansøgere slog sig ned i Vor Frue Kirke i fredags - de er nu flyttet til Brorsons kirke på Nørrebro på grund af pladsmangel. 
Menighedsrådsformanden ved Vor Frue Kirke, Ole Ehlers, kommentar til dette var, at han er lettet over, at de flytter, men at han er vred over 'besættelsen' af kirken. Her taler han godt nok ikke kun om irakerne, men også om de danske unge aktivister, som også har slået sig ned i kirken for at vise deres medfølelse og for at sørge for sagens synlighed i pressen. Ehlers mener ikke, at man skal bruge kirken til politiske formål, og jeg kunne ikke være mere enig. Men dette her handler ikke kun om politik. Det er klart, at de afviste asylansøgere og aktivisterne ønsker at ændre en politisk beslutning og opnå en særlov, men er det ikke ligeså meget en kamp for mere tolerance og medmenneskelighed? 
Danmark deltager i krigen i Irak og som talsmændene for de afviste Irakere siger, er vi med til at skabe kaos og bør derfor også tage et medansvar. 
Nogle af disse mennesker har boet rigtig mange år i Danmark og har ikke noget at vende hjem til. Så er det da ligegyldigt, Ehlers, at det også er en politisk aktion. 
Jeg synes det er en god mulighed for den danske folkekirke at vise sig som næstekærlig og tolerant når det nu er det de prædiker hver søndag. 
"Elsk din næste som du elsker dig selv", ja det gør Ehlers muligvis, men alligevel er han ikke bleg for at udtrykke ærgrelse over en aflyst aftensgudstjeneste.
Tænk på vælgerne
Er menighedens problemer nødvendigvis vigtigere at pleje end alle mulig andre medmenneskers problemer? Det er storsindet, at man lader irakerne være i kirken, og det er respektfuldt, at man ikke ved magt fjerner dem, selv om de ikke er velkomne i samfundet - og i princippet heller ikke i kirken. Dog fornemmer jeg en vis bitterhed hos Ehlers, som jeg gerne ville have været foruden. 
Åbenhed kan bygge bro mellem to religioner, når 30 muslimer slår sig ned i en kristen kirke og håber på forståelse. Så må vi jo bare håbe, at et massivt folkeopråb kan få regeringen og Dansk Folkeparti til at tænke mere på vælgerne og på forståelse og tolerance end en hjemsendelsesaftale med den rrakiske regering.

