Musikfag er en vindersag



 Tilbage i 2006 forlod SF forliget om læreruddannelsen på grund af nedprioriteringen af de såkaldt smalle fag. I 00’erne havde den borgerlige regering travlt med test og Pisa-målinger, og fokus på de ikkeboglige fag forsvandt.
Derfor er musikundervisningen i folkeskolen blevet nedprioriteret. Skolerne tilbyder for få timer, lærerne får ikke en god nok uddannelse, og der bliver ikke uddannet musiklærere nok.
Der er masser af gode grunde til at styrke indsatsen for de ikkeboglige fag. Undersøgelser viser, at en rig kulturel kapital giver den største sandsynlighed for succes i skolen, og at eleverne på de skoler, der prioriterer musik og andre kreative fag højt, klarer sig bedst i matematik, læsning og naturfag.
I Danmark har vi en stolt musiktradition. Børn og unge bruger musikken til at udvikle deres identitet, og den procesorienterede samarbejdsform fremmer fantasi og innovation.
Ligeledes skaber musikundervisningen lige vilkår for vore børn, da ikke alle har råd til at betale for undervisning i kulturskolerne. Kulturel kapital skal ikke afhænge af pengepungen.
Interessen skal vækkkes
Musikkens sprog er universelt. Det skelner ikke mellem hudfarve eller etniske tilhørsforhold. Her taler alle samme sprog, og musikken gør os klogere på både vores egen og andre nationaliteters kulturarv. Netop derfor er det mig som kulturordfører, der deltager i forhandlingerne om den nye læreruddannelse.
I Danmark har vi en veludviklet og højtskattet kultursektor, som vores børn skal have glæde af. Det er vigtigt at vække børns musikinteresse tidligt, hvis der fortsat skal være studerende på landets konservatorier, koncerter på det lokale spillested og musikere i symfoniorkestrene. Allerede i folkeskolen skal der skabes musikalske talenter, der vil komme musikmiljøet til gavn.
Kort sagt er musikundervisningen en vindersag. Elevernes timeantal skal sikres, og skolernes ledelse skal prioritere faget. Lærernes uddannelse skal styrkes, og de skal sikres efteruddannelse. Musikverdenen er under konstant forandring. Derfor er det vitalt, at fagets formidlere er oppe på beatet.
 
Pernille Vigsø Bagge, kulturordfører (SF)

