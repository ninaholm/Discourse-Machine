Kan man tjene penge på journalistik?
Flotte årsrapporter fra landets mediehuse kunne indikere, at aviskrisen er overstået. Men pengene er fundet ved nedskæringer, og ingen har svaret på, hvordan man kan tjene penge på at lave journalistik


Er den avis- og magasinkrise, som alle, inklusive undertegnede, har talt og skrevet om de senere år, overstået?Trods konstant faldende oplagstal for størstedelen af landets aviser, trods markant nedgang i annonceomsætningen, trods læsernes konstante utroskab, trods de unges demonstrative og massive drift mod andre medier, går det nærmest godt, når man læser de årsrapporter, der offentliggøres i denne tid.I går, tirsdag, slog landets største mediekoncern, Egmont med egne ord »sin egen rekord« med en omsætning på godt 12 milliarder kroner og et overskud på 788 millioner kroner. Samme dag forbedrede landets næststørste aviskoncern, Berlingske Media, sit resultat til 116 millioner kroner. Landets største aviskoncern, JP/Politikens Hus kunne for et par uger siden også melde om pæne tal trods faldende omsætning.Kigger vi vest for Valby Bakke har Fynske Medier fremgang med hensyn til oplag som omsætning og resultat, NORDJYSKE Medier har med koncernchef Per Lyngbys ord haft »et nænsomt år« med fremgang med hensyn til både omsætning og resultat. Dagbladet Informations resultat i 2013 på 2,1 millioner kroner var omkring 10 gange så stort som året i forvejen, selv om det stadig er omkring 375 gange mindre end Egmonts! Bare for at illustrere størrelsesforholdet.Med alle de forbehold, man skal tage over for finansielle og regnskabsmæssige teknikaliteter, er det enkle billede af den danske avis- og magasinverden, at mens nutiden tilsyneladende er, som det hedder »tilfredsstillende«, er det slet ikke sikkert, at fremtiden er det.Branchens to store og for tiden afgørende indtægtskilder er faldende. Annonceomsætningen er faldet voldsomt, abonnementsindtægterne falder på trods af danske avisers ret brutale prisstigninger – prisen på en avis er ifølge Danmarks Statistik de seneste 10 år steget tre gange så meget som andre varer.Danske printmediechefer har primært klaret sig midlertidigt ud af krisen ved at skære ned og skære til.Kerneområderne, aviser og magasiner kommer i større og større vanskeligheder, så pengene skal i stigende omfang findes andre steder – og alle køber virksomheder, der skal sikre indtjening og vækst. Fra Berlingskes netbutik Sweetdeal over NORDJYSKE’s køb af blandt andet netportalen Jubii, Fynske Mediers køb af AppFactory, Allers køb af Nyhavn Rejser til JP/Politikens totalovertagelse af Jobzonen.Der hviler en tung skygge over branchen: internettet. Trods meldinger om vækst i den digitale omsætning, er fremtiden for danske publicistiske medier på nettet mere end usikker. Jo, brugerne er i stadigt stigende omfang på nettet. Men vi vil nødigt betale for det – og annoncepenge i milliardklassen fosser ud af landet til giganterne i USA med Google i spidsen.Globaliseringen og teknologien er danske mediers største fjende. Det sprog, der engang var en beskyttelsesmur mod udenlandske trusler mod det lille lands medier, er blevet en hindring for vækst og – på sigt –indtjening.Årsrapporter er spejlbilleder af den nære fortid. Dagblade, ugeaviserne og magasiner i 2013 klarede sig bedre end forventet. Men den grundlæggende publicistiske udfordring er ikke blevet mindre. Kald det bare en trussel. De tørre tal giver ikke noget svar på, om det i fremtiden kan betale sig at bedrive journalistik. De indikerer, at rygterne om den trykte avis’ snarlige og bratte død er stærkt overdrevne – man kan så bare nære et lønligt håb om, at de penge, som mediehusene tjener på alt det andet i det udvidede medieunivers – fra salg af rejser og rødvin til konferencevirksomhed og apps – ikke bliver brugt til alt for store bonusudbetalinger og ikke bliver udloddet som dividende til grådige aktionærer.I sammenligning med mange andre lande, hvor de samme økonomiske kræfter truer journalistikken, er Danmark bedre rustet, fordi en stor del af virksomhederne er fondsejede. Flere af dem heldigvis med den officielle målsætning, at de vil tjene penge for at drive journalistik – ikke drive journalistik for at tjene penge. Det sidste bliver også sværere og sværere.Lasse Jensen er vært for P1-programmet ’Mennesker og Medier.
