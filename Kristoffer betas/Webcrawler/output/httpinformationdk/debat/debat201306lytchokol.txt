Lyt til din chokolade
Mindfulness fremstilles som medicinen, der hjælper dig med at stresse af og finde lykken i et fortravlet samfund. Men hermed afkobler man sig også fra det samfund, der producerer ubehaget


 
	Der er ikke noget at gøre ved det. Blomsterne folder sig ud, svalerne flyver over byens tage, husene rødmer i aftenskumringen. Snart dufter kaprifolierne også, og asfalten vil blive varm at plante sine bare tæer på – selv om natten.

	Det meste er godt, når det er sommer – i hvert fald umiddelbart. Men her til aften fik jeg midt i harmonien tilsendt en forstyrrende artikel med overskriften ’Skru ned for lækkersulten med chokolade-meditation’. I artiklen stod: »Vælg noget chokolade, du synes smager virkelig godt. Gerne mørk chokolade. Spis det med nærvær og åbn alle dine sanser: Se, føl, duft, hør, smag din chokolade.« Hør din chokolade?? Sådan! I øjeblikket kan man næsten ikke vende sit blik nogen steder, uden at man skal læse, at alt skal gøres mindfully. Man skal føde, tabe sig, løbe, spise, arbejde mindfully.

	Mindfulness er et koncept, som oprindeligt stammer fra buddhismen, men som i tiltagende grad er blevet vulgariseret og nu bliver brugt i forbindelse med selvhjælp og særligt i forbindelse med forebyggelse af stress. Et centralt punkt for mindfulness er at være nærværende og fuld af opmærksomhed på det, der er nu og her. Og umiddelbart er det jo fint. Men i den norske avis Morgenbladet har der den seneste måneds tid været en livlig diskussion om, hvorvidt mindfulness bør gøres til genstand for ideologikritik. Den norske filosof Ole Jacob Madsen indvender blandt andre kritisk, at mindfulness er selvcentreret og udtryk for en politisk resignation, der afspejler en tid, hvor politiske forandringer er ovre. Også her i Information har Rasmus Kjær skrevet en kritisk kronik om det. Og det kan man godt forstå.

	De omfattende krav om mindfulness i alverdens dameblade og avisspalter er flotte, men i deres overfladiskhed er de også udtryk for et krav om selvovervågning, som kommer til at udgøre et normativ om at være afslappet og harmonisk på den helt ’rigtige’ måde. I stedet for at ændre rammebetingelserne for det samfund, som producerer stress og ubehag, fremstår mindfulness som medicinen, der hjælper til at stresse ned og finde lykken i sig selv. Der skal drikkes grøn te, lyttes til chokolade, mediteres og vegeteres. Og det kan hurtigt blive en fuldtidsbeskæftigelse. Det er jo som sådan også hyggeligt nok, hvis man har tid.

	Men det interessante er i højere grad, at mindfulness på sin vis kiler sig ned i en problematik, der handler om, hvordan vi bedst bedriver samfundskritik på et tidspunkt, hvor de politiske visioner ikke er helt klare. Så inden vi alle vender næsen ned mod navlen, skal vi måske diskutere, hvorvidt samfundskritik bør udføres på baggrund af harme og indignation (kritisk teori) eller af positive tanker (den positive psykologi)? Og udelukker selvfokusering et blik for det fællesskab, som vi alle har et ansvar for?

	Svarene er desværre ikke enkle. En alt for kategorisk opfattelse af samfundskritik kan lige såvel som en udvandet idé om mindfulness være totalitær og unuanceret. Og en udvandet idé om mindfulness kan lige såvel manifestere sig i yderligere stress, hvor det enkelte individ er overladt til at finde lykken hos sig selv og ikke er tilladt at tænke kritisk. Det bør ikke være nødvendigt at minde om, at globale uligheder, ekstrem fattigdom, dårlige arbejdsvilkår og klimaændringer ikke vendes på hovedet af at spise chokolade på en mindfull måde. Tværtimod! Samtidig ville det være passende at løfte blikket en smule fra mindfullnavlen for at se, hvilken industri og pengemaskine den også udgør. Det er ikke svært at tjene penge på folks håb om at leve et liv fri af stress og fuld af lykke. Ligesom det ikke er svært at tjene penge på folks angst for indbrud og overgreb. Når det er sagt, så er der til gengæld videnskabelig evidens for, at meditation kan forhindre uhensigtsmæssige automatreaktioner og forstokkede opfattelser af sig selv og andre. Og at meditation kan bidrage til en større åbenhed for variationer, demokratisk ansvarlighed og nye tolerante fællesskaber. Men i sin forfladigede form fremstår mindfulness totalt fordummende og nedgørende. Personligt vil jeg hellere lytte til fuglene, der synger i træernes toppe, end lytte til min chokolade. Og jeg vil allerhelst indigneret diskutere politik til den lyse morgen i stedet for at sidde tavs og musestille. Så kan man jo altid meditere bagefter, hvis man skulle få brug for det.

Marie Bruvik Heinskou er sociolog

