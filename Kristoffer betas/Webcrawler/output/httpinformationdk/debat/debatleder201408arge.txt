Argentina og gribbene
LEDER


 Argentina gik tidligt torsdag morgen i betalingsstandsning for anden gang siden årtusindskiftet. Men i modsætning til statsbankerotten i 2001 har det denne gang ikke ført til hverken stormløb mod landets banker, kæmpedemonstrationer med øredøvende banken på potter og pander eller afsættelse af præsidenten.
Nej, argentinerne kan fortsat hæve pesos i pengeautomaterne, og dagliglivet er i det store hele det samme som før i Sydamerikas tredjestørste økonomi.
Når Argentina alligevel er havnet i en situation, hvor landet ikke er i stand til at afdrage på sin enorme statsgæld til sine kreditorer, så beror det på en principiel tvist med en gruppe amerikanske hedgefonde, anført af mangemilliardæren Paul Singer, som af Argentinas regering konsekvent omtales som vulture funds, gribbefonde. En tvist, som i bund og grund udstiller, hvordan fraværet af regulering på de internationale finansmarkeder gør det muligt for spekulanter at udnytte systemet til det yderste og fremsætte krav, som flertallet af ansvarlige investorer ikke kunne drømme om at stille.
Argentinas aktuelle problemer har rod i den seneste økonomiske krise i 2001, hvor landet reelt var gået fallit efter et årti med økonomisk hestekur, dikteret af Den Internationale Valutafond, IMF, og en inkompetent politisk ledelse.
I kølvandet på statsbankerotten opkøbte de amerikanske hedgefonde argentinske statsobligationer for en slik. Samme hedgefonde afviste at følge majoriteten af Argentinas kreditorer og nedskrive gælden i de følgende års bestræbelser på at få Argentinas økonomi på fode igen.
Så mens over 90 procent af Argentinas kreditorer både i 2005 og 2010 indvilgede i at nedskrive gælden til 33 procent af statsobligationernes pålydende værdi, har hedgefondene insisteret på at skulle have hele deres udestående betalt. Via en domstol i New York fik hedgefondene tidligere i år rettens ord for, at Argentina ikke må afdrage på den nedskrevne gæld, så længe landet ikke har betalt sit udestående med hedgefondene. Det afviser Argentina at gøre af frygt for, at andre investorer efterfølgende vil kunne stille lignende krav. Så da fristen for at afdrage på gælden udløb 30. juni, og da de efterfølgende forhandlinger mellem den argentinske regering og hedgefondene ikke bar frugt, gik Argentina teknisk set bankerot.
Man kan argumentere for, at Argentina først og sidst selv er ansvarlig for at have bragt sig i økonomisk uføre. Med til historien hører også, at Argentinas siddende præsident, Cristina Fernández de Kirchner, har gjort det til sin mærkesag at spille hård negl over for de internationale finansielle institutioner. Det har givet billige point på hjemmebanen, men har også ført til, at Argentina er blevet isoleret i verdensøkonomien med stigende inflation og vigende vækstrater til følge.
Det ændrer dog ikke ved, at de store skurke er ’gribbefondene’. Paul Singer har på det nærmeste gjort det til sit speciale at slå plat af gældsplagede lande. Både Peru og Congo Brazzaville har måttet betale Singer flere hundrede millioner kroner på den konto.
Mens argentinerne kan se frem til stigende priser og et fald i BNP, får betalingsstandsningen lykkeligvis næppe nogen større effekt på verdensøkonomien på kort sigt. Argentina er forvejen udelukket fra at optage nye lån på det globale finansielle marked.
Ikke desto mindre kan Argentinas tvist med hedgefondene få følger for verdensøkonomien på længere sigt. Hvis kendelsen fra domstolen i USA danner præcedens, kan det fremover blive væsentligt sværere at få investorer til at gå med til at nedskrive et kriseramt lands gæld. I lyset af at en række lande kæmper med enorme budgetunderskud og store gældsposter efter den finansielle krise i 2007-08, vil risikoen for, at gældsplagede lande tvinges i betalingsstandsning, blive væsentligt større i tilfælde af en ny finansiel krise.
I sidste ende beror miseren på mangelfuld regulering af de internationale finansmarkeder. Nationalstater nyder i realiteten ringere beskyttelse mod deres kreditorer end enkeltpersoner og virksomheder gør, og de hidtidige forsøg på at skærpe reguleringen er i vidt omgang blevet modarbejdet af USA. Argentinas statsbankerot udstiller imidlertid behovet for at stække gribbefondenes magt og etablere et internationalt system til at regulere forhandlingerne om nationalstaters gæld.

