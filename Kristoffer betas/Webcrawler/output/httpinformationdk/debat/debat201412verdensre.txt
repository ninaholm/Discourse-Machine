Verdensrevolution? Nej tak!
Noget meget større og aldrig før i verdenshistorien indtruffet er påkrævet af naturvidenskaben – og så går vi videre til næste punkt på dagsordenen …


 Sådan redder vi kloden.« Det er et citat. Ikke af en eller anden religiøs fantast, som har modtaget rædselsåbenbaringer eller læst Bibelens afslutning, Johannes Åbenbaringen, der netop handler om Jordens undergang. Citatet stammer heller ikke fra hverken en forældet kommunist, forsinket nymarxist eller forlæst Piketty-læser, der kræver verdensrevolution af hensyn til lighed mellem mennesker.
Nej, hele kloden er her på tale – med udryddelse af dyr og plantearter, vandstandsstigning i verdenshavene, smeltning af arktiske og antarktiske iskapper, ørkendannelser, skybrud og orkaner, hedebølger og oversvømmelser, klimaflygtninge osv. Og det er noget så fjernt fra religiøs tungetale og kommunistisk propaganda som dagbladet Berlingske, der er ophav til citatet. Stammende fra en af det forgangne års artikler, »Sådan redder vi kloden«.
Der så indeholder, hvad til gengæld skulle være læsere af nærværende avis yderst velbekendt. Men som nok tåler at blive repeteret, da det dog udgør 2014-årets største sensation: »Trods mange grønne tiltag er udledningerne af drivhusgasser aktuelt på det højeste niveau« – ikke i efterkrigstiden eller i nyere tid eller siden kristendommens indførelse, men – »i hele menneskets historie«.
Hverken mere eller mindre.
Til gengæld er »mere end halvdelen af al denne menneskeskabte CO2, der er udledt på kloden siden 1750 (da det moderne fremskridtsprojekt for alvor tog fart, el.), udledt siden 1970. De stigende udledninger i de seneste årtier skyldes i højere grad global økonomisk vækst end befolkningsvæksten i sig selv. Hvis der ikke iværksættes tiltag for at reducere udledningerne – ud over dem der allerede er igangsat eller besluttet – vil den globale middeltemperatur i år 2100 være steget med mellem 3,7 og 4,8 grader«.
Langt over de to grader, under hvilke der ifølge naturvidenskaben dog er en vis sikkerhed for, at de igangværende klima- og øvrige natur-omvæltninger ikke risikerer at løbe fuldkommen løbsk. I uigenkaldelige, stadig selvforstærkende klima- og øvrige naturødelæggelser, indtil kloden om måske tusinder af år igen har fundet en ny og mere holdbar, langvarig balance. Der imidlertid ikke behøver at være egnet for dyrearter af mennesketypen.
Derfor gælder det ikke bare om at redde den røde regering eller den blå oppositions ønsker om at overtage den, eller det socialdemokratiske velfærdssamfund eller den borgerlige virkelyst, eller udkantsområderne eller det danske flæsk med persillesovs, eller Vesten mod Østens horder af islamister og putinister, eller den demokratiske kapitalisme mod Kinas fremstormende økonomi, eller de sidste rester af moderne menneskeretsforestillinger om grundlæggende frihed og lighed mellem mennesker.
Nej, nu gælder det som skrevet står i Berlingske som følge af hverken religion eller ideologi men af naturvidenskabelige grunde om ikke mindre end at redde kloden.
Fra følgerne af »de stigende CO2-udledninger, der i de seneste årtier i højere grad end befolkningsvæksten skyldes økonomisk vækst«.
Ultimative krav
Hvorefter vi går videre til næste punkt på dagsordenen: Indfrielse af kravet om yderligere økonomisk vækst. Et krav, som sandelig både klimaministeren og hans nu udpegede formand for Klimarådet også stiller – sammen med tilsyneladende 99,9 pct. af den danske befolkning. Og lige så tilsyneladende 99,9 pct. af verdensbefolkningen.
Så vi går ind i det nye år med dette næste punkt på dagsordenen: Yderligere opfyldelse af katastrofens hovedårsag: Økonomisk vækst.
Hvorfor vi i gamle dage kunne tro på det, vi ikke vidste, mens vi i dag ikke engang er i stand til at tro på det, vi ved (fra naturvidenskaben), optog den danske digterfilosof Villy Sørensen (død 2001). Hans svar må for en gangs skyld vige for Folkekirken! Dels fordi nogle præster i juledagene har skabt hellig opstandelse med ønsket om en ny trosbekendelse, dels fordi fhv. provst for Frederiksberg Peter Holm lillelillejuleaften her i bladet antydede, »at måske kan kirken i dag i kraft af sin blotte eksistens ligefrem symbolisere et slags korrektiv til horisontindsnævring i form af nykapitalisme, materialisme og vækstideologi«. Uddybet af provsten selv i et meget tankevækkende bidrag til debattråden på nettet efter seneste Frie Ord for en uge siden. En tråd, der i øvrigt indeholder læsernes formuleringer, som langt overgår hvad her kan præsteres.
Men i al enfoldig uformåenhed skal så bekendes, at den manglende tro på naturvidenskaben kunne skyldes manglende tro på, hvad en af de oprørske præster i radioen kaldte »noget større end Gud selv«. Hvad han mente med det, må Gud vide, men her menes den natur, der højt hævet over noget som helst hensyn til mennesket og – som påvist af naturvidenskaben – derfor udsletter os igen på given foranledning i overensstemmelse med naturlovene. Af dette følger taknemmelighed over, at man så alligevel får lov:
At være.
Her.
Lidt.
Sådan unyttig ydmyg taknemmelighed står i øvrigt i dejligt håbefuldt modsætningsforhold til ethvert forsøg på at demonstrere magt over naturen. Ved at forbruge den til grænseløs økonomisk vækst.
Godt nytår.

