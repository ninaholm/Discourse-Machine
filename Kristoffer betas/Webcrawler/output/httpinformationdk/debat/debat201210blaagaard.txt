Blågård er det nye Guld(berg)
Når forældrene står sammen, kan det godt lade sig gøre at gøre skolen attraktiv for kvarteret. Det skete med Guldberg Skole, og det kan også ske for Blågård Skole, men vi skal holde op med at tro, at vi kan aflæse den socioøkonomiske status ud fra elevernes etnicitet, skriver Elsebeth Hagen


 Jeg er en del af Nørrebros store middelklasse, der elsker bydelen, fordi den byder på lidt af hvert. Vi har små modebutikker med sybord i baglokalet, vi har gode slagtere og grønthandlere, vi har studerende med laptops foran sig på cafebordet, vi har mødre i lange kjoler, der gør smartphonen håndfri ved at lade den sidde klemt fast under tørklædet. Vi har også Blågårds Plads, der på en sommerdag godt kan virke helt parisisk med sit udeliv og sine skyggefulde træer, og som om vinteren genlyder af begejstrede skrål fra alle dem, der løber på skøjter.
Vi er mange, der klapper os selv på skulderen og tænker, at finanskrisens stavnsbinding er til at leve med, når det nu er sådan et dejligt og rummeligt sted, vi bor. Derfor kan det undre, at der i selvsamme rummelige og ressourcestærke middelklasse er mange, der meget bestemt takker nej til at lade mangfoldigheden få plads i deres børns skoleliv.
Selvfølgelig er det voldsomt, når politiske overvejelser og beslutninger pludselig betyder, at ens barns skolegang står til at skulle finde sted et andet sted, end man har regnet med, som tilfældet nu er for mange familier i Elmegadekvarteret. Når debatbølgerne samtidig går højt, og mange påberåber sig, at de som ansvarlige forældre selvfølgelig vælger en privatskole, så er det klart, at det sætter gang i en masse overvejelser.
Socioøkonomi aflæses ikke i hudfarve
Skolevalg er nemlig ikke en teoretisk øvelse, men et valg med meget konkret betydning for ens barns hverdag og velbefindende. Hvis man er heldig begynder livslange venskaber i skoletiden. Og hvem, disse venner er, afhænger af, hvilke valg man som forældre tager.
Selv har jeg en dreng på snart seks år og en pige på to. Drengen har min mand og jeg ladet starte i 0.B på Blågård Skole. Selvom vi gjorde os mange (mange!) overvejelser i forbindelse med skolestart, så er jeg overrasket over, hvor kontroversielt det åbenbart er. For to uger siden var der et interview med mig her på siden, og da jeg postede det på facebook (som sådan én som mig naturligvis gør), væltede det ind med opvendte tommelfingre. Og bemærkninger om at det var sejt gjort.
Men min søn er på ingen måde en del af et socialt eksperiment eller spydspids for en politisk korrekt manifestation. Han er en dreng, der er startet i skole.
Jeg er flere gange blevet spurgt, hvordan fordelingen i min søns klasse er. Nogle gange spiller jeg dum og svarer, at fordelingen af drenge og piger vist er ret lige. Men det er ikke lige dén fordeling, der optager folk… Det er den etnisk-religiøse fordeling. Ærlig talt? Jeg har ingen anelse. Jeg synes egentlig heller ikke, at det er interessant. Jeg kan alligevel ikke aflæse børnenes socioøkonomiske baggrunde ud fra deres navne eller hudfarve, og i forhold til om der nogle der skolemæssigt har et sværere udgangspunkt, er det sådan set dén, der er interessant.
Om de holder Jul, Eid eller Chanukkah er for mig et fedt. Dét, jeg ser, er en bunke unger, som alle var stolte og spændte første skoledag. Som alle skal lære at knække bogstavkoden og at regne med brøker. Og vide hvad man kan bruge dét til. Noget andet, de har til fælles, er, at de alle sammen gerne vil lære noget – og det bedste, vi kan gøre for dem, er at møde dem med udfordringer, der passer til deres niveau og en ubetinget tro på, at de kan.
At skolen samtidig eksempelvis har et læsecenter med specialuddannede lærere, der kan støtte op om svage læsere, gør, at indsatsen kan forstærkes, hvor der er behov. For selvfølgelig er der behov for det. Det var der i det parcelhuskvarter i provinsen, hvor jeg voksede op, og det er der på det brogede Nørrebro.
Stærk forældreopbakning
Blandt årets skolestartere på Blågård er der en ret stor gruppe børn, der har gået i samme institution. Inden skoleindskrivningen så deres forældre hinanden i øjnene og aftalte at melde deres børn ind i samlet flok.
Det har allerede en positiv indvirkning, at der er en stærk forældregruppe, der gerne vil gøre en positiv forskel for både egne børns skolegang, men også for at støtte op om den lokale skole, for at sikre børnene legekammerater, der bor tæt på, og for at vi kommer til at kende hinanden på kryds og tværs i kvarteret.
Det er tankevækkende, at det sådan set er samme slags aftaler indgået blandt sutsko og flyverdragter i forskellige børnehaver, der på få år var stærkt medvirkende til at Guldbergskolen blev Indre Nørrebros magnet i skolemæssig henseende.
Guldberg Skole er et pejlemærke
I min verden er der noget identitetsmæssigt meget positivt ved at have sin skolegang samlet på én skole med et stærkt fællesskab i det kvarter, hvor man vokser op. Jeg håber, at begge mine børn bliver stolte over at høre til på Blågård, og at det vil forstærke deres følelse af at høre til.
Jeg håber derfor, at Blågård kan fortsætte den positive udvikling og i løbet af de næste par år vil komme til at lave en ‘Guldberg‘, hvor man for alvor får vendt bøtten. At forældre til børn i indskrivningsalderen giver skolen en chance og kommer på besøg til åbent hus på skolen eller hiver fat i lærere eller forældre fra skolen for at høre og se, hvad det egentlig er for et sted.
Kombineret med den politiske og økonomiske indsats, der betyder at skolen er blevet en profilskole med fokus på kommunikation og medier vil dét, at vi taler sammen forhåbentlig betyde, at flere får øjnene op for, at der ligger en rigtig god skole i smørhullet på stillevejene ved Assistens. Mit håb er, at der er flere, der vælger at se forskellighed som en styrke til gavn for både vores børn, og for det område de vokser op i. Det er os der kan skabe en succeshistorie i nabolaget. Kom og vær med!

