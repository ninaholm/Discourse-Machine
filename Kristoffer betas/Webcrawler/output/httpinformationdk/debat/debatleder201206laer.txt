Lær af ACTA



 ACTA er så godt som død og borte. Europa-Parlamentets retsudvalg, industriudvalg, udvalg om borgerlige rettigheder og senest udviklingsudvalg har stemt imod en godkendelse af den omstridte handelsaftale.
Dermed tyder alt på, at Europa-Parlamentets endelige afstemning i begyndelsen af juli ender med et klart og utvetydigt nej til ACTA – og aftalen kan således ikke træde i kraft i EU.
Godt for det! Som både parlamentsudvalg, interesseorganisationer og internetaktivister gennem det seneste år har knoklet for at gøre opmærksom på, er problemerne med ACTA flere, end der er plads til at opremse i denne spalte.
Lad os i stedet lære af de fejl, der er blevet begået i processen. For problemet med krænkelser af ophavsretten på nettet, såvel som i den fysiske verden, er langtfra løst, og nye aftaler på europæisk og globalt plan er allerede under udformning.
Fra begyndelsen blev ACTA forhandlet i hemmelighed blandt en lille gruppe politikere og store rettighedshavere, helt uden om både FN og repræsentanter fra techbranchen.
Lukkethed gjorde det umuligt at debattere aftalens konsekvenser på et oplyst grundlag – og både tilhængere og modstandere har derfor tyet til overdrevne eksempler og skrækvisioner, der ikke har haft hold i virkeligheden. Debatten for eller imod ACTA blev så polariseret, at saglige argumenter og forbehold druknede.
Altafgørende for et fremtidigt forhandlings-forløb er det derfor at anerkende, at spørgsmålet om ophavsrettigheder på vores allesammens internet ikke blot er en kamp mellem de ’gode’ rettighedshavere og de ’onde’ piratkopister. Processen skal være åben og inddrage både politikere, rettighedshavere, interesseorganisationer og internetaktivister.
Der er brug for en international aftale, som sikrer ophavsretten. Men det er afgørende, at de som allerede har fået ret til ideerne, ikke kommer i vejen for dem, der skal få ideerne.

