Indisk væksteventyr er vestlig ønsketænkning
700 millioner indere blev for nylig ramt af verdens værste strømnedbrud. Det er blot en indikation på de dårligdomme, der eksisterer under det opreklamerede vækstmirakels overflade


 I centrum af Delhi – en af verdens største, mest beskidte og støjende byer – findes en ø af ro. Der er her ministre bor i store, statsejede villaer. Her dommere, generaler og ledende bureaukrater går tur med deres hunde på kunstvandede græsplæner, mens deres tjenere polerer de skinnende officielle limousiner. Her toppolitikere plejer deres forbindelser, og hustruer til ufatteligt rige erhvervsmagnater holder middagsselskaber, hvor de bedste kokke kræser. Forlader man øen, kommer man til Indien.
I sidste uge besøgte Indien denne ø i form af et gigantisk strømsvigt. Strømudfald er et dagligt vilkår for resten af befolkningen – eller rettere for de to tredjedele af Indiens 1,2 milliarder indbyggere, der har adgang til el.
Den indiske elite kender derimod ikke noget til fænomenet. De bureaukrater, der er ansvarlige for Delhis elnet, afbryder hellere forsyningen til byens hospitaler, end de lader mørket sænke sig over landets toppolitikere. Men denne gang gik lyset ud overalt. Også beboerne i byens mest mondæne kvarterer måtte stønne under lumre monsuntemperaturer på 35 grader. Som alle andre.
Falsk vækstmirakel
Strømafbrydelsen i det nordlige Indien – muligvis den største i menneskehedens historie – ramte 700 millioner mennesker. Den afslørede den indiske infrastrukturs elendighed og var et dramatisk eksempel på, at de offentlige institutioner ikke har formået at holde trit med vækstmiraklet. Afbrydelsen afslørede også, at Vestens forestilling om, det fantastiske indiske vækstmirakel er ren ønsketænkning.
India Shining – et slogan, der blev opfundet under det berusende boom for næsten et årti siden – forekommer nok berettiget, når man sammenligner dagens Indien med tidligere tiders hungersnød, politisk ustabilitet, optøjer og sygdom. Indiens rigdom er på 20 år vokset markant, men er stedse mere ulige fordelt. Omkostningerne for miljøet er store, men andelen af indere, der lever i absolut fattigdom, er faldet.
Tilsløret smuds
En hel ny verden af førsteklasses hoteller, smarte kaffekæder, glitrende indenrigsflyselskaber, skinnende nye lufthavne, it-virksomheder, private klinikker, kunstgallerier og nye kollektive trafiksystemer er blevet smidt oven på det gamle Indien. Og denne nye verden har i nogen grad tilsløret lummerheden, masserne, smudset og elendigheden såvel som de kulturrigdomme, som dette overordentligt varierede land så længe var kendt for.
Men det bliver stadig sværere at forene dette optimistiske syn på Indien med virkeligheden. I en ny evaluering af verdens udviklingslande hævder analytiker og investeringsbankmanden Ruchir Sharma, at Indien i bedste fald kun har 50 procents chance for at blive ’udbrydernation’.
Andre lande har lidt tilbagegang efter perioder med hurtig vækst, men at det også kan ske for Indien synes ikke at falde vestlige politikere ind. Kun de færreste sætter spørgsmålstegn ved fortællingen om den uimodståelige indiske succes.
Tag den berømte indiske ’middelklasse’. Defineres den ud fra den vestlige standardskabelon som mennesker med lønarbejde, en bil, en udlandsrejse om året og egen lejlighed eller hus, kan i bedste fald et par procent af inderne være med.
Eller tag visionen om, hvordan et fuldt udviklet Indien kan se ud. Man ser for sig en vag blanding af nye campusser spækket med it-specialister og maleriske traditionelle landsbyer.
Skuffede forhåbninger
Men faktisk består det nye Indien, som bliver skabt af den økonomiske vækst og urbaniseringen, for hovedpartens vedkommende af tusindvis af kvadratkilometer lejlighedskomplekser i ringe kvalitet, der forgrener sig ud fra næsten alle større byer.
En vækstrate på 6,5 procent af BNP er stadig imponerende, selv om den i opsvingets tidlige år lå på 10 procent. Men mange økonomer anslår, at Indiens økonomi er nødt til at vokse med omkring syv procent om året for ikke at tabe terræn.
Inderne er berømte for at være fleksible og hårdføre. En stor del af strømsvigtets følger blev afværget ved nødgeneratorer, nødbatterier osv. hos mange de virksomheder og husholdninger, der i forvejen døjer med daglige, kortere udfald. Men mens andre lande fint kan tåle en periode med lavere vækst, har Indien ikke den mulighed.
Hundredvis af millioner af unge mennesker kommer ud på arbejdsmarkedet i de kommende år. De vil skulle finde bolig, sygesikring og job. De fleste har kun en ringe uddannelse i bagagen. De lider under en alvorlig mangel på færdigheder.
Indiens ’demografiske dividende’ kan meget vel vise sig at være det modsatte. I værste fald vil kombinationen af millioner af mennesker med urealistisk høje forventninger, forværrede udsigter for fremgang og en konsekvent dårlig levestandard skabe omfattende social uro.
I Vesten tror vi, at fordi Indien er et demokrati, kan vi også regne med, at det vil blive os en kompatibel og konstruktiv allieret. Men det er at undervurdere landets vilje til at forfølge, hvad det ser som sine egne interesser, frugterne af årtiers ’alliancefrie’ internationale positioner og en indgroet mistro til Amerika og Europa.
Det var en desperat krise, der inspirerede til de store reformer i begyndelsen af 1990’erne og muliggjorde de seneste to årtiers vækst. Det mest sandsynlige er stadig, at elefanten efter et par vanskelige år vil genoptage sin langsomme kluntede march mod velstand og stabilitet. Men vejen er ikke så gnidningsfri og direkte, som mange i Vesten helst vil tro.
 
 
 
Jason Burke er Sydasien-korrespondent for The Observer og The Guardian
© The Observer og InformationOversat af Niels Ivar Larsen

