EL's kamp mod politisk ekstremisme



 Den 20. januar beskyldes venstrefløjen for at holde hånden over islamiske fundamentalister for undgå at støde muslimerne (»Venstrefløjens forfejlede og usolidariske beskyttelse af muslimerne« af Mette-Line Thorup). Men gør venstrefløjen det? Det er i hvert fald ikke sandt, når det gælder Enhedslisten. Tag demonstrationer mod Hizb-ut-Tahrir. De blev ikke opfundet af højrefløjen, men af Enhedslisten i protest mod bevægelsens antidemokratiske og kvindeundertrykkende karakter.
Eller tag Rushdie-sagen: I november 1996 vedtog Folketinget en klar kritik af den socialdemokratiske regerings eftergivenhed over for det iranske præstestyre og opfordrede »regeringen til at skærpe kampen imod fatwaen«. Den udtalelse var ikke fremlagt af Dansk Folkeparti, men af Holger K. Nielsen og undertegnede på vegne af SF og Enhedslisten.
Er disse eksempler så undtagelser? Nej, Enhedslisten har slået denne principielle linje fast på gentagne årsmøder. Under overskriften »Mod fundamentalisme og fascisme« tog vi helt tilbage i november 1996 afstand fra den kulturrelativisme, der accepterer forhold blandt nogle af samfundets medlemmer, som den ikke vil acceptere blandt andre: »Det er hykleri at bekæmpe indremissionske præster, samtidig med at man accepterer tilsvarende kulturelle tendenser blandt etniske minoriteter.«
Trusler mod ytringsfriheden
Jyllands-Postens ret til at trykke de såkaldte Muhammed-tegninger blev forsvaret i en udtalelse fra Enhedslistens hovedbestyrelse i december 2005. Heri insisterede vi på, at man »frit skal kunne diskutere, kritisere og gøre grin med religiøse personer og skrifter, uden at staten forbyder det, uanset at det kan virke provokerende på nogle, som Jyllands-Postens Muhammed-tegninger gør det«.
Samtidig fastslog vi, at vi i Enhedslisten opfatter politiske islamister som enhver anden højrefløjsstrømning, hvis trusler mod ytringsfriheden skal bekæmpes, hvor og hvornår de dukker op.
Så når Nikolaj Villumsen (EL) er aktiv i Folketinget for at sikre støtte til kurdernes kampe mod Islamisk Stat, eller når Johanne Schmidt-Nielsen (EL), Pernille Skipper (EL) og Pelle Dragsted (EL) utvetydigt fordømmer myrderierne i Paris og politisk islamisme, er det ikke noget nyt, men helt i overensstemmelse med Enhedslistens traditionelle holdning.
Søren Søndergaard, folketingskandidat og tidligere MF for Enhedslisten

