Rød skole



 Debat er godt, og meget debat er meget godt. At aktivere græsrødderne og lade dem være med til at formulere politiske budskaber og konkrete initiativer er positivt for ethvert parti - og ikke mindst for socialdemokrater, som historisk har en tradition for en høj grad af topstyring og lukkede processer, er det gavnligt at lade de menige partimedlemmer bidrage til bestræbelserne på at få partiet ud af det ideologiske dødvande, man er havnet i efter tre valgnederlag i træk. Men når det er sagt, så skal 'den røde skole', som de københavnske socialdemokrater har taget initiativ til, ikke regne med at få den store betydning, med mindre den udvikler sig til et egentligt internt oprør. Med den nuværende socialdemokratiske ledelse er den midtersøgende kurs dybt rodfæstet, og skal den ændres i mærkbar mere venstreorienteret retning, så kræver det en ny ledelse. 
Stærkt forenklet består det strategiske valg for Socialdemokraterne i, om man skal gå til højre eller venstre for at genvinde regeringsmagten. En simpel logik tilsiger, at partiet skal fastholde sin midtersøgende kurs, forsøge at generobre de midtervælgere, som har søgt tilflugt hos Venstre og Dansk Folkeparti. Så kan SF tage sig af appellen til de mere venstreorienterede vælgere. Det burde være en arbejdsdeling, der kunne maksimere vælgertilslutningen for de to partier. En omvendt Fogh så at sige. Men problemet for Socialdemokraterne er, at partiet med den strategi ikke kan føre nogen særlig hørbar oppositionspolitik. Når man er enig med VK-regeringen om det meste: retspolitik, udlændingepolitik, skattepolitik og meget andet med undtagelse af små hjørner, så er det svært at ride på den høje hest og kræve store reformer. Men græsrødderne vil gerne have et Socialdemokrati, som markerer sig skarpere og går i flæsket på den borgerlige regering - sådan som Villy Søvndal (SF) gør det. 
Og pointen er, at partier naturligvis kan have en vis succes med at påtage sig et lederskab, formulere nye problemstillinger og italesætte behovet for løsninger. Vælgernes holdninger er ikke en konstant størrelse, som partierne blot skal indrette sig efter. De kan flyttes. Forudsætningen er blot, at de problemer, som bliver italesat er reelle og opfattes sådan af vælgerne, ellers bliver retorikken tom. Ulighed, som det første møde i den røde skole tog fat på, er et godt tema for socialdemokrater, men for det første er det svært at banke op til det vigtigste tema i en tid, hvor der er fuld beskæftigelse, og for det andet har det vist sig, at det er et emne, som Venstre forholdsvis nemt kan matche med en 'socialdemokratisk' velfærdsminister og højeksponerede programmer til et bekæmpe negativ social arv. Tilbage er så at klippe dem, der har tjent på høje boligpriser og andet. Her er problemet blot, at mange S-vælgerne også har tjent godt.
Måske skulle Socialdemokraterne - i stedet for at være så konkrete og bekymre sig så meget om meningsmålinger og aktuelle fronter til Fogh-regeringen - tage fat på den store samfundsanalyse og de store visioner og derfra bygge sit nye projekt op.

