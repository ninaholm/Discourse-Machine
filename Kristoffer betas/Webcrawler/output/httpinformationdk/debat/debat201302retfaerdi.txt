Hvad med retfærdigheden?
Centrum-venstre synes at have mistet fokus på en retfærdig byrdefordeling i samfundet. For hvorfor er det kun samfundets bund, de unge og almindelige lønmodtagere, der skal betale for krisen? Med den politik kan det ikke undre, at vælgerne forlader centrum-venstre
 Det er nødvendigt for Danmarks centrum-venstre-regeringen at skifte kurs, så det ikke bliver de svageste, der står med regningen fra finanskrisen, mener SF’eren Emilie Turunen 


 En række danske banker er for tiden under heftig beskydning. En aggressiv gebyrpolitik og et enøjet fokus på mest muligt overskud til aktionærerne har fået mange til at kritisere særligt Danske Bank og Nordea. Jeg er selv blandt kritikerne af det, jeg vil betegne som asocial bankforretning. Men debatten om bankerne stikker langt dybere end gebyrer og aktionærafkast. Jeg mener, at debatten om bankerne rummer helt afgørende politiske spørgsmål for venstrefløjen.
Krisen har blotlagt en række alvorlige strukturelle udfordringer i vores økonomiske og politiske systemer: En ureguleret og giftig finanssektor, et svækket demokrati, øget ulighed i indkomster, koncentration af rigdom, manglende vækst og rekordhøj arbejdsløshed.
Krisen har samtidig afsløret en fundamental uoverensstemmelse mellem det, folk forventer af det politiske system, og det, de har fået. Forventningen om retfærdighed, jobskabelse og kontrol med de rigeste er blevet afløst af en virkelighed, hvor lønmodtagerne og de unge betaler regningen for krisen, alt imens bankdirektørerne får nye lønstigninger, og den økonomiske elite på mystisk vis er sluppet for kriseregningen. Det er ikke kun socialt uretfærdigt, det er også et historisk svigt fra det politiske system. Simpelthen fordi det sender det helt gale signal til befolkningen: at politikerne ikke har magt eller mod til at udfordre samfundets allermest privilegerede.  
Ikke en ’fair løsning’
Finanskrisen tydeliggjorde de store sociale og økonomiske skel, der eksisterer over hele verden i dag. Hvad der i nullerne kunne pakkes ind i lånefinansieret forbrugsfest, trådte med krisen krystalklart frem: De rige bliver rigere, de fattige fattigere. Værdien af lønmodtageres slid akkumuleres i lommen på stadig færre – for slet ikke at tale om finanssektoren, der først forgyldte sig selv for lånte penge for derefter at videresende regningen til os andre. Over hele kloden er mennesker gået på gaden for at vise deres utilfredshed. I Danmark går folk ikke på gaden, de går i stedet til sofaen eller til højrefløjen. Apati eller protest synes at være mønstret.
Og det er måske ikke så underligt; Mens arbejdsløsheden stiger for faglærte og ufaglærte, modtager Eivind Kolding fra Danske Bank fine ordner af Dronningen. Og mens regeringens reformer rammer tungt i nedre halvdel af vores samfund, kniber det med at få bidrag hjem fra toppen af indkomstpyramiden. Når store dele af lønmodtagerne vender den danske centrum-venstre-regering ryggen, er det måske fordi, de ikke synes, det er en helt ’fair løsning’. Lønmodtagerne forventer ikke det umulige af regeringen, men det er min tese, at mange mennesker savner en grundlæggende følelse af retfærdighed.
Sat på spidsen: Hvis befolkningerne oplever, at regeringerne prioriterer det gode forhold til finanskapitalen og den rigeste procent af befolkningen over deres behov, så taber vi. Vi er nødt til at levere et værdistærkt økonomisk alternativ til Venstres asociale Danmark, Merkels nedskærings-Europa og de rå finansmarkeders hærgen.
Det må derfor være venstrefløjens største pligt og ansvar at formulere og gennemføre politiske reformer, der peger den rette vej ud af krisen og genetablerer tilliden med befolkningen. Der er taget tilløb, jovist. Men vi skal skrue op for retfærdighedsdagsordnen. Lad mig fremhæve tre principper, der bør gennemsyre den politiske tænkning på venstre side af midten.
Opgør med bankerneFor det første skal dem, der skabte krisen, bidrage markant til at rydde op. Regeringen bør indlede et reelt opgør med bankerne. Det indebærer først og fremmest dansk deltagelse i en europæisk finansskat – det uomtvistelige bevis på, at politikerne tør placere kriseregningen, hvor den hører hjemme. Der er samtidig behov for store og gennemgribende reformer, hvis finanssektoren skal blive sund, stabil og samfundsansvarlig.
Skærpede kapitalkrav, skrappe regler for bonusser, loft over bankernes størrelse samt en adskillelse af spekulative aktiviteter og almindelig bankdrift er alle afgørende tiltag. Aldrig mere skal verden opleve et lignende kollaps – derfor skal den danske regering styrte ind på den europæiske scene for fuld kraft og stolt gå forrest med progressive reformer af finanssektoren.
Reformer må ramme bredt
For det andet skal fremtidige reformer ikke kun pålægges middel- og underklassen, men må forlange større bidrag fra de rigeste, fra bankerne og fra store virksomheder. Fordelingspolitisk må regeringen således træde tydeligere i karakter. Målsætningerne i regeringsgrundlaget om at »begrænse uligheden, (..) mindske fattigdommen og sikre reelt lige muligheder« skal forfølges skarpt.
Ét sted at tage fat er at sikre, at alle reelt bidrager. De åbne skattelister har øget opmærksomheden om virksomhedernes skattebetalinger, og regeringen skal fortsætte ad denne sti. Ifølge professor i skatteret, Jan Pedersen fra Aarhus Universitet, går visse virksomheder helt til stregen for at minimere deres skatteindbetalinger. De selvsamme virksomheder nyder godt af en veluddannet befolkning, et offentligt sundhedssystem og en infrastruktur i verdensklasse, alt sammen finansieret via skatteindtægter, som også de må bidrage til. Regeringen bør derfor optrappe indsatsen mod de virksomheder, der ikke betaler den skat, de er forpligtet til. Det indebærer også, at Danmark går i front europæisk for at bekæmpe skattely og skatteunddragelse. Frem mod næste valg må venstrefløjen aktivt genoplive fordelingsdiskussionen for eksempel ved at se på de allerrigestes beskatningsforhold.
Nej til arbejdende fattige
For det tredje skal der fokuseres intensivt på at skabe job og sikre uddannelse til de tusinder af lønmodtagere, som er fanget i arbejdsløshed. Det betyder, at der skal gøres alt, hvad der er muligt inden for EU’s rigoristiske rammer, for at øge efterspørgslen og frigøre offentlige og private investeringer. Det vil være en afgørende erkendelse, at Danmark er dybt afhængig af resten af Europas økonomiske tilstand – regeringen bør derfor gå foran i EU med forslag om et koordineret investeringstiltag fra lande med sunde offentlige finanser. Et tiltag, der kan bane vejen for et egentligt økonomisk opsving og nye job. Det er samtidig positivt, at regeringen ser på, hvordan Danmark forbliver konkurrencedygtig – uden ’tyske lønninger’, som Claus Hjort Frederiksen (V) har foreslået. Vi skal sige nej til arbejdende fattige – der er heldigvis mange faktorer ud over løn, som er afgørende for konkurrencedygtighed, for eksempel infrastruktur, kvalifikationer, omstillingsevne og arbejdstid.
Et sted at starte er ved at etablere en uddannelsesorlovsordning for faglærte og ufaglærte, som det er foreslået af formanden for HK/Privat, Simon Tøgern. Det vil både sikre øget produktivitet og et anstændigt lønniveau. Samtidig må venstrefløjen holde fokus på, at kerneinstitutionerne i vores samfund leverer høj kvalitet. Gode folkeskoler, sygehuse, erhvervsskoler og daginstitutioner etc. er helt afgørende for den middelklasse, der udgør rygraden i velfærdssamfundet.
Ny retfærdighedsdagsorden
Venstrefløjen skal med andre ord levere på retfærdighed, omfordeling og muligheder. Når jeg kritiserer Danske Bank eller Nestlé, så er hensigten ikke at føre populistisk klapjagt på bankerne, virksomhederne og de rigeste i vores samfund, men at fokusere på det, centrum-venstre synes at have mistet fokus på: En retfærdig byrdefordeling i samfundet. En vækst, der tilfalder almindelige lønmodtagere. Et politisk projekt, der sætter økonomisk lighed på dagsordnen. En politik, der skaber muligheder for de mange.
Vi skal ikke synke ned i de ’nyliberale nødvendigheder’ om lavere løn, skattelettelser til toppen, mindre velfærd og en fri finanssektor. Vi skal styrke venstrefløjens egne bud på en solidarisk samfundsudvikling. Lad os starte med at etablere en retfærdighedsdagsorden. Den vil ikke kun afgøre venstrefløjens videre skæbne og næste valg, men også vores fælles fremtid.
Emilie Turunen er medlem af Europa-Parlamentet for SF

