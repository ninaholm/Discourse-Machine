ARoS i knibe



 KUNSTMUSEET ARoS har hidtil kunnet sole sig i lutter succes, men på det sidste er der kommet revner i lakken for den dynamiske museumsdirektør, Jens Erik Sørensen, som mageligt kunne have søgt og formentlig også fået tjansen som direktør for Statens Museum for Kunst. Han valgte at blive i Århus, hvor han om ikke personligt, så åndelig talt, har opbygget et stort, moderne museum med høj kvalitet i udstillingsprogrammet. Alt sammen i løbet af fem år. Jens Erik Sørensen er blevet for Århus, hvad Louisiana-direktøren Knud W. Jensen blev for København, og med ARoS kunne byen føje endnu et kulturelt flagskib til dem, den havde i forvejen, så som Musikhuset og festugen.
Jens Erik Sørensen har præsenteret århusianerne og de mange udefrakommende gæster for en række spændende udstillinger fra amerikansk popkunst til strømlinede racerbiler. Det sidste gav diskussion, for var det nu noget, et kunstmuseum burde gøre? Ja, bilerne havde et flot design, mente direktøren, og et nyt publikum fandt vej til museet. Han fik også den indlysende ide at få en stor udstilling af Michael Kvium-billeder op at stå, og den blev et tilløbsstykke. Man kan undre sig over, at andre ikke for længst havde fået ideen. Til bedrifterne hører også, at han har kunnet tiltrække væsentlige samtidskunstnere som Per Kirkeby og Olafur Eliasson. Faktisk har han på mange måder givet København baghjul.
Men pludselig  er festen forbi. Der mangler tre millioner kroner i pengekassen.
Forklaringen er enkel. Der er ikke kommet så mange besøgende til de seneste udstillinger, som man havde håbet. Efter diverse krisemøder besluttede byrådet at hæve museets kassekredit med en halv million, mens resten skal findes ved besparelser, hvis man ikke kan få nye sponsorer, hvilket det ligger tungt med for tiden. Altså har museumsdirektøren skruet ned for blusset med alt det sjove. Nu vil han bygge lidt mere på museets egen samling og satse mere på klassisk billedkunst. Guldalder i stedet for Guggenheim.
I den proces valgte bestyrelsesformanden, Jørgen Dissing, at gå. Han fandt, at byrådet viste for lidt handlekraft i forhold til at finde en løsning, og det kan man sige. I betragtning af, hvor megen positiv omtale, byen har fået for sit kunstmuseum, har byrødderne udvist stor gerrighed - for nu at bruge et godt, gammelt ord.
Nu har SF og Socialdemokraterne så opdaget, at ARoS bliver forfordelt med støtte i sammenligning med Arken og Louisiana, som får henholdvis 30,9 og  32,4 millioner kroner mod ARoS' 22,4. Da amterne blev nedlagt som administrationsenheder, gik pengene over til staten, som har udnævnt en snes museer til at være af særlig national betydning, og til dem hører de tre nævnte museer. Skævvridningen fremgår med tydelighed. Den bør udlignes på sigt. At man stækker vingerne på museumsdirektøren er slemt nok, men vi kan jo ikke have, at provinsen bliver udsat for diskrimination.  		                   

