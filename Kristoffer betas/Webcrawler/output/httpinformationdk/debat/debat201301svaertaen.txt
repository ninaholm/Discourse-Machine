’Det er svært at ændre en kultur’
Hjemmefødsler er ikke er farligere end hospitalsfødsler, men den danske kultur bliver næppe ændret. Til gengæld efterspørger Jordemoderforeningen en ny kultur for hospitalsfødsler


 Næsten hver anden af de førstegangsfødende kvinder, som træder ind over hospitalernes dørtærskler med spontane veer, og som i øvrigt er sunde og raske, modtager vestimulerende drop. Det er udtryk for en medikalisering, som overskrider det rimelige, siger næstformand i Jordemoderforeningen og afdelingsjordemoder på Hvidovre Hospital Kit Dynnes Hansen.
»Udviklingen skal ændres. Det kræver mere og bedre oplysning, og så skal vi fokusere mere på forberedelse,« siger hun.
»Kvinder, der har fået intensiv fødselsforberedelse, kommer på sygehuset senere i forløbet, fordi de føler sig tryggere ved at gå rundt med småveer. Det handler om, at vi skal bruge ressourcerne tidligere i forløbet.«
Tryghed
Ifølge Kit Dynnes Hansen er tryghed det væsentligste element. Følelsen af tryghed er noget subjektivt, og nogle kvinder føler sig tryggest i hjemmet, mens andre helst vil føde på et hospital og bagefter tage hjem. På hospitalet er det vigtigt, påpeger hun, at der ikke er for mange forskellige jordmødre involveret, og derfor har man på sygehuse uden for hovedstadsområdet etableret en slags jordemoderteams, så den fødende kvinde tilknyttes to eller tre jordemødre og således slipper for unødig udskiftning og uro.
– Hvorfor udgør hjemmefødsler kun én pct. af alle i fødsler i Danmark mod 30 pct. i Holland?
»Det handler om kultur. Modsat Danmark har der i Holland ikke været noget særligt behov for at flytte fødslerne ind på sygehusene. Det har gjort, at systemet i dag er organiseret, så hjemmefødsler er oplagte. Det handler bl.a. om, at jordemødre er vant til at tage ud, visitationsregler og overflytningsprocedurer, når det er nødvendigt,« siger hun og forklarer, at fordi hospitalsfødsler i dag er mest udbredt herhjemme, har mange danske kvinder den opfattelse, at hjemmefødsel er forbundet med en stor risiko
»Men det er ikke mere farligt end at føde på hospitalet. Rent evidensmæssigt er det fuldt forsvarligt at føde hjemme,« siger hun.
»Men når man først har en kultur på området, er det svært at ændre den. I så fald skulle man ændre mentaliteten hos politikere, læger, jordemødre, ambulancefolk og kvinderne.«
 

