Check uden dækning
LEDER


Måske var skatteminister Morten Østergaard (R) og resten af regeringen ikke i tvivl, men indtil for nylig stod det ikke klart for den øvrige offentlighed, at regeringen stadig udbetaler børnecheck til en gruppe EU-borgere efter det optjeningsprincip, som den foregående VK-regering indførte. Et princip, som EU-kommissionen allerede i april sidste år bad regeringen bringe i overensstemmelse med EU-retten, hvorefter regeringen efter et par måneders tænkepause bebudede til offentligheden, at den administrativt ville rette ind.Det skete så. Men som Information tidligere har beskrevet, gælder det kun for de borgere, der har ansøgt om børnecheck efter praksisændringen.Det efterlader en gruppe borgere, i udgangspunktet var det 2.400 personer, som stadig får en beskåret børnecheck, fordi deres sag bliver undersøgt for at vurdere, om de har krav på efterbetaling. En gruppe borgere, der altså stadig får udbetalt en procentdel af ydelsen, indtil deres sag er afsluttet, eller indtil de har boet eller arbejdet i Danmark i to år, hvilket udløser en fuld børnecheck.Udbetaling Danmark, der udbetaler ydelsen, oplyser til Jyllands-Posten, at der ikke findes juridisk grundlag for at udbetale den fulde ydelse, før borgernes sager er blevet behandlet på ny. Samtidig nægter skatteministeren at kommentere sagen: Der er tale om en rent administrativ beslutning, lyder argumentet.Selv hvis det er korrekt, at der er juridisk rum til administrativt at ændre praksis for udbetaling af børnecheck for nyansøgere, mens de, der allerede får ydelsen, må vente, til deres sag er færdigbehandlet, så efterlader det skatteministeren med en forklaringsopgave: Hvorfor fortalte regeringen ikke åbent, højlydt og dækkende om, at VK’s optjeningsprincip i praksis stadig lever videre for en gruppe af borgere på trods af, at regeringen selv vurderer, at princippet er i strid med EU-retten?
