Tabloide trængsler



I London kæmper australske Rupert Murdoch i disse dage for at få lov til at købe tv-stationen British Sky Broadcasting (BSkyB). Stationen skal fremtidssikre den 80-årige mediemoguls verdensomspændende og -berygtede News Corp.Men de britiske politikeres lyst til at sikre fremtiden for Rupert Murdoch er aftaget dramatisk, efter at én af Murdochs britiske aviser, News of the World, er blevet afsløret i uhørt beskidte journalistiske metoder: Bestikkelse af politibetjente og ulovlige aflytninger, bl.a. af en myrdet 13-årig piges mobiltelefon.Folkets had mod Murdoch er så tyktflydende, at hans forsøg på bodsgang med søndagens lukning af den 168 år gamle News of the World ikke ser ud til at virke. Og godt for det. Straffen bliver formentlig, at den britiske regering vrager ham som køber af BSkyB trods et bud på 65 mia. kr. Det er kun rimeligt.Problemet kan imidlertid ikke isoleres til fordærvet moral på en enkelt avis. I forgårs kom det frem, at to andre aviser også ejet at Rupert Murdoch beskyldes for lignende metoder. The Sun har aflyttet tidligere premierminister Gordon Brown, mens The Sunday Times har forsøgt at lyve sig adgang til hans kontooplysninger.Løgn og bedrag er altså blevet faste arbejdsrutiner på de britiske tabloidaviser. Hvorfor?Fordi de tabloide medier falbyder en vare, stadig færre gider betale for. I Storbritannien som i resten af verden. Krisen handler ikke om, at læserne er blevet trætte af sladder. Tværtimod. Aldrig har verden været proppet med flere slibrige historier. Krisen handler om, at sladder er blevet gratis på internettet.En betalingsavis kan kun holde få sekunder på et scoop, inden det er kopieret og distribueret til den fjerneste afkrog af det globale nyhedstapet.De tabloide medier betaler således prisen for det seneste tiårs medieudvikling og tvinger uansvarlige ansvarlige chefredaktører til at vride journalistikken ud på et uanstændighedens overdrev i jagten på salgbare kioskbaskere.Det moralske skred, vi nu ser med Murdoch-sagen, blev sat i gang for 14 år siden i Alma-tunnelen i det centrale Paris, hvor frygtløse paparazzier jagtede lady Diana i døden.Det var første gang, mediefolk blev retsforfulgt for overivrighed og mangel på moral i tjenesten.Tre fotografer blev frikendt for brud på privatlivets fred, men folkedomstolen havde afsagt sin dom: Nu var det nok!De fleste var enige om, at den presseetiske selvransagelse efter Diana ville medføre mere anstændige medier. Ikke nødvendigvis fordi redaktørerne oprigtigt mente det, men fordi læserne varslede boykot af sladderpressens grænseløse snagen i de kendtes privatliv.Men hvad har medierne lært af Dianas død? Tilsyneladende ikke spor. Læserne vendte hurtigt tilbage til sladderpressen, og i Murdoch-sagen er arbejdsmetoderne ikke bare moralsk forkastelige; de er direkte ulovlige. Den store forskel er blot, at læserne i dag end ikke tager pungen op af lommen for at få den daglige sladder, selv om Murdoch ironisk nok er gået foran i forsøget på indføre betaling på nettet.Det kan aflæses på tabloidavisernes oplag. News of the World var i 1950'erne verdens største avis, og i 1990'erne var oplaget over fem millioner daglige udgaver. Ved sin lukning søndag var det mere end halveret til 2,5 mio. eksemplarer.De danske formiddagsaviser har også både i udbredelse og indflydelse tabt terræn. I storhedstiden i 1980'erne havde begge aviser et dagligt oplag over 200.000, og for få år siden sagde man, at Ekstra Bladet trods tilbagegang aldrig ville synke under et hverdagsoplag på 100.000. Begge tabloidaviser roder nu rundt omkring 70.000 daglige eksemplarer, og retningen er fortsat: nedad.Den danske tabloidkrise har endnu ikke ført til britiske tilstande må det aldrig ske men der skubbes hele tiden til de etiske grænser. Ekstra Bladet går gerne på jagt i ministres private skraldespande for at finde snavs, og B.T. dømmer Helle Thorning-Schmidt som skattefusker på forsiden uden noget endeligt bevis.Ingen skal have medlidenhed med de britiske eller danske redaktører, der bliver ofre for deres egne metoder. De skal selvsagt ud på røv og albuer, fordi deres gangstermetoder desværre rammer alle, også den seriøse del af pressen. Det er ikke lige så uundgåeligt, som det er rimeligt.Vi står alle foran en større selvransagelse i medierne. Vi kan ikke nøjes med at isolere de aktuelle problemer til Rupert Murdochs medieimperium. Grundlæggende står alle medier i disse år med den samme udfordring. Læserne vænnes til, at journalistik er gratis. Men vi må minde om, at journalistik koster penge. Og kvalitetsjournalistik koster mange penge.Det er et grundlæggende vilkår for alle medier.Lad os håbe, at anstændighed, troværdighed og grundighed ikke taber sin daglige markedsværdi i det lange løb. Læserne skal i hvert fald huske, at de får medier af den kvalitet, de er parate til at betale for.
