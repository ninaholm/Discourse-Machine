The Hillary Show
LEDER


 Amerikanske mediekommentatorer var i går rørende enige: Hillary Clinton vandt let den første tv-debat mod sin hovedrival, senator Bernie Sanders, og de tre andre mindre betydningsfulde demokratiske præsidentkandidater, Martin O’Malley, Jim Webb og Lincoln Chafee.
Men den slags lynhurtige bedømmelser af en tv-debats udfald er overvejende baseret på kandidaternes stil og evne til at svare for sig. Amerikanerne former som regel deres egne indtryk, og det er derfor ikke givet på forhånd, at Clintons selvsikre og overbevisende debatpræstation vil ændre på hendes lave popularitet i meningsmålingerne.
Det vigtigste resultat af tv-debatten er formentlig, at den tidligere førstedame og senator fik et comeback, der vil give demokratiske vælgere, lokalpolitikere og donorer troen på hendes chance for at vinde nomineringen tilbage. Hun har overvundet den første hurdle, nemlig affæren om sin private e-mailkonto som udenrigsminister.
Heri fik hun uventet hjælp fra Bernie Sanders, der frivilligt kom til Clintons forsvar med udtalelsen, at »det amerikanske folk er dødtræt af at høre om dine forbandede e-mails.« Affæren, sagde den generøse rival, er en distraktion fra vigtige emner som den voksende økonomiske ulighed.
Sanders’ præstation blev derimod beskrevet i medierne som defensiv og usikker, ikke mindst i diskussionen om præsident Barack Obamas Syrien-politik og det overordnede spørgsmål om, hvornår USA bør intervenere militært.
Hans forsvar af en nej-stemme i Repræsentanternes Hus mod en våbenkontrollov for 20 år siden bragte ham på glatis i et parti, der higer efter et opgør med den almægtige våbenlobbys indflydelse i Kongressen. Også i spørgsmålet om Sanders’ kritik af kapitalismen var kommentatorernes vurdering, at han som erklæret demokratisk socialist placerer sig uden for den politiske »mainstream«.
Det er imidlertid tvivlsomt, om senatorens debatpræstation vil gøre indhug i den støtte, han indtil videre har opnået i meningsmålinger, dels på landsdækkende plan og dels i de første delstater, der afholder valg i februar.
Sanders er kun lidt bagud i Iowa, hvor hverken Bill eller Hillary Clinton nogensinde har været populære, og han fører sikkert i New Hampshire, hvor Clinton burde være i spidsen. Bill vandt der i 1992, og Hillary i 2008. Man bør desuden erindre, at det er første gang, Sanders har medvirket i en national tv-debat, og at han var oppe mod en erfaren rival, der debatterede Barack Obama 20 gange i valgkampen i 2008.
Set i det perspektiv klarede han sig faktisk hæderligt. Sanders var skarp, kyndig og fyndig; han var i stand til kompetent at besvare spørgsmål på stående fod uden nær så grundig forberedelse som Hillary Clinton. Og til den næste tv-debat 14. november i Iowa vil han utvivlsomt komme bedre forberedt.
Bag de skarpt leverede udtalelser og hver kandidats retoriske stil og kropssprog afslørede tv-debatten i Las Vegas tirsdag aften ved nærmere eftersyn en tydelig ideologisk skillelinje mellem de to førende demokratiske kandidater samt en divergerende opfattelse af, hvilke virkemidler de som præsidenter vil benytte til at skabe meningsfulde forandringer i det amerikanske samfund.
Hillary Clinton er rykket mod venstre og beskriver sig selv som en »progressiv«, der er pragmatisk nok til at få sit politiske program ført ud i livet. Men sandheden er, at hun ikke er progressiv, hvad angår penges korrumperende indflydelse på politik, ej heller er hun rede til et effektivt opgør med Wall Street, hvis interesser hun forsvarede som senator fra New York, og i udenrigspolitikken ligger hun til højre i partiet.
Det er endvidere uklart, hvordan hun som præsident vil få sin politik gennem Kongressen. Republikanerne hader hende; faktisk har Sanders arbejdet mere på tværs af partiskel i Senatet, end hun gjorde.
Sanders er derimod den ægte progressive vare. Hans pointe er, at forandring kun kommer ved at mobilisere flere vælgere til at stemme demokratisk qua Obamas valgstrategi i 2008. Han er ikke en revolutionær; han vil blot tilbage til den æra, hvor rige donorer ikke kunne ’købe’ politikere.
Sanders’ idéer er ikke radikale. De deles faktisk af de fleste demokrater og af mange partiløse vælgere. Derfor er udfaldet af demokraternes valgkamp stadig usikkert.

