Intet at beklage



 Der findes dårlig presse. Det mener man på forlaget Gyldendal, der i mandagens Information fortalte, at de havde valgt at droppe en udgivelse, fordi den havde fået ufordelagtig presseomtale. Ikke fordi bogen var dårlig. Nej, det var tilmed et interessant litterært eksperiment.
Johannes Fibigers ungdomsroman Alt er et direkte svar på Janne Tellers prisvindende børnebog Intet. I første version så direkte, at den mest centrale passage var at finde i en omskrevet version i Fibigers bog. Alligevel var Intet slet ikke nævnt.
Information beskrev inden Alts udgivelsesdato, hvordan Janne Teller ikke var informeret om omfanget af inspirationen og hendes redaktør, Gyldendals litterære direktør, Johannes Riis var end ikke orienteret om udgivelsen. Det var denne ufordelagtige presseomtale, der fik Gyldendal til at droppe udgivelsen helt og holdent.
Men nu er Alt udkommet i en nyredigeret version på forlaget L&R – udstyret med en kildeliste og en dedikation til Janne Teller. Fibiger er selv meget bedre tilfreds med den nye version.
Det er en pinlig sag for Gyldendal. Et eksempel på en stor organisation, hvor den ene hånd ikke ved, hvad den anden laver.
Indtil mandag var sagen ikke andet end det: lidt pinlig. Men så afviste direktøren for Gyldendals redaktioner for fakta og børne- og ungdomsbøger, at forlaget selv skulle have gjort noget forkert. Det var pressen, der havde misforstået bogen. Og på grund af den omtale kunne Gyldendal ikke længere udgive bogen, som de gerne ville.
Det kan ikke være betryggende for Gyldendals forfattere at vide, at hvis en bog får ufordelagtig presse, så vælger forlaget at droppe udgivelsen frem for at forsvare en bog, som de tror på.
Måske har Gyldendal ikke forstået, at historien aldrig handlede om Alt og Intet. Den handlede om Gyldendal, og det gør den i endnu højere grad nu.

