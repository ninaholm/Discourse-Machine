Abyss



 Man tænkte så godt til pejsevideoen. De ved, videoen fra 1980'erne uden anden handling end hyggeligt knitrende ild i en hjemlig pejs. Der var noget tranceagtigt inspirerende ved flammernes leg i den stille energiomsætning. Ilden brændte aldrig ud - en hel aften kunne man sidde foran sin elektroniske pejs og lade tankerne løbe.
Nu er der kommet en ny, moderne, men mindst lige så tankestimulerende video. I dag hedder det et 'live feed', og det er selvfølgelig på internettet, man finder den. Adressen får De her:
http://www.bp.com/liveassets/bp_internet/globalbp/...
Her kan man side time efter time, dag som nat, ja, nu faktisk på 24. døgn og betragte det samme motiv: En tyk sort substans der i en vedvarende, hypnotisk strøm pulser ud af et langt rør og blander sig med omgivelserne i fraktale mønstre. Ind imellem ændres kameravinklen, til tider skifter farven fra sort til brun, af og til passerer en pausefisk - ellers ingen handling. Uforanderlig kilde til meditativ refleksion. Nogle mener, billedet vil blive stående sådan på skærmen 60 dage endnu.
Live feed'et sendes fra et kamera, der står på havbunden i 1.488 meters dybde i Den Mexicanske Golf. Kameraet er installeret af en robot, fjernstyret fra overfladen af olieselskabet BP, og røret, hvorfra den sorte substans pulser, er dét, der forbandt en oliekilde i havbunden med BP-boreriggen Deepwater Horizon på overfladen, indtil denne den 20. april eksploderede og sank. Siden da er råolie fosset ud i havet i en mængde, som regeringens fagfolk nu anslår til to-tre mio. liter i døgnet. Det giver en samlet olieforurening, der p.t. svarer til to-tre gange udslippet ved Exxon Valdez-katastrofen i Alaska i 1989 - af samme grund sagde Det Hvide Hus' energirådgiver Carol Browner i søndags, at »dette er formentlig den største miljømæssige katastrofe, vi nogensinde har stået over for i dette land.«
Det var i øvrigt også dagen, hvor BP's øverste chef Tony Hayward måtte meddele, at selskabets tredje forsøg på at bremse olieudstrømningen var slået fejl, og at olien måske vil fosse, indtil man i august har gennemført en aflastningsboring. Fortsætter det så længe, kan over 300 mio. liter olie være endt i havmiljøet, langs kysterne i Louisiana, Mississippi, Alabama og Florida, på pelikanernes fjer, i havskildpadderne, fiskene, rejerne og østersbankerne. Allerede nu er der erklæret 'fiskeri forbudt' i 25 pct. af Golfen, der normalt understøtter en fiske- og skaldyrsindustri til en værdi af 6,5 mia. dollar.
»Jeg sidder her og tænker, at vores måde at leve på er ovre. Dette er afslutningen, apokalypsen,« sagde Tom Young, Louisiana-fisker, til AP.
Når man sidder foran sit BP-live feed og ser den vedvarende oliestrøm ud af røret, får man selv den tanke, at dette jo er billedet på den eksistentielle knibe, vor civilisation er havnet i. Den sorte olie er som selve det umættelige forbrugs selvmorderiske destruktionskraft, der strømmer fra dybet. Det er katastrofen forbundet med det fossile energiforbrug gjort overordentlig synligt. Og som det er tilfældet, når olie-, gas- og kulafbrænding forurener atmosfæren med CO2 og skubber klimaet ud af balance, så er realiteten også på havbunden, at der går lang tid, fra vi erkender misèren, til vi bliver i stand til at bremse den. Dybt på havets bund tager det tydeligvis måneder - i himlen over vore hoveder tager det årtier.
Netop i dag er det, som om Vorherre har besluttet at lade det regne med ulykker over os i håb om, at vi dog i sidste øjeblik vil vågne og besinde os: Olieforureningens og klimaforandringernes kraft forenes nu, hvor udslips-katastrofen kombineres med den årlige orkansæson, som starter i Golfen i denne uge, og som de amerikanske vejrmyndigheder forudser vil blive særdeles voldsom i år. En orkan gennem det berørte område kan tvinge den enorme oliepøl i land langs kysterne og i ugevis bremse ethvert nyt BP-forsøg på at få olieudstrømningen under kontrol. 'Så kan I lære det,' lyder budskabet fra det høje.
På land er amerikanerne grebet af lige dele sorg, afmagt og raseri. Regeringen bebudede tirsdag en kriminalefterforskning af BP, og fra i dag og nogle dage frem har en ny protestbevægelse arrangeret 50 demonstrationer i USA under sloganet Seize BP, beslaglæg BP's værdier for at sikre fuld oprydning og erstatning efter katastrofen. Bevægelsen raser over 'Big Oils grænseløse grådighed' og fortrænger, at det er amerikanernes egen umættelige tørst efter mere olie, der presser selskaberne ud på dybt vand - i dag i Golfen, i morgen måske i endnu mere sårbare arktiske farvande.
Så, nu sker deret eller andet på skærmen. I dybets kolde mørke er underlige fremmedartede slanger, robotarme, rundsave og maskiner ved at rykke ind i billedet. I langsomme, fjernstyrede bevægelser skubbes, trækkes og skæres der i ugennemskuelige konstruktioner. Noget er i gære - om det er fremskridt eller forværring, er uklart. Vi stirrer ned i afgrunden, og forstår endnu ikke, hvad det er, vi ser.

