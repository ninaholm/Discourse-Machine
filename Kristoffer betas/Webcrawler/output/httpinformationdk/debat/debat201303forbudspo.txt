Forbudspolitikken er slået fejl



 Jeg er dobbeltmoralsk, fordi jeg går ind for et kontrolleret forsøg med legalt salg af hash i København, samtidig med at kommunen forsøger at holde unge væk fra hashmisbrug.
Sådan lyder beskyldningen fra Carl Christian Ebbesen og Finn Rudaizky fra Dansk Folkeparti i debatindlæg 14. marts. Tværtimod. Formålet med et forsøg er netop at mindske hashmisbrug og undergrave økonomien bag banderne. I årtier har vi troet på, at flere betjente, bedre udstyr og udvidede beføjelser ville gøre en forskel. Men nej. Det virker ikke. Der er 10.900 personer med et misbrug af hash på landsplan.
Det er en kraftig stigning i forhold til 2007, hvor der ifølge Sundhedsstyrelsen var 7.900 hashmisbrugere. Forbudspolitikken har slået fejl. Den hårde kriminalitet fortsætter ufortrødent. Hashhandlen er i dag en milliardforretning for organiserede kriminelle. Det er penge, som indgår i og styrker bandemiljøet, der for tiden har et åbent bevæbnet opgør om forskruede æresbegreber og kriminelle markeder. Med et kontrolleret forsøg med legaliseret hash vil vi fjerne det økonomiske fundament under bagmændene. Samtidig vil vi undgå, at brugerne kommer i kontakt med det hårde kriminelle miljø, som sidder på hashhandlen.
Kontrolleret hashsalg
Det er bedre, at unge møder en butiksassistent end en rocker. De kriminelle spørger ikke efter ID for at sikre sig, at de ikke sælger hash til unge under 18 år. Og de har en interesse i, at de unge køber de stærkeste varer og kommer dybere ud i et misbrug. Vi vil ikke have hash-cafeer som i Holland, men et detailled, hvor der er mulighed for oplysning og vejledning gennem direkte kontakt med brugerne.
Hertil kommer mulighed for kontrol med den hash, der sælges, så hashpsykoser så vidt muligt kan undgås. Vi er nødt til at gå nye veje. Jeg står ikke alene med den erkendelse. I flere amerikanske stater har man netop legaliseret hash for at få bugt med den organiserede kriminalitet. Jeg glæder mig til at høre oplægget fra Seattles chefanklager på hash-konferencen på rådhuset i dag.
Det er rigtig, at jeg har skiftet holdning. Jeg er villig til at blive klogere. Det er jeg også, hvis en københavnsk forsøgsordning mod forventning skulle vise sig at fungere dårligt.
Frank Jensen, Københavns overborgmester (S)

