Fordærvet spil



 LEDER | En spilfordærver er hun, hende Pia Kjærsgaard. Nu var alle ellers så glade. Barroso fik sin Connie, Løkke fik sin Lykke. Og så forlanger Pia Kjærsgaard i gårsdagens Information: Luk Klimaministeriet! DF-formanden begrunder sit krav således:  »Det ville være meningsløst andet. De opgaver, som ligger tilbage, kan sagtens varetages fuldt forsvarligt af andre ministerier, når topmødet er afsluttet.«
Det er jo frygteligt, at Pia Kjærsgaard forlanger  sådan noget. Det værste er, at hun har fat i en ende. Nemlig: Hvad skal man med et klimaministerium, hvis ikke det giver et bedre klima?
Erfaringerne fra Connie Hedegaards klima- ministerår er ikke entydige. Hun har været mere  til pynt til end til gavn. Når internationale forhandlinger blev diplomatisk komplicerede, rykkede Udenrigsministeriet ind; når de blev storpolitisk  betydningsfulde, overtog Statsministeriet. Hertil kommer, at det ikke er Klimaministeriet selv, der skal levere de CO2-begrænsninger, der batter. Det er Transportministeriet med biler og lastbiler; det er Fødevareministeriet med det energifortærende landbrug; det er Miljøministeriet med muligheder for CO2-opsugende foranstaltninger. For slet ikke at tale om Finansministeriets mulighed for at dreje samfundets store anlægsprojekter i rigtig retning. Og Forsvarsministeriet med det tunge flyvende,  kørende og skydende grej. Og Kirkeministeriet med rumopvarmning af de gejstlige bygninger. Næppe noget ministerium er uden bidrag til den  nødvendige omlægning.
Indpisker, drivende kraft, inspirator 0g koor- dinator kan Klimaministeriet være i den inden- landske omlægning. Plus selvsagt den instans, der internationalt prøver at gøre det samme. Men det forudsætter, at klimaministeren har den fornødne styrke.
Og her bliver det rigtigt pudsigt. For det var den nuværende regering, der med fryd demonterede det eneste danske tilløb til en sådan ministerpost. Nemlig den portefølje, som Svend Auken (S) havde som miljø- og energiminister i Nyrups regeringer fra 1994-2001. Fogh og hans inderkreds talte nærmest hadefuldt om »Aukens miljøimperium«, og VKO-flertallet skyndte sig at splitte ministeriet for alle vinde, fyre løs blandt de ansatte, skrotte store ved-varende energi-projekter og sætte Bjørn Lomborg på lønningslisten.
Dér befinder Lomborg sig stadig - nu polstret med 18 ekstra millioner. I Miljøministeriet fortsætter Troels Lund Poulsen (V) det stalddørsudsalg af miljø, som partifællen Hans Chr. Schmidt indledte ved Foghs magtovertagelse.
En begejstret 'analyse' i gårsdagens Jyllands- Posten fastslår, at scoopet ved Lykke Friis er, at hun - nu til Venstres fordel - kan udøve Connie Hede- gaards dragning på 'pæne borgerlige', der er utilpas ved Dansk Folkepartis indflydelse.
Det er nok ærligst at få det ministerium lukket.

