Klippe-klistre-minister
LEDER


 Copy & paste-generationen kunne man kalde de årgange, der er blevet voksne, mens de har ladet fingrene sprælle over computerens tastatur. Til den generation hører uddannelses- og forskningsminister Esben Lunde Larsen (V), født 1978. Det er godt at være fiks på fingrene, men man kan også være lidt for fiks. Esben Lunde Larsen er nu under mistanke for at have kopieret mere end lovligt meget i sin 2013-ph.d. om N.F.S. Grundtvig.
I en videnskabelig afhandling må man godt øse af andres og egne værker, men det skal fremgå, at man gør det. Og her har Lunde Larsen, videnskabsministeren, et videnskabeligt problem.
En tekstprøve viser problemet. I Lunde Larsens ph.d.-konklusion hedder det om »overgangen fra velfærdsstat til konkurrencestat«: »Forestillingen om den eksistentielle personlighed baseret på tanken om menneskets urørlighed og dets gudebilledlighed afløses af forestillingen om den opportunistiske person.«
Men ak, i professor Ove Kaj Pedersens 2011-bog Konkurrencestaten står samme betragtning: »Denne forestilling om den eksistentielle personlighed er i dag afløst af forestillingen om den opportunistiske person.« Derefter skriver Ove Kaj Pedersen: »Demokrati og demokratisering stod i centrum. Det samme gjorde forestillingen om det enkelte menneskes urørlighed, dets gudebilledlighed.«
Flet de to Ove Kaj Pedersen-sætninger sammen, og vups, ligner det til forveksling Lunde Larsens tekst. Uden at Lunde krediterer Ove Kaj Pedersen.
Næstformanden for Udvalget vedrørende god videnskabelig praksis ved Københavns Universitet, professor Peter Sandøe, siger til Ekstra Bladet om Lundes formulering: »Hermed nærmer vi os plagiat, som er en form for videnskabelig uredelighed.«
Læs også: Tysk ekspert: ’Vi skal tale om plagiat’
Selv har Lunde Larsen – med et spøjst ordvalg – sagt til DR om det citerede og andre eksempler: »I bedste fald kan der tales om, at det er sjusk.« Så presset har Lunde dog været af kritikken, at han har bedt Københavns Universitet om at iværksætte en undersøgelse af sin egen ph.d. – en slags selvanmeldelse. Det har universitetet sagt ja til. Teologidekan Kirsten Busch Nielsen erklærer: »Det er en usædvanlig og overraskende sag.«
Ja, mildest talt. Spørgsmålet er nu: Med hvilken grad af troværdighed kan Lunde Larsen være forskningsminister, mens han undersøges for forskningsmæssig uredelighed? Måske skulle han følge sin fhv. ministerkollega Carl Holsts eksempel og tage sig en orlov.

