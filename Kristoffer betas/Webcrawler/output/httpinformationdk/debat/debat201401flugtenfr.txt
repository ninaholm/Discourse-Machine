Flugten fra friheden
Forbrugerismens tarvelige fritidstilbud har gjort os passive som mennesker. Vi har glemt, hvad virkelig frihed er – og hvor let man kan miste den


 
	I en tidsalder, hvor de fleste af os nyder godt af større frihed end velsagtens alle andre foregående generationer – frihed fra tyranni, frihed fra slaveri, frihed fra sult – hvordan kan det da være, at vi handler, som om vi ikke var frie?

	Hvorfor tolererer vi en politik, der ikke giver os reelle valgmuligheder, og som opererer på de stærke pengeinteressers, koncernmagternes og de fordummende massemediers nåde? Hvordan kan det være, at vi i en tid, hvor folk ikke længere risikerer at blive udsat for tortur eller henrettet for at kritisere magthaverne, har så vanskeligt ved at skabe mere bæredygtige, mere menneskelige alternativer?

	I den amerikanske kongres i år vil et flertal af medlemmerne for første gang være dollarmillionærer, og mens vores politiske herrer og mestre bliver stedse rigere, vil de love, de vedtager, komme til at udøve stadig mindre magt over de rige og stadig mere magt over de fattige. Men som den progressive tænketank Center for Responsive Politics lakonisk må konstatere:

	»Vores appetit på at vælge velhavende politikere til at repræsentere os i Washington er ikke blevet mindre.«

	Vi læner os tilbage, mens det politiske liv konfiskeres af plutokrater, biosfæren skrottes, de offentlige tjenester likvideres eller foræres til private, og lønmodtagerrettigheder udhules. Trods bemærkelsesværdige undtagelser er vores protester forstummet. Alene tanken om alternativer afviser vi med et skuldertræk. Hvordan har vi båret os ad med at udvikle denne overmenneskelige passivitet?

	Stedfortræderliv

	Vi er tilfredse med at leve stedfortræderliv med illusoriske relationer, tarvelige fritidstilbud og atomisering uden individualisering. Vi er ekstraordinært frie sammenlignet med næsten alle vores forfædre. Alligevel handler vi, som om vi var sat i husarrest. Med de summer, de fleste af os bruger på elektronisk hjemmeunderholdning, kunne vi købe en hest og spille polo hver weekend. Men vi vil hellere stirre på en skærm. Vores politiske indskrænkning afspejler en dybere indskrænkning i form af et manglende talent for at være frie.

	Jeg taler ikke om milliardærers frihed til ikke at betale skat, selskabers friheder til at forurene atmosfæren eller at lokke børn til at ryge, udlejeres friheder til udnytte deres lejere osv. Vi bør respektere de indskrænkninger, som almindelig anstændighed over for vores medmennesker må tilsige. Men der findes mange andre friheder, vi kan udøve uden at gøre indhug i andres frihed.

	Hvis vores forfædre skulle forudsige, hvordan livet ville leves i et samfund med udbredt velstand, og hvor de fleste religiøse og kulturelle imperativer har mistet deres magt, hvor mange ville så have gættet på, at vores foretrukne aktiviteter ikke ville være engagerende politiske stormøder, maskebalsorgier, filosofiske debatter, vildsvinejagt eller surfing på kæmpebølger, men derimod shopping og at se på andre mennesker, der lader, som om de morer sig? Hvor mange ville have forudset, at den offentlige samtale ville interessere sig mere for madopskrifter, feriemål og reality-tv end for moralske diskussioner om det gode liv? Hvor mange ville have gættet, at mennesker, der besad ufattelig rigdom, fritid og frihed, ville gå op i at købe løgbeskyttelsesbriller og hvedegræssaftpressere? Mennesket er født frit. Og dog er det overalt lagt i forbrugets lænker.

	Hedonismens trædemølle

	For et par år siden forklarede en ven mig, hvor deprimeret han blev af sine forsøg på at finde en onlinedatingpartner. Igen og igen stødte han på samme frase i kvinders selvbeskrivelse. »Jeg ved ikke noget bedre end en hyggelig aften på sofaen med en god flaske rødvin og en god dvd.« Det ubehag, han følte, kom ikke så meget fra den anførte præference som fra præferencens idelige gentagelse og den mangel på fantasi, den afspejlede.

	For nylig skrev jeg til ham for at høre, om heldet havde tilsmilet ham. Det viste sig, at han nu selv var suget ind i den malstrøm, der først havde afskrækket ham. Han havde datet 18 kvinder i 2013 for at opleve »det korte skarpe sus, man ikke kan lade være med at vende tilbage til, selv om oplevelsen som helhed ikke er det værd« og tilføjede: »Mit liv er begyndt at danse efter internettets rytme af begær. Et begær, der tilfredsstilles straks, men overfladisk.« I sin iver efter at finde en person, der ikke var indfanget af hedonismens trædemølle, var han selv begyndt at trampe med.

	Kan det være denne umiddelbare begærstilfredsstillelse, der spærrer for, at vi kan gøre brug af vores frihed? Sløver vores ekstreme komfort vores vilje til at være frie?

	Hvis det er tilfældet, er det en indlært vane, der begynder tidligt. Når børn bindes til hjemmets underholdningstilbud, kan vi næppe forvente, at de vil udvikle det instinkt for frihed, der er tæt forbundet med at være udendørs. Vi kan ikke forvente, at de vil række ud efter de mere udfordrende friheder, hvis de ikke har gjort erfaringer med frygt, kulde, sult eller udmattelse. Måske har friheden fra nød på paradoksal vis berøvet os vores andre friheder? Den frihed, der gør så mange nye oplevelser tilgængelige, ødelægger vores evne til at værdsætte og nyde dem.

	Tocqueville frygtede, at demokratiet ville »indeslutte hver enkelt af os i vore hjerters ensomhed«. De friheder, det giver os, nedbryder vores talent for og trang til at kombinere og organisere. At dømme efter vores modvilje mod at gå sammen i fællesskaber for at skabe bæredygtige alternativer, ønsker vi hverken at høre til eller at afvige.

	Det er ikke svært at se, hvordan vores politiske afmagt kan munde ud i tyranni. Uden stærke, sammenhængende folkelige bevægelser, der kan forhindre, at de politiske partier og institutioner falder i kløerne på pengeinteresser og lobbyister, ville næsten enhver regering kunne blive fristet til at konstruere en politistat, der kun er demokrati i nominel forstand. Friheder af enhver slags er noget, vi enten må gøre brug af – hele tiden – eller miste.

© The Guardian og Information

Oversat af Niels Ivar Larsen

