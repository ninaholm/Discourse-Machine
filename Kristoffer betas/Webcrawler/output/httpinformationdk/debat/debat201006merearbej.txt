Mere arbejde og mindre fritid - er det virkelig nødvendigt?
Den samlede arbejdsstyrke falder, og flere skal forsørges - så vi må nok indstille os på at have lidt mindre fritid  i de kommende år


 Så er arbejdstiden for alvor kommet i spil i debatten om, hvordan velfærden fremover skal bevares. For at sikre fortsat økonomisk vækst er en af de oplagte muligheder at øge arbejdstiden, der er fastlagt i overenskomsterne. Den er nu 37 timer pr. uge. I de samme overenskomster er det nu normen at have seks ugers ferie om året.
Når der så også tages hensyn til helligdage og lignende, kommer man frem til, at vi i dag arbejder ca. 1.660 timer om året. Som for andre velfærdsgoder gælder det også for fritid, at vi gerne vil have meget af det. Og specielt når vi har opnået en given rettighed, så giver vi meget nødigt afkald på den. Sådan er det også med efterlønnen, børnefamilieydelsen, den lange dagpengeperiode, SU osv. Derfor kræver det politisk vilje, gerne kombineret med et stort statsunderskud og udsigten til store nedskæringer i velfærden, hvis der skal gennemføres markante forringelser.
Tidligere havde vi ikke så meget fritid. Midt i 60'erne var arbejdstiden ca. 2.100 timer årligt. Historisk set er forkortelserne i den ugentlige arbejdstid og indførelsen af mere ferie sket på tidspunkter, hvor der har været relativt stor arbejdsløshed.
Det har derfor været let at argumentere for, at man på den måde kunne få arbejdet fordelt ud på flere hænder. Ud fra denne argumentation skulle det jo så også være rimeligt, at vi skal arbejde mere, når der bliver mangel på arbejdskraft. Men så let går det ikke ...
Hvis vi sammenligner den normale arbejdstid i Danmark med andre landes arbejdstid, bliver det klart, at vi har relativt meget fritid. Mens den årlige normalarbejdstid i Danmark nu altså er ca. 1660 timer, er den i de andre skandinaviske lande ca. 1.700 pr. år og det samme gælder i England og Holland. Når man kigger ud over Europas grænser, bliver tallet i mange tilfælde større. I USA er den normale arbejdstid ca. 1.900 timer årligt og i Japan arbejdes mere end 2.000 timer om året!
Ingen vej udenom
Men hvordan hænger det sammen med det billede der ofte tegnes af danskerne, som arbejdsomme, travle og stressede?
Af de ovenstående tal kan man jo ikke se, hvordan arbejdsmængden er fordelt i befolkningen. Hvis man ikke ser på arbejdstiden for den enkelte arbejdstager, men i stedet ser på arbejdstiden for gifte par, finder man en stor del af forklaringen. For i Danmark er arbejdstiden for par væsentlig højere end i langt de fleste OECD-lande. Det er selvfølgelig, fordi erhvervsfrekvensen for danske kvinder er højere end de fleste andre lande. Og i modsætning til mange andre lande er det kun ca. 15 procent af de danske kvinder på arbejdsmarkedet, der er på deltid - og dette gælder også for kvinder med små børn. Så i en småbørnsfamilie med to udearbejdende forældre, der skal hente og bringe børn i institutioner og måske derudover begge har noget transporttid, kan det måske virke lidt uoverskueligt at skulle have flere arbejdstimer presset ind i kalenderen.
Men der er nok ikke rigtigt nogen vej udenom. Vi skal selvfølgelig forsøge at opretholde den økonomiske vækst ved at rationalisere, effektivisere, udvikle og uddanne os. Men det er næppe nok. Den samlede arbejdsstyrke falder og flere skal forsørges - så vi ved at al potentiel arbejdskraft skal i spil. Så vi må nok indstille os på at have lidt mindre fritid i de kommende år...


