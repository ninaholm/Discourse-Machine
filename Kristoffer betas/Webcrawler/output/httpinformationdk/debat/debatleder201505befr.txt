Befri dansk landbrug for gavebyrden
LEDER 


 Endnu et nøk mod afgrunden. Erhvervs- og vækstminister Henrik Sass (S) Larsen oplyste i mandags, at SR-regeringen opretter en ny støttefond for dansk landbrug. Den får navnet ’Dansk Landbrugskapital’. Regeringen indskyder en halv milliard og håber, at pensionsselskaber og andre vil bidrage med halvanden milliard kr. Hvis banker også går med, kan det løbe op i hele 10 milliarder kr. – drømmer Sass Larsen og erklærer: »Så får vi sat gang i at rekonstruere den del af dansk landbrug, som stadig har store finansielle problemer.«
Jovist, danske landmænd bærer tilsammen en gældsbyrde på mere end 350 milliarder kr. En rapport fra Nationalbanken fastslog sidste år, at erhvervet er meget forgældet, blandt andet fordi det har været igennem en periode med en prisboble på landbrugsjord. Endvidere konstaterer Nationalbanken, at en del af stigningerne i ejendomspriserne er blevet brugt som pant for lån til andre aktiver end de, der er nødvendige for landbrugsdriften, og en del af lånene er optaget i schweizerfranc, hvad der siden har givet store problemer.
Altså: Prisboble belånt til andre formål end landbrug, f.eks. forbrugsgoder – og i valutaspekulationer.
Som landbrugsøkonomer i årtier har advaret om, skyldes prisbobler på landbrugsjord, at enhver begunstigelse af landbruget – mindre skatter, billigere lån, gældsafskrivning, lempeligere miljøkrav eller uventet udstykning til byudvikling – straks øger ejendomsværdien og kan hjemtages som gevinst ved belåning eller ejerskifte. Hvorefter aktive landmænd sidder endnu hårdere i det – og har endnu mere brug for hjælp. Landbruget er knuget under de gaver, det øvrige samfund overøser det med. Flere gaver gør ondt værre.
Vil det gå så galt, at SR-regeringens nye redningsforsøg fører landbruget i yderligere ulykke? Svaret er ja. Det gøres tydeligt af bankdirektør i Spar Nord, Lars Møller, der til dagbladet Børsen forudsiger, at regeringsinitiativet vil løfte handelspriserne. Lars Møller erklærer: »Vi kan jo godt regne ud, hvad tingene er værd. Når man forsøger at sælge i et marked uden købere, kan priserne komme urimeligt langt ned. Det er så fint, at der kommer nogle finansieringsløsninger, der gør, at køber og sælger måske lettere kan mødes.«
Pointe: Køberne melder sig med højere bud, fordi jorden nu er mere værd. Til gengæld får køberne en større byrde at forrente. Men landbruget forlanger endnu mere – støttet af sin politiske panserdivision, partiet Venstre. Landbruget vil have fritagelser for miljøkrav: Mere gyllespredning, mere ammoniakudledning til luften, flere husdyr pr. hektar. Venstres statsministerkandidat, Lars Løkke Rasmussen, viftede i mandags med en plan på 16 punkter, som han og blå blok vil gennemføre for at give landbruget frit slag til øget produktion. Forslag, som fødevareminister Dan Jørgensen (S) tidligere har kaldt anslag mod miljø, fødevaresikkerhed og dyrevelfærd.
Hvornår vil nogen hjælpe landbruget ud af den onde cirkel? SRSF-regeringen kunne ved sin tiltræden i 2011 have varslet et nybrud. Men SRSF valgte mere af det samme: Oppløjning af randzoner, større brug, adgang for kapitalfonde, også udenlandske, til at købe dansk landbrugsjord. Denne eftergivenhed har presset ejendomspriserne op – i en situation, hvor globalisering af finansieringen bringer landmænd ud i uoverskuelige renteswaps og andre listigheder. Og banker kalkulerer med, at offentlige hjælpeaktioner nok skal redde udlånsdristighederne.
Politisk-psykologisk fylder landbruget meget i Danmark. Men som økonomiprofessor Søren Kjeldsen-Kragh har påpeget her i avisen, ville nationalindkomsten kun falde med 3,5 procent, hvis landbruget helt holdt op med at producere. Landbrugets og det landbrugsindustrielle kompleks fylder i landets beskæftigelse 3,6 procent og i den samlede indkomst 3,4 procent.
Den nuværende landbrugsmodel er alt, alt for dyr. For de offentlige kasser, for miljøet, for husdyrene og for nedslidte landmænd. Hvornår får vi en regering, der tør vove en ægte landbrugsreform? Som f.eks. lader den nødvendige gældssanering henstå som et samfundstilgodehavende i produktionsjorden.

