Ammitzbøll: Debat om sundhed udstøder usunde
Politikerne vil sikre folkesundheden, men gør det ved stigende statslig indblanding i borgernes liv. Det er en småtotalitær tendens, der vil føre til ensretning og udstødning af de usunde, siger Simon Emil Ammitzbøll
Folkesundhed opnås gennem en social indsats, ikke gennem lovgivning om eksempelvis rygning og alkohol, mener Simon Emil Ammitzbøll fra Borgerligt Centrum (BC).


 I dag kommer vi et skridt nærmere forbuds-Danmark, mener Simon Emil Ammitzbøll fra Borgerligt Centrum. For i dag offentliggør regeringens Forebyggelseskommission en lang række forslag til, hvordan befolkningens sundhed kan forbedres og gennemsnitsalderen blive højere. Blandt forslagene vil der helt sikkert være "endnu en lang række nye indgreb, der skal beskytte os borgere mod os selv".
Ammitzbøll betegner sundhedsdebatten som en af de helt fundamentale kulturkampe i de her år. 
"Forholdet mellem borger og stat skrider totalt, og staten får efterhånden lov til at blande sig i hvad som helst. Rygning er det, der er meget i fokus nu, og det næste bliver helt sikkert overvægt. Det er kommet bag på mig, hvor lidt politisk villighed, der har været selv fra Venstre eller de radikale til at gøre op med denne tendens," siger han.
Ved siden af forbud og påbud er det også i langt højere grad blevet den enkelte borgers egen pligt at leve sundt.
"Hvor det før i tiden handlede om ventelister og behandlingstider, så handler det nu om, hvordan staten kan sikre, at hver enkelt borger helt ned på individniveau bliver så sund som muligt. Man er gået fra generelle målsætninger om, at folk skal leve længere, til, at det nu er dig, der SKAL leve længere,".
Småtotalitær tendens
Konsekvensen kan blive et samfund, der i stigende grad udstøder alle de, der lever et usundt liv.
"Det er en småtotalitær tendens. Og når man i stigende grad siger ja til, at staten skal blande sig, så falder tolerancen generelt i et samfund. Jeg frygter, at der med alle de bedste intentioner om at redde de dårligst stillede, så er det dem, vi kommer til at forfølge. Vi accepterer i mindre og mindre grad, at folk har nogle andre vaner og livsidealer end os selv. Og næste skridt er at sige, at så vil vi ikke længere betale til dem," siger Ammitzbøll.
Han erklærer sig som stor tilhænger af sundhedsfremmende tiltag, for eksempel mere idræt i skolerne. Men forbud er ikke vejen frem, siger han. Han henviser til, at andelen af rygere i befolkningen er halveret på 25 år - også selv om det kun er de sidste par år, at der har eksisteret offentligt rygeforbud. 
Og så erklærer han sig som stærk modstander af aldersgrænserne for, hvornår børn må købe alkohol og tobak: "Forbuddene er en sovepude, der gør, at forældrene ikke tager snakken med deres børn om, hvad der er i orden eller ej. Og de virker ikke. Antallet af unge rygere falder jo slet ikke så meget som rygere generelt."
- Så seksårige drenge skal kunne købe sprut og smøger?
"Det kunne vi jo, dengang du og jeg var børn. Men der var ikke ret mange seksårige, der drak eller røg af den grund. Forældrene har et klart ansvar i forhold til deres børn. Og det er jo helt latterligt, at den 14-årige, der er nede og købe ind, ikke må tage en flaske vin med til mor og far." 
- Men danske skolebørn drikker som huller i jorden - meget mere end i andre lande? 
"Det er sølle, hvis ambitionen for vores samfund kun tager udgangspunkt i statistikker og sammenligninger - i stedet for at tage udgangspunkt i, hvordan borgerne kan få en god tilværelse med bestemmelse over eget liv."
- Men hvis tilværelsen er, at de i en tidlig alder får kredsløbssygdomme og lungeproblemer, burde man så ikke gøre noget ved det?
"Så er vi vil tilbage i det samme. Du vil redde dem mod dem selv - at sige, at det er dig, der vil bestemme, hvad der er godt for andre. Det er klart, at hvis der er tale om børn, der lever i alkoholiserede hjem eller drikker, så skal man sætte ind med en social indsats. Men det er jo altid nemmere at forbyde eller regulere i stedet for at sætte tilstrækkelige midler af til den sociale indsats, der burde laves".
- Danskerne har jo en meget lav gennemsnitlig levealder i forhold til mange andre lande, vi sammenligner os med. 
Burde vi slet ikke gøre noget for at komme op på niveau? 
"Det afgørende for, om vi er et godt land, er ikke, om vi bliver to år mere eller mindre end svenskerne. Selvfølgelig har vi en generel interesse i en stigende folkesundhed. Men der må være nogle klare grænser i forhold til de midler, som vi bruger for at opnå dem," siger Simon Emil Ammitzbøll.

