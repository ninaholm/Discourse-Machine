Italienere vil ikke have dansk skole
Silvio Berlusconis regering ønsker at indføre en italiensk folkeskole, der ligner den danske


 International
Der er mobilisering i gang på de italienske skoler. Forældre og lærere har demonstreret i tusindvis, og for nylig blev mange skoler okkuperet for en dag.
Den italienske undervisningsminister, Letizia Moratti, vil gennemføre en skolereform. Loven er foreløbig godkendt i parlamentet, men mangler at få godkendt sin finansiering.
I det område, hvor mine to børn går i skole, har der været afholdt stormøder, hvor lærere og politikere tordner mod reformen. Der sidder jeg så og lytter. Og går bagefter sammen med de andre på bar og diskuterer videre.
Men jeg siger ikke så meget. Ikke fordi loven ikke angår mig og mine børn, for det gør den bestemt. Problemet er, at den skole, Berlusconis regering ønsker, ligner den skole, jeg kender fra Danmark.
I dag kan man i Italien vælge en fuldtidsskole, og det er dette, regeringen ønsker at ødelægge. Børnene går i skole 40 timer om ugen. De har to faste lærere, har engelsk fra første klasse, får serveret to retter varm mad hver dag  i den to timer lange pause. Der er tid til projekter så som teater og musik, og de har få lektier. Fuldtidsskolen er naturligvis perfekt for udearbejdende mødre, som stadig er dem, der trækker børnelæsset i Italien. Synes man skoledagen er lang, så har børnene altså tre måneders sommerferie.
Billigt at have børn
Det forbløffer en tilflytter fra velfærdsdanmark, hvor meget billigere det er at have børn i Italien. Vuggestuer koster det halve, og børnehaven er gratis. Vi betaler for skolemaden, men ikke mere end en madpakke koster.
Fortæller man om madpakkesystemet, ser forældrene på én, som om det var tortur, og siger, de troede, Danmark var et velfærdsland.
Denne velfungerende skoleform generer regeringen. Man vil indføre en skole, hvor børnene går færre timer i skole  og forældrene så betaler for eventuelle eftermiddage, som altså er en slags fritidshjem. Italienerne er i oprør over den forvirring, det vil give børnene at blive afbrudt midt i dagen og skifte lærere. Vi tager fritidshjemmet for givet  men er det ikke forvirrende for børnene? Berlusconi-regeringen ønsker at forringe folkeskolernes kvalitet, sådan at flere vælger privatskoler, hvad de færreste gør i dag. Det ønsker den danske regering jo ikke. Vel? Alligevel har en stor del af min bekendtskabskreds i Danmark deres børn i privatskoler, fordi de ikke er tilfredse med folkeskolernes standard. Så den danske skoleform synes at leve op til det, Berlusconiregeringen ønsker.
Reformen skal styrke sprog og informatik i skolen på bekostning af faget italiensk, antik historie og dertil knyttede projekter. Det giver anledning til en kritik, som jeg synes er interessant med danske øjne; kritikken går ud på, at det, regeringen ønsker, er at skabe en arbejdsstyrke, der er fleksibel  de er vant til for eksempel at flytte sig i løbet af en skoledag og er gode til at kommunikere  i stedet for en, der kan koncentrere sig og fordybe sig i specifikke emner  som for eksempel de humanistiske, italiensk (respektive dansk) eller historie.
Egentlig er det vel, hvad de danske skoler opdrager til   børnene er utroligt fleksible, forandringsparate, er vant til at præsentere et projekt og løse en opgave på en kreativ måde. Til gengæld mangler de indsigt og en dybtgående humanistisk og historisk viden, som de kan sætte projekterne og deres eget liv i sammenhæng med  og som måske kunne få dem til at stille spørgsmål ved, om det arbejdsmarked og den livsform, de møder, kunne være anderledes. Jeg er skoleopdraget til, at man arbejder sammen på bekostning af individet  og kan se dette princip ført igennem på mine jævnaldrendes arbejdspladser. Der knokles på bekostning af familien og en selv. Det er her og nu dette projekt gælder, så pyt med forståelse af de sociologiske mekanismer og den overordnede indsigt i egne livsmuligheder.
Jeg har selv gået i folkeskole i Danmark i 70erne, og jo mere jeg følger min 11-årige søns undervisning i en italiensk folkeskole, jo mere vred bliver jeg  over alt det, jeg ikke har lært. Og som de fleste danske børn stadig ikke lærer.
Fra big bang og frem
I Danmark må man helst ikke undervise kronologisk i historie. Der må være en ideologi bag, som ikke står klart for mig, medmindre det da er, at mennesker ikke må se sig selv som en lille del af en vidunderlig og mangfoldig historie, men partout skal tro, at de lever i den bedste af alle verdener.
Min søn startede for tre år siden med big bang og er nu nået til mellemkrigstiden. I mellemtiden har han blandt andet lært om sumererne, fønikierne, slaget ved Hastings og optakten til Første Verdenskrig. Det meste af det stof læste jeg op på universitetet. I italiensk analyserer de nu sætninger med 21 ord.
Men i Danmark, siger jeg til hans lærere, i Danmark lærer de mere om at være sociale og samarbejde og den slags. Og sådan være kreative.
Jeg har sjældent set søn og lærere så vrede. Som om deres børn ikke lærte at samarbejde. Det lægger vi meget vægt på, understreger de. For de vil jo ikke have mobning. Og det kreative? De fysiske forhold er ikke så gode som de danske. Men de saver, væver, tegner, synger og laver teater.
Årets kulmination er skolens teaterstykke, hvor alle 100 børn har mindst to roller.
Min datter er begyndt i skole i år. Efter fem måneder læser hun alt på italiensk, og en del på dansk. Trækker fra, lægger til og ved, at to lige store mængder er equipotente. Hun er begyndt at lære digte udenad. Det er frygteligt gammeldags naturligvis. Jeg lærte ikke at lære noget udenad. Og mangler det tit.
Berlusconiregeringen vil have en skole, der ligner den danske. Hvor forældrene betaler for en del af skoletiden, hvor historie og italiensk fylder mindre. Jeg ved ikke, hvor undervisningsminister Moratti har været på studietur, men vel ikke i den danske velfærdsskole? I det mindste tager hun ikke den varme skolemad fra dem.
I skolen lærte jeg, at Danmark er det bedste samfund i verden. Det lærte jeg udenad. Men jeg synes, det er vidunderligt, at der endnu findes en skoleform, hvor faglig viden er yderst vigtig. Så længe det varer.
*Merete Pryds Helle er forfatter

