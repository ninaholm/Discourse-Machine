Folkeoplysning eller kaos
Vil politikerne ikke tage ansvar og gøre noget ved fattigdom og elendighed, får heksedoktoren kronede dage


 
	Fra træernes kanelbrune grene drysser fingerbølstore klokkeblomster ned og lægger sig som et lilla tæppe på vejen. Luften er krydret af deres søde vaniljeduft. Den mildner byens kvalmende stank fra brændende skrald og smelter sammen med røgen fra madlavningsbål og den evindelige afbrænding af haveaffald.

	Jacarandatræerne kaster forsonende skygger over de handlende, der forsøger at redde dagens indkomst ved at tigge mellem stoplysenes bilkøer eller sælge oppustelige badedyr, frugt og grøntsager, udskårne figurer, toiletpapir, aviser og telefonkort til bilisterne.

	Hverdagssulten, den evigt knurrende mave, er et livsvilkår her, hvor banale sygdomme, ofte i kombination med hiv og aids, hurtigt viser vejen til kirkegåden. Den gennemsnitlige levealder er under 40 år, og mellem seks og syv børn ud af hundrede oplever ikke deres femårsfødselsdag.

	Fattigdommen og dødens nærhed fremmer behovet for kontakten til det overnaturlige. Om søndagen samles store og små grupper af hvidklædte troende til gudstjeneste under åben himmel, intenst lyttende til en profet, en vækkelsesprædikant. Profeterne fungerer ofte også som personlige rådgivere, eksempelvis for et ægtepar i Bolawayo med kærlighedsproblemer. I dette tilfælde blev prædikanten lun på den 18-årige kone. Han fik fat på et par af mandens underbukser og brugte dem i en trolddom, der gjorde ægtemandens penis kronisk slap, og hustruen seksuelt frastødt af ham – »i den hensigt at få adgang til hendes kagedåse«, som den forsmåede ægtemand formulerede sin anklage. Prædikanten benægtede alt, ægteparret skiftede menighed, og manden er nu blevet helbredt af en traditionel mediciner.

	Jeg har historien fra en af Zimbabwes dagblade, som rapporterer fra retssager, hvor hekseri og trolddom er en uafviselig del af virkeligheden. Et interessant afrikansk kendsgerning er kvinders ustyrlige lyster og utroskab og mænds sårbare seksualitet. På samme avissider annoncerer traditionelle helbredere som dr. Twatwa, Dr. Damba og Dr. Shalef deres kure. Sidstnævnte doktors vuga-vuga-olie gør således mænd »permanent stærke i elskov, så de undgår at opføre sig som kyllinger i sengen«. Olien kan også ophæve trolddom i hjemmet og på arbejde og få en mistet kæreste til at vende tilbage samme dag!

	Avishistorierne om forbandelser og mirakuløse kure får mig til at tænke på den indremissionske, vestjyske landsby Hejnsvig, hvor mine mor voksede op. I fire-fem-årsalderen begyndte hun at skrante, og min mormor gik til landsbyens kloge mand med hende, ligesom hendes egen mor altid havde gjort med sine børn. Han stillede hurtigt den rigtige diagnose, engelsk syge, og anbefalede følgende kur: Hver dag skulle mormor sætte sin lille pige på jorden med bar mås, så jorden kunne trække sygdommen ud af hende. Bagefter skulle hun bades i vand, opvarmet af en gloende hestesko. Det sidste var nemt nok – morfar var smed og skoede heste.

	Min mor kunne ikke selv huske det med hesteskoen, men hendes ældre søster har malende beskrevet den hvæsende sky af damp, når hesteskoen blev sænket ned i zinkbaljens kolde vand.

	Min mormor var ikke dum, hun vidste bare ikke, at engelsk syge skal kureres med D-vitaminer, som findes i fed fisk og æggeblommer. Og når otte ud af hundrede danske børn i begyndelsen af 1930’erne døde inden deres femårs-fødselsdag, skyldtes det ikke kun fattigdom, men også en rystende folkelig uvidenhed om hygiejne og ernæring.

	Hejnsvigs kloge mand anbefalede sin hestesko- og jordkur i 1935. Samme år blev Danmarks lygtepæle behængt med valgplakater, hvor en ældre, gråskægget mand med sygekassebriller landsfaderligt gav befolkningen valget mellem »Stauning eller kaos«. Under hans ledelse påtog politikere og embedsmænd sig i de følgende årtier ansvaret for at opfostre en sund, vidende og arbejdsduelig befolkning: Sundhedspolitik, socialpolitik, skolepolitik – alt sammen led i en vild og visionær plan om at bruge staten som redskab for befolkningens velfærd. Og den lykkedes.

	I Harare hænger landsfaderens valgplakater stadig tæt i lygtepælene. Han var engang en af mine frihedshelte. 30 år ved magten har tilsyneladende gjort den 89-årige godt, det er en yngre mands faste blik, der følger trafikken gennem jacarandatræernes blomsterdrys. Ved valget i august blev han eftertrykkeligt genvalgt til yderligere fem år ved magten. Her var ingen mulighed for fravalg af kaos.

Pia Fris Laneth er forfatter og foredragsholder

