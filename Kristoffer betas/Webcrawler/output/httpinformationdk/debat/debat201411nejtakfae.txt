Nej tak til fælles EU-ophavsret



Lørdag den 1. november begyndte den nye EU-Kommission sit arbejde. Der er nye ansigter i korridorerne, og kortene er blevet blandet. Ansvaret for ophavsretten inden for EU er overført til kommissæren for digital økonomi (it og telekommunikation), tyskeren Günther Oettinger, og en superkommissær (vicepræsident) for et digitalt indre marked, Andrus Ansip.Allerede et par dage før sin tiltrædelse fremkom kommissær Oettinger med nogle markante udtalelser til en tysk avis. Han sagde, at han vil arbejde for, at der gennemføres en egentlig EU-forordning om ophavsret, der skal afløse de enkelte medlemslandes nationale love om ophavsret, og at der skal være fælleseuropæiske organisationer til at forvalte ophavsrettigheder i stedet for de nationale (såsom vores hjemlige Copydan, Koda og Gramex). Det, mener vi, er en særdeles dårlig idé.Det er en dårlig idé, fordi det er forkert at harmonisere bare for harmoniseringens skyld. Der gælder et nærhedsprincip, som handler om, at hvis det er bedre at lovgive nationalt, så skal EU holde fingrene væk. En fælles EU-lov om ophavsret løser i sig selv ikke nogen problemer, men skaber blot afstand.Bevar dansk lovgivningNår det gælder ophavsretten, er nærhed af stor betydning. Af flere grunde.For det første har vi i dag velfungerende danske løsninger &ndash; blandt andet den såkaldte aftalelicens, som næppe vil blive accepteret. Vi må ikke opgive den lokale tilgang til brugerne og den fleksibilitet, der er afgørende for de virksomheder, undervisningsinstitutioner og kulturinstitutioner, der er afhængige af at få ophavsretstilladelser. Vi har i forvejen flere EU-direktiver på området, der bidrager til det indre marked. Men en samlet forordning er at gå alt for vidt &ndash; både for brugerne og for rettighedshaverne.For det andet går en centralisering på tværs af den kulturelle mangfoldighed, som er sikret i en FN-konvention. Den indebærer, at vi skal være åbne og have kulturelt samarbejde over grænserne, men at vi samtidig skal have lov til at værne om vores nationale kunst og kunstnere.Vi bør derfor opretholde en ordning, hvor hver medlemsstat har sin egen lov om ophavsret, og at hvert land har sine egne organer til forvaltning af rettighederne. Det håber vi, at danske politikere &ndash; og Margrethe Vestager, der nu er konkurrencekommissær &ndash; støtter op om.Katja Holm, Christine Bødtcher-Hansen, Anders Laursen, Lena Brostrøm, Niels Mosumgaard, Christina Rosendahl og Jan Thielke
