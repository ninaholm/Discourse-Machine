Lomborg er på vej tilbage til den danske klimadebat
Blå blok er parat til igen at sætte miljødebattør Bjørn Lomborg på finansloven. Han glæder sig


 Miljødebattør Bjørn Lomborg er på vej til at gøre comeback i den danske miljø- og klimadebat.
Den i dag 50-årige Lomborg blev i 2002 ansat af Anders Fogh Rasmussens (V) regering som direktør i Institut for Miljøvurdering. Det var et led i opgøret med smagsdommere og Svend Aukens påståede "miljøimperium".
Men i 2011 slettede den nytiltrådte SRSF-regering Lomborg fra finansloven. Han har siden boet i Prag og mest markeret sig i debatten i udlandet.
Nu vil klima- og energiminister Lars Christian Lilleholt (V) imidlertid igen sætte Bjørn Lomborg og hans organisation, Copenhagen Consensus, på finansloven. Det varslede Lilleholt allerede i januar i Berlingske.
- Der er brug for flere stemmer i klimadebatten. Den er for ensidig og lidt for elitær, erklærede Lilleholt.
Ministeren vil i dag ikke løfte sløret for, hvor meget støtte Lomborg skal have. Men han vil mødes med Lomborg efter sommerferien, oplyser Lilleholt til Ritzau.
Støttepartierne i blå blok er særdeles positive, og der tegner sig dermed et flertal.
Mikkel Dencker (DF) savner Lomborgs stemme.
- Hvis han kunne vende tilbage, ville det absolut være et stort plus i debatten om, hvordan vi anvender vores ressourcer og tilrettelægger vores energipolitik, siger Dencker.
Lomborg og hans aktiviteter i Institut for Miljøvurdering og senere Copenhagen Consensus har allerede modtaget over 100 millioner kroner i statsstøtte, men det er ingen hindring, mener DF's ordfører.
- Det må være et prioriteringsspørgsmål, siger Dencker.
Lomborg har efter eget udsagn "reddet millioner af børn". Efter at være strøget af finansloven flyttede han Copenhagen Consensus til USA.
Også Liberal Alliance ønsker ham nu tilbage, siger klima- og energiordfører Villum Christensen.
- Man kommer ikke til at mangle vores stemmer, hvis det handler om at få en mere nuanceret diskussion af klimaudfordringerne, siger han.
Også De Konservative er positivt indstillede, men vil dog gerne se ansøgningen fra Lomborg, før man bevilger støtte, oplyser ordfører Mette Abildgaard.
Miljødebattøren selv er parat til at flytte hjem, hvis han igen får regeringsstøtte, siger han til Ritzau.
- Jeg rejser 200-250 dage om året. Men det er helt klart, at jeg vil være meget mere til stede i den danske debat, hvis det bliver tilfældet, siger Bjørn Lomborg.
