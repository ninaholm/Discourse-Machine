Hvordan går det med at ’passe på Danmark’?
Regeringen spiller på nationalfølelsen, som var den entydigt givet. Men en ting er sikkert, den findes i mindst lige så mange varianter, som der er borgere


 På Statens Museum for Kunst står en skulptur. Der står mange. Men den, jeg har i tankerne, er en lille og grim lyserød spiralklump. Kunstneren Jørgen Haugen Sørensen har med omtanke valgt at kalde den ’Nationalfølelsen’ (2005).
En anden person, hvis metier det tilsyneladende er at forme den offentlige perception af virkeligheden, har skiftet melodi. Sidste år var denne ordkunstners melodi af moralsk karakter.
Den fortalte os, at mange nød et driverliv betalt af få, og at det derfor var nødvendigt at ruske op i disse ’mange’. En opgave, de ikke selv magtede, da de var sunket til uproduktiv tilstand. Sangen hed ’Det skal kunne betale sig at arbejde’.
Her i 2016 er melodien af mere nationalromantisk karakter og lyder ’Vi skal passe på Danmark’. Den skal nok blive et hit, for den synges ved tilpas mange lejligheder.
Statsminister Lars Løkke Rasmussen (V) sang den i sin nytårstale. Og den fandt anvendelse i forbindelse med beslutningen om midlertidig grænsekontrol forleden. Det lød næsten alfaderligt og godt. Hvis ikke det var fordi, at det lukker os ude, eller inde. Og begge dele forekommer klaustrofobisk.
Men hvem er egentlig Danmark? Og hvordan forvalter regeringen det at ’passe på’?
Danmark er om nogen vores børn. De er vores fremtid. Hvorfor så beskære ungdomsuddannelserne? Hvorfor reducere svage børnefamiliers sociale ydelser?
Hvorfor lade flere børn vokse op i fattigdom? Danmark er herboende flygtninge. Hvorfor øge tiden for familiesammenføringer og dermed traumatiseringsgrad for kommende borgere?
Hvorfor etablere en integrationsydelse, der ikke inkluderer, men snarere ekskluderer og derved sandsynligvis skaber parallelsamfund med mistrivsel samt dårlig integration til følge?
Hvorfor splitte Danmark op i dem vs. os? Passer man på Danmark ved at blæse til konflikter baseret på forskelligheder?
Der er snart ikke den forskel, der ikke retorisk kan gøres til en interessekonflikt. Land og by. Mand og kvinde. Fremmed og velkendt. Fagautoritet og lægmand. Som var enhver kun sig selv nok og nærmest. Er det politisk konstruktivt?
Og hvad er Danmark, hvis ikke et demokrati?
I 1960’erne blev der gjort op med arvet magtautoritet, men ser vi i dag et nyt og (for-)drejet autoritetsopgør? Den politiske magts opgør med demokratisk autoritet og vidensautoritet.
Jeg observerer en politisk magtelite lede an i et opgør med netop de autoriteter, som bør udgøre enhver magts kritiske instans. Sidste år erklærede udlændinge- og integrationsminister Inger Støjberg (V) sig uenig i ombudsmandens kritik. Uenig?
Den politiske magt i åbenlyst opgør med den demokratiske autoritet, ombudsmanden, hvis opgave det er at beskytte borgernes retssikkerhed.
Også vidensautoritet relativeres og underkendes; det er blevet almindeligt og tilsyneladende anerkendt, at politiske magthavere afviser eksempelvis forskning med et »Nåh, men jeg mener noget andet«. Mener? Når det drejer sig om viden?
Med nedlæggelse af Irakkommissionen eliminerede regeringen viljen til historisk viden samt nationalkritisk åbenhed, udvikling og indsigt.
Nu ønsker kulturminister Bertel Haarder (V) så at oprette ny kulturkanon og har udtalt til Politiken, at det kan give »fælles kulturelle erfaringer«, og skabe »national sammenhængskraft«. Samtidig beskærer regeringen budgetter for højskoler, kulturinstitutioner og forskning, hvor åndsliv og frie tanker kan finde udspring.
Kulturministeren ønsker dertil at besværliggøre adgangen til DR via login, det af hensyn til konkurrencen med private medier, der må anvende login af betalingsårsager.
Man tror det er løgn, i og med vores moderne demokrati hviler på en stærk public service-tradition, at give os alle let adgang til viden og politisk debat, så borgerne netop kan træffe oplyste og kritiske valg.
Er det at passe på Danmark?
Regeringen spiller på nationalfølelsen, som var den entydigt givet. Men en ting er sikkert, den findes i mindst lige så mange varianter, som der er borgere.
Malene Trock Hempler er filosof. 
Klummen er udtryk for skribentens egen holdning

