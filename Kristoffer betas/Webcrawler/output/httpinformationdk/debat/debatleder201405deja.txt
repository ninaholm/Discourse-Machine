Déjà vu i Ukraine?
LEDER


 
	Feltet er nu snævret ind til to: ’Chokolade-kongen’ imod ’Gasprinsessen’. For blot to måneder siden lignede ’Jernnæven’ alias mesterbokser Vitalij Klitsjko ellers ukrainernes favoritbud på en ny præsident, men forpassede det folkelige moment. Nu løber den 48-årige chokoladefabrikant og milliardær, Petro Porosjenko, med folkeflertallets yndest i meningsmålingerne, mens det stadig er uvist, om præsidentvalget på søndag kan afvikles i et land, hvor centralregeringen ikke evner at opretholde lov og orden i sine af ’separatistiske’ bander hærgede østprovinser. Rivalen Julia Timosjenko, der skabte sig formuer på uigennemsigtige naturgashandler i 1990’erne, ser derimod ud til at være uopretteligt kompromitteret af den ufordelagtige gasaftale, hun som premierminister forhandlede igennem med Rusland i 2009.

	At regeringer kommer og går, men oligarkerne består, ser dermed ud til at være Ukraines uforandrede virkelighed. Det er bittert for Euromaidan-bevægelsen, hvis revolution ikke blot skulle vælte den mafiøse Janukovitj, men også bringe nye ansigter til magten og skabe en sund demokratisk kultur ved at stække de oligarker, for hvem magtberuselse og korruption er to sider af den type neuropatologi, som blev beskrevet i Information lørdag.

	Revolutionen varede i tre måneder og kostede 100 demonstranters menneskeliv, men i nationens krisestund foretrækker ukrainerne en rigmand, de kender: Som landets syvenderigeste har Porosjenko holdt sig på kamæleonagtig god fod med skiftende magtkonstellationer og tjent som minister under både Justjenko og Janukovitj.

	Skønt han ikke mistænkes for gangster-metoder som Janukovitj, tæller også hans fortid korruptionskandaler. Ej heller gør det ham til systemfornyer, at han delte fyldte chokolader ud til Maidans demonstranter. Den Orange Revolution i 2004 havde høje demokratiske idealer, men fusede ud i intet. Gentager historien sig?

