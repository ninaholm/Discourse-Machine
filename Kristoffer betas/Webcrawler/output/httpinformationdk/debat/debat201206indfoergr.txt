Indfør grænse for normeringer



 Regeringen og kommunerne har landet kommuneaftalen, og resultatet er yderst skuffende, men også yderst forudsigeligt.
Selv om der er afsat 500 millioner kroner til bedre normeringer på dagtilbudsområdet øremærkes pengene ikke specifikt til bedre normeringer. Det er skuffende.
Men det er også helt forudsigeligt, at formanden for KL glæder sig over, at kommunerne endte med at få pengene med et minimum af bindinger, frem for at pengene var bundet op på normeringer, som udspillet ellers havde været fra regeringen.
Pengene burde med rette være bundet på normeringer. Ikke fordi, jeg ikke mener, at kommunerne skal være bundet på hænder og fødder, men fordi der i Danmark ikke findes lovgivning om normeringer i vores daginstitutioner.
Oversat til almindelig dansk betyder det, at der ikke findes regler for, hvor mange ansatte der skal være til at tage vare på vores børn i deres vuggestue og børnehave.
Det afspejler sig desværre i virkeligheden, idet der er store forskelle på normeringerne fra kommune til kommune. Forskelle, der vidner om, at kommunerne prioriterer området meget forskelligt – og med den nye aftale kan de så fortsætte.
Til trods for at intentionen med de 500 millioner kroner netop var at sikre kvaliteten af vores dagtilbud gennem krav om minimumsnormeringer. Minimumsnormeringer, som kunne garantere vores børn tæt voksenkontakt – uanset om de vokser op i Viborg eller Vallensbæk.
Ingen garantier
Den ene undersøgelse efter den anden viser, at antallet af pædagoger har betydning for børnenes trivsel. Der er sammenhæng mellem antallet af pædagoger og om der afholdes forældresamtaler. Om der er planlagte pædagogiske aktiviteter, og om der er tid til at trøste vores børn. Altså kort sagt om der er et godt, omsorgsfuldt og udviklende dagtilbud til vores børn, sådan som dagtilbudsloven foreskriver.
Uden øremærkning har vi ingen garanti for at pengene bliver brugt til bedre normeringer. Til trods for intentionerne om at løfte kvaliteten i daginstitutionerne.
Så selv om regeringen ikke vil gennemføre kravet om minimumsnormeringer nu, holder vi fast i vores krav om minimumsnormeringer, der sikrer én pædagog til henholdsvis tre vuggestuebørn og fem børnehavebørn. Og som sikrer, at pengene ender på rød stue og ikke i kommunekassens sorte hul.

