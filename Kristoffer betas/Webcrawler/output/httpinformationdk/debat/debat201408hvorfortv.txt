Hvorfor skal tv-journalister være holdningsløse?
Journalisternes synspunkter påvirker de spørgsmål, som de stiller; de mennesker, som de taler med; de billeder, som de vælger at vise, og meget mere. Hvorfor må de så under ingen omstændigheder fælde dom over det, de ser?


 Da Jon Snow – det kendte ansigt fra tv-stationen Channel 4’s nyhedsredaktion – i sidste uge vendte hjem fra Gaza, lavede han et indslag på tre og et halvt minut med titlen »Gazas børn«. Det var en direkte appel til seernes følelser og fornuft:»Jeg kan ikke få disse billeder ud af hovedet,« sagde han om sit besøg på et ambulatorium, som behandler børn, der er blevet såret under konflikten:»Hvis man beslutter sig for at kaste missiler, granater og alt muligt andet i et meget tætbefolket byområde, kommer man uden tvivl til at slå børn ihjel.«Snows videoklip blev populært på nettet. Mange seere var begejstrede over indslagets åbenhjertighed. Andre gav udtryk for deres bekymring over, at en studievært blandede sig så direkte i en historie, som han selv har dækket. I skrivende stund er indslaget blev set over en million gange på forskellige sociale medier. Men Channel 4 News har aldrig selv vist det. Behørig upartiskhedDe mest sandsynlige årsager til, at videoen ikke er blevet vist på tv, er de regler, som regulerer alle tv-stationer i Storbritannien, og som er fastsat ved lov og håndhæves af tilsynsmyndigheden Ofcom. Et centralt krav til alle nyhedsudsendelser på tv – men ikke til aviser eller internetmedier – er, at begivenhederne præsenteres med »behørig nøjagtighed« og »behørig upartiskhed«. Tilsynsmyndigheden tilstræber at være rimelig i sin definition af disse regler for at undgå, at alle emner bliver præsenteret som en falsk »så-sagde-han-og-så-sagde-hun-fortælling«. De værste tilfælde handler ofte om dækningen af klimaforandringerne, hvor en global videnskabelig konsensus bliver fremstillet som en jævnbyrdig debat mellem lige kvalificerede holdninger. Men på nogle punkter er reglerne stadig ret ufleksible, og blandt dem er et afsnit, der kræver, at tv-selskaberne »udelukker ethvert udtryk for synspunkter og holdninger fra den person, der betjener seerne«.Vores tv-kanaler kan altså hyre de mest erfarne og vidende journalister og udsende dem til de værste steder i verden for at fungere som vores øjne, men de må under ingen omstændigheder fælde dom over, hvad de ser. I praksis bliver denne regel dog brudt i det små. Hver gang Newsnight eller et andet program beder en korrespondent om en analyse, bliver grænsen overskredet, mens BBC-programmet Daily Politics, hvor værten Katie Hopkins udskammer socialhjælpsmodtagere, tilsyneladende blæser højt og flot på alle regler.Journalistisk forstillelseDet overordnede spørgsmål er, hvilket formål reglen skal tjene. Hvis nogen skulle tro, at tv-værter og journalister bliver født som 35-årige og er helt upåvirkede af alle politiske holdninger, findes der mange eksempler på det modsatte. Det seneste er den berømte tv-vært Jeremy Paxman, der få dage efter at han stoppede på BBC’s Newsnight indrømmede, at han er »nationalkonservativ«.Hvad opnår man så ved at få mennesker, der har meninger, til at skjule dem? Journalisternes synspunkter påvirker de spørgsmål, som de stiller; de mennesker, som de taler med; de billeder, som de vælger at vise, og meget, meget mere. Kravet i det nuværende system er, at disse domme og årsagerne til dem holdes skjult for publikum for at foregive upartiskhed. En mere autentisk tilgang kunne give tv-selskaberne mulighed for – inden for rimelighedens grænser – at give seerne deres eget syn på tingene og dermed tillade, at det, der må være historiens mest mediekyndige offentlighed, selv kan fælde dom. Det er sådan, vores aviser (som er forpligtet til at være nøjagtige og fair, men ikke upartiske) fungerer – eller burde fungere – mens webmedier ikke følger andre regler end deres egne. Hvis de kunne tale mere direkte til deres publikum, ville tv-selskaberne kunne genoprette forbindelsen til det yngre publikum, som de har mistet. Gennemsnitsalderen for dem, der ser tv-nyheder, er ganske sigende. Kun 24 procent af seerne til nyhedsprogrammer på Channel 4 er 35 år eller derunder. Det er ikke mange, men langt flere end de 11 procent af seerne på BBC1, 15 procent på BBC2, 14 procent for ITV og 15 procent på Channel 5.Latterlig spændetrøjeDet yngre publikum ser meget direkte, virkningsfulde og ofte stærkt holdningsbårne videoer på nettet hver dag. De kommer som regel ikke fra traditionelle tv-stationer, men fra netværk som eksempelvis Vice, fra aviser, fra nystartede medievirksomheder eller fra enkeltpersoner. Efterhånden som fjernsynet er blevet fusioneret med internettet, vil det forældede sprog og de ovennævnte begrænsninger virke som en stadig mere latterlig spændetrøje på tv-stationernes mest talentfulde reportere. Hvis Jon Snow vil fortælle, hvad han har oplevet i Gaza, bør han ikke være henvist til YouTube for at kunne gøre det.James Ball er journalist.Oversat af Mads Frese. © The Guardian og Information 
