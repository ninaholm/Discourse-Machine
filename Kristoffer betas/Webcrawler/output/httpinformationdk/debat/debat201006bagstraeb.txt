Bagstræberisk rapport om fremtidens scenekunst
Teaterloven overser især sårbarheden hos de mange små teatre, som kommer til at undgælde for fredningen af de store. Erfaringer fra Hobro til Maribo, viser, at det kan tage både fem og 10 år at opbygge fundamentet for professionelt teater i et lokalområde. Men det tager kun få måneder at destruere det igen. Publikum rammes, mens de betaler skattebetalt tilskud til de store scener


Regeringens nys udkomne Teater-rapport drøftes på en konference i dag, hvor kulturministeren har indkaldt hele teaterbranchen. Det skal nok blive en hed debat.Rapporten sælger sig på fine, men alt for selvfølgelige principper. To af de vigtigste er kvalitet og fornyelse. Alle går ind for fornyelse, ligesom alle er imod automatik og hellere ser kvalitet som det bærende princip i teaterlovgivningen.Kvaliteten er allerede en forudsætning. Men alle er også enige om, at det er forkert, når rapporten giver medierne anledning til at fremstille det, som om der i Danmark gives 1,1 mia. kr. til scenekunst pr. automatik.Nu skal evalueringer og kvalitet være styrende for teaterstøtten, stod der med tommetykke bogstaver på avisernes spisesedler, da rapporten udkom. Men præcis hvad er det for en automatik, rapporten vil gøre op med? Hvor er det lige, der ikke tages kvalificeret stilling til teaterstøtten? Hvem her i landet får teaterstøtte uden at producere kvalitet?Det er ikke de teatre, der støttes af Kunstrådets Scenekunstudvalg. For som rapporten selv pointerer, så måler Scenekunstudvalget netop kun på kvalitet.Det kan heller ikke være storbyteatrene. I de store byer indførte man evalueringer og kvalitetsmålinger længe før alle andre. Og det kan heller ikke være egnsteatrene, der tænkes på. De står til regnskab over for såvel kommuner som Kunststyrelsen hvert år. Og har derudover deres helt egen statsfinansierede evalueringsordning, hvor de måles ikke blot på kvalitet, men også på f.eks.  effektiv organisation, på dygtig administration, og på virkningsfuld formidling.Egnsteatrene leverer med andre ord kvalitet på ethvert parameter for at gøre sig fortjent til kunststøtte. Her gælder ingen automatik.Odense bedre end Odin?Hvad er der så tilbage? Landsdelsscenerne? Københavns Teater? Det Kongelige Teater? Er det dem rapportens forfattere vil tage tilskudsmidler fra?Det er det nok ikke, for netop de teatre bør i henhold til rapportens egne anbefalinger sættes direkte på Finansloven (læs: de bør have tilskud pr. automatik), idet rapporten udnævner dem til at være teatre af 'national interesse'. Det drejer sig om eksempelvis Folketeatret eller Odense Teater, som anses for at have national interesse; i modsætning til Husets Teater eller Odin Teatret, som altså ikke har det.Hvad der ligger til grund for opdelingen i 'national' og 'ikke national' interesse fremgår ikke.Som situationen er i dag modtager landets store institutionsteatre 4/5 af den samlede teaterstøtte.Og rapportens forfattere forestiller sig nu, at en ny udviklingspulje skal finansieres med den sidste femtedel af støtten, altså med de midler, som hidtil hovedsagelig er tilflydt landets mindre teatre.En af metoderne er at ophæve det solidariske princip i finansieringen af egnsteatrene ved at fjerne statens delvise refusion til kommunerne. Sker det, så er det imidlertid overvejende sandsynligt, at de ca. 70 mio. kr., som kommunerne bidrager med til teaterlivet, også bortfalder. Med det resultat at de decentrale egnsteatre, som repræsenterer de sidste tredive års vækst i dansk teaterliv, uddør.Round Up i hele havenEn anden guldgås, som folkene bag rapporten ønsker at slagte, er den moderne afløser for det gamle abonnementssystem: formidlingsordningen.Problemet med den idé er, at langt hovedparten af midlerne i ordningen går til at sikre børn og unges mulighed for at overvære professionel scenekunst. Et andet problem er, at det er gennem formidlingsordningen, at publikum sikres et samlet overblik og let adgang til repertoiret på de teatre, som de betaler til over skattebilletten. Selv om det ikke fremgår i klartekst i rapporten, så skyldes korstoget mod formidlingsordningen, at den også er med til at finansiere både stand-up-comedy og mainstream-musicals, hvilket selvfølgelig aldrig har været politikernes intention med lovgivningen.Men det er et problem, der kan løses på andre måder, end ved at ophæve ordningen: En teaterlovskommission foreslog allerede i 1999, at der lægges et loft over hvor høj en billetpris må være for at kunne omfattes af formidlingsordningen.Det ville være en bedre løsning end det aktuelle forslag, der svarer til at sprøjte Round Up i hele haven, fordi der er skvadderkål i hjørnet.Teaterlivet ignoreresDet Kongelige Teater rører rapporten ikke ved. Kulturministeriet proklamerede ganske vist højlydt, at nu skulle der kastes et grundigt blik på al teaterstøtte i Danmark, men tilføjede så lavmælt, at man dog måtte se bort fra, at over halvdelen af støtten går til Det Kongelige Teater.Alle andre end kulturministeren ved godt, at sådan et kommissorium er uholdbart. Det Kongelige Teaters kunstneriske chefer ved det også, og har i fællesskab begået en kronik, hvori det understreges, at de små teatre har brug for de store, lige så vel som de store har brug for de små.Det er en værdifuld indsigt, som det er værd at kippe med flaget for. Den burde lede til ministerens erkendelse af, at man ikke kan forholde sig meningsfuldt til scenekunsten uden at inkludere landets nationalscene.Der er næppe nogen, der forestiller sig, at Det Kongelige Teater skal have færre midler. Men der er dem, der mener, at dette teater i lighed med landets øvrige statsstøttede teatre burde kunne tåle at blive evalueret, ikke blot på kvalitet, men også på f.eks. effektiv organisation, på dygtig administration, og på virkningsfuld formidling.Dejlige, men dyreNoget af det, der gør Det Kongelige Teater til en dyr fornøjelse er, at teatret har et ensemble. Det er der ikke mange andre teatre, der har råd til. Men det kunne Teaterrapporten godt tænke sig at give dem. Faktisk er ensemble-ideen så vigtig for dem, at hvis nogle af de små teatre mod forventning skulle overleve den påtænkte beskæring af deres tilskud, så inviteres de selvsamme teatre til at genansøge om midlerne til at etablere et ensemble.Det vil give teatrene mulighed for at spille repertoireteater til glæde for publikum både nationalt og internationalt.Hvad rapportens bagmænd overser, er at det også vil doble teatrenes lønudgifter og dermed dræne udviklingspuljen på dens første dag.MonsterbureaukratiEt andet tiltag, som rapportforfatterne også vil finansiere med den påtænke udviklingspulje, er etableringen af et monstrøst bureaukrati. Rapporten flirter nemlig med tanken om, at landets  teatre hvert år skal evalueres og der skal tages stilling til, om de skal rykke op eller ned.Ligesom som et fodboldhold. Nogle skal spille i Superligaen (det må formodes at være dem af 'national interesse'), andre må nøjes med at spille i f.eks. 3. division øst. Man må så håbe, at teatrene når at score tilstrækkeligt med mål inden sæsonen slutter.I en tid hvor fokus er på Udkantsdanmark, overser rapporten, at netop Teaterloven, med sit princip for byrdefordeling mellem stat og kommune har haft held med at decentralisere kunstneriske institutioner til udkantsområderne.Udkantsscener rammesOg den overser især sårbarheden hos de mange små teatre, som kommer til at undgælde for fredningen af de store. Erfaringer fra Hobro til Rønne, fra Hirtshals til Maribo, viser, at det kan tage både fem og 10 år at opbygge fundamentet for professionelt teater i et lokalområde. Men det tager kun få måneder at destruere det igen.Alt dette ved rapportens ophavsmænd godt. De ved også, at nedlæggelse af formidlingsordningen for at oprette en udviklingspulje er et fodre hunden med dens egen hale; og at det vil destabilisere forholdet mellem teatrene og deres publikum.Men som en af rapportens penneførere udtalte ved præsentationen af rapporten: »Vi vil gerne have noget ballade«.Svaret fra teaterkonferencen kan meget vel være: »Ballade haves - empati og indsigt ønskes'«.Mogens Holm er teaterchef ved Taastrup Teater
