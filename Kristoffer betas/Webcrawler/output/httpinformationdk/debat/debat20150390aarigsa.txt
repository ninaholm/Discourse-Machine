En 90-årigs angst for kedsomheden
På sin 90-årsdag står DR i et dilemma mellem kvalitet og muligheden for at nå så mange danskere som muligt. Generelt har man de seneste 10 år satset på stadig flere brugere – det har bl.a. ført til udbredt angst for at være kedelig 


 DR fyldte 90 i går og befinder sig et sted mellem plejehjemmet og børnehaven. Man kan hævde, at landets store Public Service-hus er i tvivl om, hvor det er, hvor det kommer fra, og hvorfor det er der. Det er selvfølgelig hårdt stillet op,  men jeg fik tanken, da jeg onsdag aften deltog i optagelsen af Søndagens 90-minutters show om DR's nyhedsformidling. Det slog mig, at DR's første 30-40 år tilsyneladende ikke eksisterede. Da hed det Statsradiofonien og sendte kun radio. Jeg spurgte forsigtigt, hvorfor der skulle en DJ ind over visningen af meget korte og forvrængede klip, hvorfor Simon Kvamm og venner skulle spille, og hvorfor de fleste medvirkende i virkeligheden var nedslagsstatister – fra nuværende og forhenværende statsministre over søde Guld-Harald til et 22-sekunders interview med Birgit Meister. Svaret fra en ledende medarbejder i DR-Nyheder var, at det jo var DR 1! Underforstået, at hvis der skulle en anelse forklaring, fortælling og substans, så hørte det til på en anden kanal.  
Angsten for at kede seerne er blevet et traume for DR. Og mange af DR's konceptmagere, herunder kanalchefen for DR 1 har overført deres professionelle tv-erfaring på kommercielle kanaler som SBS/Discovery og TV3/Viasat til DR, så fødselarens 90-årige krop i stedet for at udstråle selvironi, overblik, erfaring og klogskab nu med Botox, ansigtsløftninger og fedtsugninger forsøger at se ud som og opføre sig som en forvokset teenager, der - som vi ved - med afsikret remotekontrol og tændt smartphone konstant fristes af andre kanaler og  de sociale mediers konstante selvafstivning. For slet ikke at tale om Netflix eller Battlefield på Playstation.
Angsten for at kede får også 90-års fødselaren til at presse egne værter. Strålende og begavede værtspersonligheder proppes ind i programkoncepter, som ligger så langt fra dem selv, at man kan have mistanke om kynisk udnyttelse. Clement Kjærsgaard er en lysende stjerne som debatvært, men skal være morsom og folkelig i Vi ses hos Clement. Ane Cortzen var en nyskabende og skarp vært på TVTVTV!, men blev misbrugt i Vogternes Råd. Reimer Bo var en god nyhedsvært og en af landets bedste moderatorer – men han skulle være hyggeonkel i sit eget talkshow. Den gode journalist tvinges til at blive en dårlig entertainer.
Angsten for at kede er ikke noget DR har opfundet. Det er drivkraften bag kommercielt tv, og det er motoren i alle de tilbud, som den moderne mediebruger bombarderes med. Kombineret med det massive programudbud, som DR's mange kanaler har, rummer det den moderne public service-stations største udfordring: Hvordan fylder vi mere og mere egetproduceret stof på flere og flere kanaler for de samme (eller færre) penge?
Ja, produktiviteten er steget rosværdigt meget i DR, der efterhånden opfylder alle de krav, som New Public Management stiller til offentlige organisationer. Nej, DR skal ikke have flere penge, selv om det ville være en automatreaktion fra hovedkvarteret i Ørestaden. I forbindelse med en nyligt offentliggjort EBU-rapport om Public Service-stationernes fremtid Vision 2020, har rapportens hovedforfatter, hollandske Ruud Biermann et par råd til nutidens Public Service-mediehuse. Mest markant mener han, at de burde overveje at indskrænke antallet af kanaler. At de burde fokusere lidt mindre på at fylde deres kanaler og koncentrere sig lidt mere om at holde godt fast på det gode i stedet for at jagte volumen og hurtig programomsætning – de skal først og fremmest arbejde på, at deres programmer skal gøre en forskel for seere og lyttere. De skal primært være troværdige og man kan tilføje, at deres hovedformål er, at forbedre lytternes og seernes liv.
Det kan sagtens ske med underholdning, men der skal være en mening med det hele, som skal kommunikeres klart. Det er høje og vanskelige krav, der indeholder en betydelig risiko for, at offentligt forpligtede mediehuse som DR mister seere og lyttere.  
På 90-års fødselsdagen står DR i et dilemma mellem ’dækning’ (hvor stor en del af befolkningen har kontakt med DR) og ’kvalitet’. Det sidste er svært, fordi der ikke findes en entydig definition af begrebet. Den generelle satsning har det sidste tiår været på dækningen. Måske er tiden inde til at bremse en anelse og korrigere kursen?
Lasse Jensen er mediejournalist

