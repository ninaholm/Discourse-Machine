Forargelsens universelle tidsfordriv
Trangen til at hænge andre ud er formentlig et urinstinkt. Og gabestokkens udbredelse er blevet global efter indtoget af sociale medier. Det er menneskeligt, men det er forkert


 Lad os endelig indrømme det: På et primitivt plan er det tilfredsstillende at blive forarget. Når det gælder skabelsen af identitet og fællesskaber – uanset om disse måtte være sociale og private eller politiske – er der er ikke meget, der kan konkurrere med udpegningen af syndebukke. Det er os mod de andre. De moralske og gode mod de onde egoister; de løgnagtige ægteskabsbrydere på utroskabshjemmesiden Ashley Madison, der fik hvad de fortjente (og hermed mener jeg ikke noget på den dumme, men snarere det modsatte), over for os, der ikke lyver for vores bedre halvdel. De slanke mennesker i god form over for de dovne, videospillende sofadyr. De rigtige kærestepar, hvor de to parter er lige gamle, overfor de latterlige halvgamle mænd, som stiver deres vaklende ego af ved at udstyre sig med alt for unge kærester med faderkomplekser og behov for en sugar daddy.
Alt forargelsens universelle tidsfordriv kræver, er internetadgang. Der er rigeligt med mennesker derude, der som tvangshandlingsramte forsøgsrotter i et laboratorium har brug for det daglige fix ved tastaturet for at skælde ud og fælde domme over dårlige karrieremødre, der ikke tager deres barselsorlov til unge, som ikke længere evner at sætte to ord sammen og skrive et brev. Ikke blot for at rase, men også fordi den efterfølgende bodsgang, hver gang ofret ender med at sige undskyld, føles sært rensende. Dyden marcherer, og når den offentlige gabestok har afsluttet sit beskidte job, kan man endelig slappe lidt af. Indtil næste fordømmende runde starter, forstås.
Problemet er selvfølgelig bare, at det er forkert. Ikke forkert som et regnestykke med et forkert facit. Men forkert på den måde, at det ville være langt bedre at afvise skadefryden, når den banker på. Det er ikke nemt, men vi ville blive bedre mennesker, hvis vi stoppede med at fælde nye moralske domme over andres menneskelige svaghed og levevis (og hvem ønsker ikke at blive det?). Dertil kommer den ikke ringe bonus, at der ville blive mere tid til at brokke sig over de egentlige krænkelser af menneskeheden. Fra folkedrab og tortur og flygtninge, der bliver nægtet overlevelse, til politikere, der sættes i fængsel, fordi de tilhører en undertrykt opposition. Verden har uheldigvis en del at byde på, der handler om krænkelser af universelle menneskerettigheder.
Så her er mit simple, men synes jeg selv, rigtig gode råd:
Næste gang du føler trang til at se ned på eller ydmyge andre menneskers dårlige vaner, begær, svagheder eller lyster, så forsøg at stoppe op og tage et dybt åndedræt. Stil derefter dig selv følgende spørgsmål: Har vedkommende brudt loven eller forårsaget vold mod et andet menneske? Hvis svaret er ja, så melder du vedkommende til politiet.
Hvis nej, så gør du ingenting. Du bidrager heller ikke til en heksejagt mod den pågældende person. Uanset om det er en uforskammet blomsterhandler, en utro ægtefælle eller en mor, der ryger cigaretter, spiser købemad og henter for sent i daginstitutionen. Du bekæmper din lyst til at skrive en morsom, klikfremkaldende opdatering på Twitter eller Facebook.
Synes De, kære læser, at jeg overdriver. For nogle er det sikkert ikke et problem, og godt for jer. Gode mennesker skal man ikke kimse ad, for de findes. Uheldigvis består betydelige dele af diskursen på nettet globalt af skadefro spot over andres skændsel i den ene eller den anden form.
Tag endelig ikke fejl – jeg er ikke fortaler for blind accept af ugerninger. Jeg kan sagtens blive forarget. Ej heller er jeg ude på at ophøje mig selv til moralfilosof. Men når jeg bliver udsat for disse enorme ophobninger af selvretfærdige puritanske virale korstog, ansporet og ledet af mennesker, der bruger deres alt for rigelige fritid som stenkastere fra det virtuelle glashus, står jeg af.
Annegrethe Rasmussen er udenrigskorrespondent i Washington D.C. Klummen er udtryk for skribentens egen holdning

