Jeg har ikke talent for kærlighed
Som skilsmissebarn har man altid en tidslinje kørende ved siden af den officielle kalender. Da det går op for mig, at vi har været sammen i 17 år, bliver jeg næsten svimmel


 Vi klarede det, tænker jeg overvældet. Vi klarede det. Hvem skulle nu have troet det?
Vi har været sammen så længe, gift så længe, at mine egne standarder, min målestok, er ved at træde ud af kraft. Jeg kan ikke længere sammenligne med mine forældre, med min mor. Jeg har bevæget mig over i en anden galakse.
Den overhængende risiko for at gentage mine forældres mønster, skilsmissen, den indbyggede, medfødte, indlærte skilsmisse, den som jeg har troet kunne skylle ind over mig, rive mig med, hvornår det skulle være. Den må være overstået. De var sammen tre-fire år, vi har været sammen i 17. Vi klarede den.
Og mens jeg skriver, bliver jeg bange. Jeg vil ikke jinxe det, ikke nu. Er det hybris, det her? At skrive, at jeg har klaret ikke at blive skilt?
Skilsmissen tårner sig altid op foran mig, den kaster sin skygge over vores forhold. Den er en form for fristelse. Selvfølgelig i de øjeblikke, øjeblikke som kan vare dagevis, ugevis, nogle gange månedsvis, hvor problemerne tårner sig op. Hvor vi er så langt fra hinanden, at jeg slet ikke kan huske, hvorfor vi bor under samme tag. Men også som fristelsen, impulsen, i at vende tilbage til det velkendte. Til familien med én forælder. Hvor det bare er mig. Men det har jeg allerede umuliggjort. Jeg har fået to børn, min mor fik ét, jeg kommer aldrig til at genskabe den familie, jeg er vokset op i.
Jeg gør det af og til, med vilje, bare et øjeblik. Jeg tager af sted et par dage med den store eller den lille. Så er vi én voksen og ét barn. Det er det her, jeg kender fra mig selv, det er sådan, det var. Det er denne lille enhed, denne symmetri, et barn til en voksen. Fortroligheden, roen, indforståetheden. Andre får barn nummer tre (og fire). For mig er det kaotisk med to, ligesom det er det med to voksne. Alle de følelser.
Man kan gentage de mønstre, man kender, eller man kan gøre oprør. Man kan være drevet af frygt eller længsel. Man kan stræbe efter noget og slå sig i tøjret, når man får det.
Jeg har ikke talent for kærlighed. Det bliver aldrig en selvfølge for mig at leve sammen med et andet menneske. Det er stadig et eksperiment, et forsøg, en risiko jeg løber. Familien er det vildeste projekt. Kærligheden er det hårdeste arbejde, jeg nogensinde har haft.
Hele tiden disse modsatrettede følelser. En længsel efter det stabile, almindelige, solide. Ved siden af en fremmedhed over for det, og en følelse af klaustrofobi. En følelse af at alt er cementeret, at jeg har muret mig selv inde.
Vi klarede det, men kun indtil videre. Man kan aldrig vide, siger jeg til mig selv. Det kan gå galt hvert øjeblik, det skal være. Man kan ikke regne med sin egen oplevelse af tingene, af sig selv, af den anden, af os to sammen. Det kan gå itu som ved et trylleslag, et lyn, der slår ned. Noget sker, og pludselig ser man alt i et helt andet lys. Alt ændrer betydning. Det er det, jeg er så bange for. Jeg ved, at det er sådan, at man ikke kan stole på sin egen oplevelse. At den kan være forkert, konstrueret, noget man har stykket sammen for at skabe mening. Jeg har set det ske, jeg har prøvet det selv. Som dengang vi gik fra hinanden. Og alt med et var anderledes. Hvordan alle de år, vi havde haft sammen, pludselig blev sat i parentes. Det tab af mening. Den sorg. Og samtidig den pludselige overbevisning: det var jo også helt forkert. Og så fandt vi sammen igen, og jeg begyndte at forstå, hvor umuligt det er at finde frem til en sandhed om det, der er, og det, der var.
Vi har talt om at blive skilt én gang siden. Det var i vinter. Man kan godt elske nogen og alligevel stå i vejen for hinanden. Man kan godt være hengivne og omsorgsfulde og alligevel køre hinanden i sænk, ud på et sidespor, fast.
Man kan godt holde for meget af trygheden, stabiliteten, sikkerheden. Man kan godt være for bange til at gå. Man kan også være bange for at blive. Blive i kaos og uforudsigelighed.
Hvad skal der til for at blive sammen? Hvad gør kærligheden meningsfuld? Hvad kan man udsætte hinanden for?
Det er et eksperiment. Hvorfor skal man blive sammen? Hvordan? Jeg har ingen erfaring, ingen rollemodeller. Jeg er en begynder, en amatør. Jeg stiller for mange spørgsmål, jeg tvivler for meget, jeg tror for lidt.
Jeg vakler af sted, famler for mig, undrende, bekymret. Men stadig på benene. Og ved siden af den samme mand, 17 år senere. Vi klarede det. Vi klarede det hertil.
Julie Top-Nørgaard er pædagogstuderende og skribent.

