Luk landbruget nu



 FREMTIDSSKRÆK: Store dele af jorden lægges øde af kemisk og biologisk krigsførelse. Skrækken forstærkes af, at krigsførelsen foregår allerede nu: Det højteknologiske landbrug fører hver dag intens udryddelseskrig mod alle levende organismer, der ikke passer i landbrugets kram.
Her i landet går det særligt nådesløst for sig. Danmark er et af klodens heftigst dyrkede lande. Som journalisten Kjeld Hansen påpeger i sin seneste bog, Det tabte land, fik dansk natur et knæk i årene 1940 til 1970:
"Ingen anden periode i danmarkshistorien kan opvise en så systematisk og hensynløs forarmelse af landskabet. Staten betalte i denne periode milliarder i direkte støtte til at oppløje 2.000 vilde natursteder over hele landet. Aldrig er så mange vandløb lagt i rør, så mange moser tilintetgjort, så mange overdrev pløjet op og så mange søer udtørret."
UDRYDDELSEN er sidenhen fulgt op med landbrugets øgede spredning af gødning og gift. Oveni kommer mega-maskiners hærgen, der kræver rydning af træer og levende hegn, der står i vejen.
Prisen har været dyr. Information har den seneste uge påvist, at landbruget ikke alene har bankerottet dansk natur. Landbruget er selv på vej ud i bankerot.
Som det fremgik i tirsdags, har Danmark i årevis ladet hånt om EU's regler om beskyttelse af levesteder for vilde dyr og planter. Nu er det kommet dertil, at hver tredje danske dyreart er er truet. En efterlevelse af EU-reglerne kan indebære lukning af så meget som to tredjedele af dansk landbrug.
Natur- og miljømassakren er tillige en dundrende underskudsforretning. Som oplyst i avisen i fredags viser sagkyndige analyser, at dansk landbrug i direkte og indirekte støtte modtager årligt 18 milliarder, svarende til 392.000 pr. landmand. Da landmænds gennemsnitlige privatforbrug er på 206.000, kunne samfundet spare 186.000 for hver landmand ved bare at betale hans privatforbrug.
Alle offentlige forgyldninger af landmænd smitter af på prisen på landbrugsjord, Den er steget 285 procent over 10 år. Landbrugserhvervet skylder 60 procent af sine værdier væk, svarende til en gæld på 317 milliarder. Nu falder prisen på jord, og banker kalder lån hjem. Landbrugsboblen brister.
ET MUDDERSKRED af tvangsauktioner vil utvivlsomt få de hidtidige ødelæggelsers trefoldige ophav af Fødevare(landbrugs)ministerium, landbrugsorganisationerne og partiet Venstre til at markedsføre 'redningspakker for landbruget'.
At slynge nye skatteborgerpenge i dødsspiralen er meningsløst. Snarere bør redningen hedde: 'Luk landbruget nu' - altså det landbrug, som udmarver sig selv og sine omgivelser. Et nyt og bæredygtigt landbrug må fremelskes. Som ovennævnte Kjeld Hansen påpeger, kunne man starte med at lukke Fødevareministeriet, som han kalder "de 15.000 landmænds private vagtværn".
Lad os få et Ministerium for Landdistrikternes Velbefindende.

