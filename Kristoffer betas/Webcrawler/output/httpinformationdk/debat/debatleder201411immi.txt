Immigrationsbørn i saksen
LEDER


 For nylig havde juraprofessor Lenni Benson et ærinde ved en domstol, der håndterer deportationssager for mindreårige immigranter i New York. En niårig dreng – hun kalder Miguel – fra et land i Mellemamerika sad alene i retssalen uden en advokat.
»Miguels ben nåede ikke engang ned til gulvet. Han holdt så hårdt fast i armlænet, at hans knoer blev hvide. Det var ikke til at se på. Jeg blev nødt til at hjælpe ham,« siger Benson, der sidenhen har viet sin fritid til at yde mindreårige indvandrere gratis advokathjælp.
Miguels mor havde ikke turdet gå ind i retsbygningen af frygt for, at hun ville blive deporteret. »Hvad er det for en sindssyg verden, hvor små børn bliver slæbt for en domstol for at deportere dem, og de har hverken deres mor eller en advokat med,« spørger Benson.
Man skulle have troet, at præsident Barack Obamas forordning fra sidste uge ville have søgt at løse dette presserende humanitære problem. Men det skete ikke. Ifølge de nye regler har kun børn, der har opholdt sig ulovligt i USA i fem år eller længere, mulighed for at få en deportation udsat. Det er forståeligt, at en tidsgrænse skal sættes for at undgå en pludselig eksplosion i den ulovlige indvandring, men også for børn?
Siden juni har 65.000 mellemamerikanske børn krydset grænsen mellem USA og Mexico, nogle af dem er straks blevet returneret, andre sidder i interneringslejre og andre igen har fundet vej til deres forældre eller andre slægtninge inde i landet.
Der er forskellige motiver. Nogle er blevet smuglet ind i USA for at blive sammenført med familien efter mange års adskillelse. Andre er flygtet med deres mødre. Mange søger simpelthen beskyttelse fra vold og afpresning udøvet af kriminelle bander, der er opstået i de amerikanske byghettoer, og hvis største indtægtskilde er narkosmugling til USA. Indtil USA gør noget seriøst for at løse sit narkoproblem, har landet et ansvar for beskytte disse flygtninge fra Mellemamerika – og da især børn.

