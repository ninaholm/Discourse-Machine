Lektor: Druk skyldes liberal alkoholpolitik
Det er en gammeldags opfattelse at se unges druk som en ventil fra hverdagen. En liberal alkoholpolitik og kulturel accept af alkohol er årsag til unges høje forbrug af alkohol, siger lektor i sociologi
 
	Jakob Demant


 
	At se unges druk som et pusterum eller en ventil fra en hverdag, hvor der stilles høje forventninger, som dagens kronikør beskriver det, er en gammeldags opfattelse. Det mener Jakob Demant, lektor i sociologi på Københavns Universitet, hvor han har beskæftiget sig med unges alkoholvaner.

	»Man har kaldt den tankegang for en slags work hard, play hard-mentalitet. Det kan man måske bruge i forhold til situationer, hvor unge tager til Prag eller Sunny Beach. Her er der klare rituelle brud med det hverdagslige,« siger han. »Men de fester, der foregår i hverdagen, vil jeg beskrive som en vigtig del af de unges socialisering, hvor der i lige så høj grad er forventninger til dem.«

	En af de væsentlige grunde til, at danske unge har et stort alkoholforbrug er, at de vokser op i en kultur, hvor alkohol er grundlæggende accepteret og knyttet til det positive og det nydelsesfulde, vurderer Jakob Demant.

	»Vi er også dårlige til at kommunikere problemer med alkohol, selv om det måske er det rusmiddel, som har størst negativ effekt på både vores sociale liv og på andre. Det går simpelthen ud over mange, når man drikker for meget og forkert,« siger han.

	»Vi trækker i stedet alt det positive frem, som om der nærmest er en direkte sammenhæng mellem det at have det hyggeligt og det at drikke alkohol. Det siger noget om, hvor velintegreret alkohol er i vores kultur.«

	En anden årsag til unges druk er, at Danmark siden slutningen af 1990’erne har liberaliseret alkoholpolitikken. Selv om aldersgrænsen for at købe alkohol gentagne gange er blevet sat op, så er der sket skift på andre områder, siger Jakob Demant.

	»Politikerne kan godt lide at sige, at der er kommet en mere restriktiv alkoholpolitik, men samtidig er beskatningen på alkohol sat betragteligt ned. Så hvis man ser overordnet på det, har vi en meget liberal alkoholpolitik. Det er ikke med til at støtte os i at begrænse forbruget.«

	Jakob Demant hæfter sig også ved, at tidligere undersøgelser fra midten af 00’erne viser, at forældre havde et »ekstremt liberalt« forhold til, hvordan de opdragede unge til at omgås alkohol.

	»Forældrene mente, at de unge selv skulle lære at drikke og håndtere fuldskab. Over halvdelen af forældrene var accepterende over for udsagn, som at de unge skal lære at finde grænserne selv,« siger han.

