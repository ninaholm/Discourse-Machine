Gryende oprør på universiteterne



 Et oprør samler sig på landets universiteter. Med stadig større styrke protesterer studerende og ansatte imod en kultur, de mener er præget af fjerne og magtfuldkomne ledere, der undertrykker nødvendig kritik ved at sprede frygt og bæven.
Den indestængte frustration har fået mund og mæle, efter at Information de seneste dage har beskrevet, hvordan en musikprofessor på Aarhus Universitet er blevet mødt med en række konkrete påbud om, hvad hun må sige og gøre — på og udenfor universitetets arealer.
Reaktionen fra universitetets ledelse er rettet mod professor i musikvidenskab Linda Koldau, der har »valgt at fremføre en alvorlig kritik i pressen« frem for at »diskutere fagudvikling internt på musikfaget«, som det hedder i en såkaldt påtænkt advarsel skrevet af dekan Mette Thunø.
Advarslen er sidste skridt, før universitetet indleder en regulær fyringssag mod Linda Koldau, men ifølge en række nuværende og tidligere ansatte på Aarhus og andre universiteter er problemet større end den verserende sag fra Aarhus.
»Alle klager, men ingen tør sige det offentligt. De studerende og yngre ansatte har aldrig prøvet andet, og os ældre kan godt udvise en form for ’senil ulydighed’, fordi vi snart skal på pension, men de fleste holder kritikken for sig selv,« som lektor på Aarhus Universitet Hans Hauge udtrykte det i gårsdagens avis, hvor andre kilder talte om en eftersnakkende spytslikkerkultur.
Grænsen mellemytringsfrihed og illoyalitet er hårfin, og netop derfor er det værd at ihukomme, at Linda Koldau oprindeligt rejste sin kritik inden for universitetets murer.
På et lærermøde kritiserede hun i 2009 den faglige standard på humaniora og musikvidenskab. Hun mente kort og godt, at de studerende havde fået for lidt med sig, når de forlod universitetet.
Fra ledelsens side blev hun mødt med tavshed. I 2010 mistede Linda Koldau tålmodigheden og udtrykte dele af sin kritik offentligt i læserindlæg og dagbladsinterviews.
Det er muligt, at universitetets ledelse dengang som i dag finder kritikken uvelkommen og forfejlet, og det er muligt, at Linda Koldau kunne have formuleret den med større nænsomhed.
Sikkert er det i hvert fald, at konflikten i dag er skruet op i en spids, ingen af parterne tilsyneladende kan komme ned fra igen. Det er ulykkeligt for begge parter. Og for den faglige debat.
Hvad der blev sagt og skrevet som et fagligt opråb, valgte ledelsen at høre som et illoyalt anklageskrift rettet personligt mod såvel ledelse, kolleger som studerende. Konsulentrapporter er siden blevet udarbejdet for at udrede konflikten, der nu er endt med konkrete påbud mod Linda Koldau. Påbuddene er alle formuleret i den påtænkte advarsel og lyder blandt andet således: — Hun må ikke bryde fortroligheden, men gå ind i den faglige dialog i en urban tone — Hun skal bede om lov til at bevæge sig uden for universitetet i arbejdstiden — Hun skal være under opsyn af en konsulent ved alle relevante møder, hun deltager i — Hun skal sige undskyld til de kolleger, hun har anklaget for mobning
Når ledelsen på denne måde alene forsøger at styre Linda Koldaus adfærd, er der jo reelt tale om en utilstedelig straffeaktion, der tjener som glimrende illustration på den magtfuldkommenhed, universiteterne netop kritiseres for.
Men hvordan er uforsonligheden på universiteterne kommet så vidt? Ifølge kritikerne skyldes det ikke mindst universitetsloven fra 2003, hvor de ansatte og de studerende mistede indflydelse på ledelsesansættelser. Derfor opleves ledelserne i dag som lukkede bureaukratiske enheder uden kontakt med den virkelighed, de ansatte og de studerende befinder sig i, lyder kritikken.
Forklaringen lyder bestemt sandsynlig, men ansættelsesprocedurer og lovgivning fritager ikke universitets-ledelserne fra deres ansvar. Ligegyldigt hvordan dekaner og rektorer ansættes, så er det ledelsens opgave at være synlige over for dem, de skal lede. Åbenhed og kritisk dialog er to helt afgørende forudsætninger for god ledelse. Begge dele har ledelsen på Aarhus Universitet groft tilsidesat i den aktuelle sag med den genstridige musikprofessor, som universitetet nu forsøger at true til tavshed med berufsverbot og slet maskerende fyringstrusler.
I den påtænkte advarsel skriver dekan Mette Thunø, at musikprofessoren med sin kritik »hindrer fremtidige faglige diskussioner på faget og dermed bringer fagets fremtid i fare«.
Hallo! Hvis nogen bringer såvel det musikvidenskabelige fag som universitetets fremtid i fare, så er det dekanens med sin opvisning i magtarrogance. Offentlige institutioner må selvfølgelig tåle en åben og offentlig debat. Ved at forsøge at gemme sig bag anonymitetens kappe, kommer universiteterne til at fremstå med en lukkethed, vi ellers bedst kender fra det private erhvervsliv. Det må ikke ske, og derfor er det gryende oprør på universiteterne aldeles velkomment. 

