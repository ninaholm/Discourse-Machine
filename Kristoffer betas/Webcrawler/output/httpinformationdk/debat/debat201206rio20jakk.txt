Rio+20 er jakkesættenes maskerade
Selv om miljøproblemerne tager til, fortsætter eliten den gamle sang om, at vi skal vækste os ud af alle problemer. Så vil vi redde miljøet, kan vi ikke vente på initiativ fra toppen – det må vi skabe fra bunden
Der er ikke kun mænd i jakkesæt, der tager del i festlighederne til Rio+20-topmødet, som finder sted fra onsdag i denne uge. Her er det folk fra Xerente-stammen, der er på vej til en ildceremoni i forbindelse med topmødet.


 I midten af maj måned deltog jeg i en velbesøgt konference i Gøteborg om forberedelserne til Rio+20 med titlen ’Stå emot! Ställ om!’ Ét af de vigtige temaer var, hvad vi dog kunne bruge de højtprofilerede FN-topmøder til. Fiaskoen fra COP15 i København stod mejslet i øjnene på alle deltagerne, og forventningerne til det forestående topmøde i Rio kunne ligge på et meget lille sted. Fra folk, der havde fulgt forberedelserne tæt, var meldingen, at det tegner til et regulært tilbageskridt i forhold til resultatet i 1992 – og det til trods for at natur-, miljø- og klimakrisen i mellemtiden er blevet langt alvorligere.
Det var derfor et gennemgående synspunkt i Göteborg, at vi hverken kan vente på eller sætte vores lid til, at verdens ledere anviser en vej ud af krisen. Vi må selv gå i gang med en bæredygtig omstilling af vore samfund. Parolen fra Rio i 1992 om at vi ’skal tænke globalt og handle lokalt’, må vendes på hovedet. Vi må først og fremmest selv begynde at handle lokalt, og så må vi på dette grundlag smede en bevægelse, der kan tænke og agere globalt.
Fastholder vi den modsatte rækkefølge, overlader vi det nemlig til den globale elite at tænke, hvilket uvægerligt betyder, at de anviste handlinger forbliver inden for rammerne af den herskende logik. Det kan vi ikke leve med, for det er jo netop den logik, der har bragt os på kollisionskurs med livsgrundlaget på denne klode og har ført vore samfund ud i en dyb økonomisk og social krise.
Et opgør med den herskende tænkning indebærer et opgør med hele det sprog, som denne tænkning er indhyllet i.
Allerede ved Rio-1992 blev der gjort flittigt brug af begreber og talemåder, som havde til formål at tilsløre de faktiske forhold. Det store mantra i 1992 var som bekendt begrebet om ’en bæredygtig udvikling’. Hovedbudskabet var, at vi stort set kunne fortsætte som hidtil, blot vi tænkte os lidt bedre om og tog lidt mere hensyn til miljøet.
I Brundtland Kommissionens rapport fra 1987, hvor begrebet første gang blev lanceret, blev det formuleret på følgende måde: »Vi forudsiger ikke et stadigt mere udbredt miljømæssigt forfald, fattigdom og lidelse i en stadigt mere forurenet verden, hvor ressourcerne bliver stadigt færre. Vi ser i stedet muligheden for en ny æra med økonomisk vækst, der dog må bygge på forholdsregler, der kan opretholde og udvide det miljømæssige ressourcegrundlag«.
Hvad det var for forholdsregler, der på én og samme tid kunne sikre fortsat økonomisk vækst og udvide det miljømæssige ressourcegrundlag, forblev dog af gode grunde en hemmelighed. 20 år er der nu gået – og bortset fra de seneste år – har det i sandhed været en æra med økonomisk vækst. Samtidig har utallige rapporter – bl.a. fra FN’s udmærkede videnskabelige institutioner – dokumenteret, at det miljømæssige ressourcegrundlag ikke er blevet udvidet, men tværtimod er blevet begrænset, at jorden er blevet væsentligt mere forurenet og at klimaforandringerne er blevet stadigt tydeligere.
Alligevel ser vi i oplægget til dokument fra Rio+20, at det tilslørende sprog fortsat har kronede dage. Den helt oplagte modsætning mellem fortsat økonomisk vækst på den ene side og en begrænset klode på den anden, nævnes ikke med et eneste ord. Tværtimod forsikres vi nok en gang om, at vi da sagtens kan ride på begge heste samtidig. Se blot følgende formulering: »Vi er overbeviste om, at en grøn økonomi tilbyder win win-muligheder, der forbedrer integrationen af økonomisk vækst med miljømæssig bæredygtighed for alle lande, uanset deres økonomiske system og graden af udvikling«.
Løgnene tager til
Det er, som om sproget bliver mere løgnagtigt, desto mere dyster virkeligheden tegner sig. I dag er de nye salgsetiketter således blevet ’grøn økonomi’ eller ’grøn vækst’, mens ’bæredygtig udvikling’ er skudt i baggrunden.
Selv om indholdet bag disse forskellige etiketter ikke adskiller sig fundamentalt, er konsekvensen ikke desto mindre, at de kritiske positioner, som begrebet om bæredygtighed tidligere rummede, er skudt ud i diskussions periferi. I centrum er i stedet kommet en dagsorden om, hvordan den grønne etikette kan bruges som argument for et nyt teknologisk vækstprojekt, der kan bringe os ud af den økonomiske krise.
Denne perspektivforskydning afsløres bl.a. af, at de multinationale koncerner og deres netværk har haft en helt afgørende rolle i forberedelsen af Rio+20 – og at de i øvrigt i disse dage valfarter til Rio for, at gøre deres hoser grønne.
Det kaldes for green washing – en mere eller mindre sort form for løgn, på linje med forestillingen om ’grøn vækst’. Selvfølgelig skal vi udvikle og anvende miljøskånsomme teknologier, men først og fremmest skal vi 20 pct. af verdens befolkning, der i dag forbruger 80 pct. af jordens ressourcer, gøre op med vores sindsforvirrede dans om guldkalven. Og det gælder ikke mindst for et flommerigt land som Danmark, der modsat den fremherskende selvforståelse absolut ikke er på et bæredygtigt spor. Vi hører tværtimod til et af de mest miljøbelastende lande på kloden. Vores natur er blandt de mest intensivt udnyttede, vores energiforbrug hører til blandt de højeste, ligesom vore affaldsmængder og vores forurening er blandt de største i verden. Samtidig er vi et af de mest stressplagede folk, der findes, ligesom vores forbrug af psykofarmaka hører til i den absolutte verdenselite.
Omstilling fra neden
Det er derfor på alle måder absurd, at de toneangivende økonomer og politikere i Danmark som i andre rige lande fortsætter med at aflire den efterhånden udslidte grammofonplade om, at vi skal producere mere, forbruge mere, arbejde mere, eksportere mere. Den melodi var måske gangbar for 100 år siden – og er det måske stadig for en række af verdens fattigste lande – men for alle os andre er den blevet en anakronisme.
I dag er der brug for at betræde en helt anden vej, og selv om det ved Gud ikke bliver let, er det i grunden ganske enkelt: Vi må til at besinde os på, hvad tilværelsen egentlig handler om, og hvad vi dog vil bruge vort liv til. Vil vi skrabe til os af rigdom og fylde kloden med skrammel og lort – eller vil vi give os hen til den natur og det fællesskab, der nu engang er os givet?
Såfremt vi reelt blev stillet over for dette valg, så tror jeg, ganske mange af os ville vælge det sidste. Problemet er, at vi politisk ikke gives noget valg. Derfor kan vi højst træffe det i vort eget private liv, og det kan forekomme en smule omsonst, når den store vækstmaskine alligevel buldrer om ørerne på os.
Der findes i sidste ende kun én vej ud af håbløshedens blindgyde: Vi må holde op med at tro, at dem i toppen løser problemet for os og i stedet påtage os den svære, men meningsfulde opgave at skabe omstilling fra neden. Hermed er vi tilbage ved diskussionerne på konferencen i Gøteborg, som for øvrigt viste, at der faktisk er ganske mange, der allerede er i gang og har været det længe. Det giver håb, og det bliver ikke mindre af, at det herskende vækstparadigme i tiltagende grad synes at krakelere indefra: Paradigmets fortalere bliver mere og mere desperate i takt med, at kriserne detonerer om hovederne på os. Samtidig ser vi flere og flere afhoppere blandt folk, som tidligere har indtaget nøglepositioner i systemet, men som nu kalder på et grundlæggende kursskifte.
Den dag styret ikke længere er i stand til at styre – og de styrede ikke længere lader sig styre, blæser forandringens vinde. Den dag kan komme, før vi aner det. Lad os hjælpe den på vej!
 
John Holten-Andersen er lektor ved DTU og aktiv i NOAH-Modvækst

