Justitsministeriet hemmeligholder papirer om offentlighedslov før folketingsdebat
Når Folketinget i dag skal førstebehandle Morten Bødskovs forslag til ny offentlighedslov, sker det på et uoplyst grundlag. Ministeriet har ikke forud for debatten ønsket at give aktindsigt i dokumenter, som kunne kaste lys over lovforslagets rækkevidde
Morten Bødskovs forslag til en ny offentlighedslov førstebehandles i dag. Men Justitsministeriet har ikke ønsket at give aktindsigt i dokumenter, som knytter sig til den politiske aftale om en ny offentlighedslov.


 I eftermiddag tager Folketinget fat på førstebehandlingen af L 144, justitsminister Morten Bødskovs (S) forslag til en ny offentlighedslov.
Men forud for Folketingets debat har Justitsministeriet ikke ønsket at give aktindsigt i dokumenter, som knytter sig til den politiske aftale om et nyt lovforslag, som regeringen og Vog K indgik i efteråret.
Selv om Information begærede aktindsigt i alle dokumenter vedrørende den politiske aftale samme dag, som L 144 blev fremsat i Folketinget – det var den 7. februar – så forventer Justitsministeriet først at besvare aktindsigten i midten af april, lyder den seneste melding fra ministeriet.
Derfor er ordførerne for de fem partier, der står bag den politiske aftale, i dag bedre rustet til at deltage i folketingsdebatten end ordførerne for de tre partier – DF, EL og LA – som ikke er med i aftalen, og dermed ikke har adgang til dokumenterne.
Selv om den politiske aftale blev offentliggjort i efteråret med et tilhørende bilag, så indgår der ifølge Informations oplysninger flere dokumenter i sagen, men dem agter Justitsministeriet altså tidligst at offentliggøre i midten af næste måned.
Hvad betyder ’snarest’?
Såvel den gældende offentlighedslov som det fremsatte lovforslag understreger nødvendigheden af, at begæringer om aktindsigt ikke mindst fra pressen skal behandles »snarest«.
I lovbemærkningerne til L 144 fastslås det, »at anmodninger om aktindsigt i sager, der er klart identificerede, og som indeholder et begrænset antal dokumenter, som ikke kræver en nærmere gennemgang eller overvejelse, færdigbehandles i løbet af 1-2 arbejdsdage efter modtagelsen af aktindsigtsanmodningen.«
L 144 fastsætter derfor en kort frist, medmindre der er tale om særlig omfattende sagsbunker: »En anmodning om aktindsigt skal færdigbehandles inden syv arbejdsdage efter modtagelsen, medmindre dette på grund af f.eks. sagens omfang eller kompleksitet undtagelsesvist ikke er muligt«, som der står i § 36 i L 144.
Netop den korte frist på syv arbejdsdage i ukomplicerede sager fremhæves af regeringen som et af de elementer, hvormed L 144 vil udbygge åbenheden i den offentlige forvaltning. Og kun »undtagelsesvist« kan fristen overskrides.
I det brev, hvor Justitsministeriet udsætter en besvarelse af Informations aktindsigt, forklares det med, at »der for tiden pågår behandling af andre aktindsigtsanmodninger, som er modtaget i ministeriet før den 7. februar 2013.«
Det fremgår af lovbemærkningerne til L 144, at behandlingen af »tidligere indgivne anmodninger om aktindsigt« netop kan begrunde en udsættelse af fristen. Men som også Offentlighedskommissionen slog fast i sin betænkning fra 2009, så betyder dét, at en myndighed har modtaget flere andre aktindsigter, i første række kun, at besvarelsen »ikke kan imødekommes straks ved fremsættelsen«.
»I disse tilfælde bør adgangen til aktindsigt dog i almindelighed meddeles inden for den frist«, der er angivet i offentlighedsloven.
I L 144 er det som nævnt syv arbejdsdage. Foreløbig har Justitsministeriet brugt 13 arbejdsdage …

