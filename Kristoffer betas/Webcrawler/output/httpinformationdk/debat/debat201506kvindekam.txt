Kvindekampen klæber til kroppen
Fejringen af kvindernes valgret kan ikke skjule, at kvinden endnu ikke har opnået den basale ret til at bestemme over egen krop. Sociale, juridiske og arbejdsmæssige landvindinger betales med flere restriktioner på kvindekroppen, dens udseende, seksualitet, form og funktioner
 Kronikøren Katrine Arnfred mener, at vi i 100-året for kvinders valgret ikke må glemme, at kvindekroppen stadig er offentlig ejendom. Den er blevet endevendt, drejet og modelleret i og efter det mandlige blik i århundreder. Og bliver det stadig.


 I dag fejrer vi 100-året for en af de store danske kvindepolitiske sejre. Ja, vel en af de store samfundspolitiske sejre, sådan helt generelt. Valgretten. Det var ikke en ret, vi kvinder fik, men en ret vi tog. Og med god grund. Fra at være juridisk og socialt gemt væk i ægteskabets og (ægte)mandens skygge entrerede kvinderne scenen. I hvert fald på papiret. Senere buldrede kvindebevægelsen frem og lagde fundamentet for så meget af det, der i dag næsten tages for givet i forhold til kvindeliv og kvinders position og ret i et samfund, som i århundreder degraderede os til støvfyldte hjørner og fysiske og mentale skammekroge. Der er meget af fejre og en del at markere.
I dag handler kampen om mandebarsel og ligeløn. Om kvoter og kvindefag. De håndgribelige ting. De målbare ting. Dér hvor resultaterne eller manglen på samme er til at tage og føle på. Det er også vigtigt, javist. Der er lang vej igen, men hvor er vi alligevel nået langt, siger vi og klapper os selv og hinanden på skuldrene. Klap, der gennemsyres af et usynligt suk. For i kulissen er der noget, som skurrer. Kroppen står i vejen.
Kvinden har alle ret til
Den uhåndgribelige og alligevel allestedsnærværende krop. Vores hylster, forstår vi. Vores egen, får vi at vide. Eller hvad? For kampen om kvindekroppen, og ikke mindst kvinders ret til at have deres kroppe i fred, er en af de største frihedskampe for kvinder anno 2015. Samtidig er det en af de allersværeste.
For kvindekroppen er frit lejde. Kvindekroppen er alles, men sjældent kvindens egen. I forhold til kvindekroppen har vi sgu ikke særlig meget at fejre. Kampen om den er vi end ikke tæt på at vinde. Slet ikke.
Kroppen som kampplads
Kvindekroppen er en offentlig kampplads, om vi vil det eller ej. Det stod klart, da den indisk-canadiske kunstner Rupi Kaur uploadede et billede af sig selv på Instagram. Hun havde blødt igennem, og en plet bredte sig på hendes bukser og på lagnet.
Instagram censurerede med det samme. Menstruation er ulækkert. Noget vi helst ikke skal mindes om. Kvindekroppen er bryster, der ikke må amme i det offentlige rum. Det er åbenbart også ulækkert. Der er ikke meget sex i reproduktive funktioner, åbenbart. Paradokset er til at få øje på.
Kvindekroppen er også plastikkirurgbiksen Nygarts reklamer på busserne, der lokker med nye bryster. For kvindekroppen er altid klar til en opstramning, en omformning, til en tur ved kasse et, hvor fuckability-certifikater deles ud. Ve den, der ikke får et.
Kvindekroppen er skyld med skyld på, når damebladende spytter slankekure og sundhedstips og »tab 5 kg på 4 uger« ud. »Skal du ikke gøre noget ved den lille delle?« råber de kollektivt fra hylderne. Det er jo snart sommer.
Kvindekroppen er mænd, der skriver debatindlæg, om hvor skøn og blød og smuk og saliggørende den ’naturlige’ kvindekrop er. Hvil nu lidt mere i dig selv, kvinde. Lad nu være med at ligge under for forskruede idealer, kvinde. Kvindekroppen er også tv-programmer, der fortæller os, at kvindekroppen altså har brug for det mandlige blik for at få sat ord på af mænd.
Farlig og skrøbelig
Det er sådan set ikke noget nyt, det der med kvindekroppen som offentlig ejendom. Kampen om den har raset i århundreder. Kvinders kroppe har altid været genstand for undersøgende og skrutiniserende blikke. De har været alt fra hyperseksuelle til aseksuelle. De har været farlige, medgørlige, besværlige, svage, hysteriske og skrøbelige.
Underlagt tvangssterilisation, indgreb, diagnoser og sygeliggørelse. Og vigtigst af alt: Kvindekroppen er altid blevet set som anderledes end mandekroppen. Som en krop, der ses på og tales om på en anden måde end mandens. Og ikke mindst som en krop, der altid må tales om. Det kan vi ikke ryste af os her i 2015, selv om mange påstår det modsatte. Og lige her er det måske passende med den disclaimer, som man åbenbart altid skal liste ind et sted, når kvinder vover at skrive om kroppen. For hvad med mandekroppen? råbes der. Gerne højt.
Mandekroppen står jo også for skud. Der er ironman og sixpacks og hipsterskæg og undertøjsreklamer og noget med store pikke. Ja. Det er der. Mænd er i stigende grad underlagt samme rigide kropspolitik som kvinder. Og det er noget lort.
Men der er bare et par væsentlige forskelle. For det første historiciteten: Mænds kroppe har ikke været udgrænset i århundreder. Mænds kroppe er ikke blevet andetgjort. Mænds seksualitet er ikke blevet skammet. Det trækker spor. Dernæst har mandekroppen – på trods af idealer og præstationsræs – stadig et langt mere acceptabelt varieret udtryk.
Farkroppen er det nye sort. Nu er det okay for mænd at have lidt mave og pondus. At slappe lidt af med det kropsræs. De er jo lækre alligevel. Lidt kynisk kunne man sige, at hvis mænd var underlagt tilnærmelsesvis de samme rigide kropsidealer som kvinder i cirka fem minutter, så kom der et modsvar. Det er på sin plads at være kynisk, for generelt kan mandekroppen være i fred på en måde kvindekroppen ikke kan. Og aldrig har kunnet.
Kropslig valuta
Så hvor er vi med den kvindekrop, her 100 år efter vi tog valgretten? Hvor gemmer kroppen sig midt i alle de andre kvindepolitiske sejre? Den befinder sig i et dystert skyggespil, hvor sociale, juridiske og arbejdsmæssige landvindinger for kvinder betales for i form af endnu flere og større restriktioner på kvindekroppen og dens udseende, form, funktioner, størrelse og væren i verden.
I takt med at den sociale kontrol, som kvinder har været underlagt, lige så stille afvikles, snævres rammerne for kvindekroppen ind og erstatter forne tiders begrænsninger på kvinders liv med en effektiv kropskontrol. Kvinder må stadig helst ikke fylde for meget. Heller ikke med deres kroppe.
Nu er det kroppen, det handler om. Og den skal altid være klar. Det er kroppen, der er en kvindes væsentligste valuta, får vi at vide. Og vi labber det i os. Os kvinder. Vi æder præmissen og kører den videre på egen banehalvdel. Vi vurderer og kigger og sender elevatorblikke til andre kvinder. Vi dømmer inde og ude.
Det gør vi jo, selv om vi pænt lader som om, vi ikke gør. For vi har internaliseret ideen om kroppen som det væsentligste, som genstand for konstant vurdering. Vi har internaliseret det mandlige blik. Og det kræver sin kvinde at sige sig fri for det spil. At slippe kropskontrollen og blæse på konventionerne. Så hvad fanden stiller vi op? Hvad gør vi, for at vi ikke står her igen – på 200-året for kvinders valgret – og stadig er fanget i egen krop?
Det er for nemt at sige, at vi bare skal sætte kroppen fri. Det er for nemt at give den enkelte kvinde ansvaret som bannerfører for sin egen revolution, når hun tager på stranden på trods af appelsinhud og tordenlår. Vi snakker om det, det er, hvad vi gør. Vi prikker og pirker og blotlægger den systematiske nedvurdering, der sker af kvinder pga. deres kroppe. Vi insisterer på at bløde, amme, bolle og nyde.
Og når der er en kvinde, der fortæller, at hendes krop begrænser hendes frihed til at være i verden, så hør efter. Uden at brøle op om offerkort og den frie vilje. Det kunne faktisk være, at der var noget om snakken.
Katrine Arnfred er cand.mag. og skribent

