Byg flere billige lejeboliger



 
	I sin leder i Information den 25. marts kommer David Rehling vistnok frem til, at han ønsker flere lejeboliger, der er til at betale. Men han når resultatet ad den forkerte vej og på baggrund af nogle helt forkerte antagelser.

	Ifølge Rehling følger lejen i den gamle udlejningssektor ikke inflationen. Det er ikke korrekt. I det regulerede udlejningsbyggeri har lejen i de sidste 30 år fint fulgt med inflationen. Rehling kalder derudover lejeloven for en oldefarlov. Er den det, så er oldefar i fuld vigør, for loven beskytter den dag i dag flere hundrede tusind danskere mod rå udnyttelse (straffeloven er fra 1600-tallet, så den er vel en slags ni-gange-tipoldefarlov?).

	I midten af 1990’erne indførte SR-regeringen en ordning, hvor en modernisering af en lejebolig for et bestemt beløb (pt. 250.000 kroner) gør, at den tages ud af den omkostningsbaserede regulering, og lejen gøres markedsbestemt. Da denne ordning er en forbasket god forretning med afkast på helt op til 10 procent, sker det næsten hver gang, en lejelejlighed bliver ledig. I lejeboliger opført efter 1991 er lejen endda helt fri og bestemmes udelukkende ud fra, hvad man kan få en lejer til at skrive under på.

	Velfærdsfordeling

	Lejereguleringen i den private udlejningssektor kan derfor bedst sammenlignes med en pose (reguleringen) fyldt med sand (boliger), hvor der efterhånden er klippet en masse huller, så sandet lige så stille løber ud.

	I Lejernes LO mener vi ikke, at det er posen, der er problemet, men hullerne. Adskillige grundige studier viser, at det er den lavestlønnede del af befolkningen, der bor til leje og har størst udbytte af reguleringen, og at den højestlønnede del af befolkningen betaler for den omfordeling, som reguleringen medfører. Der er således tale om klassisk velfærdsfordeling.

	David Rehling foreslår at give hele boligmarkedet et eftersyn. Det er sikkert en meget god ide, men i mellemtiden må vi se at få bygget nogle lejeboliger, der er til at betale, især i de store byer. Boliger til dem, der ikke har scoret gevinsten på det skiftevis ophedede og afkølede ejerboligmarked. En intensivt nybyggeri af almene boliger er den eneste vej frem, hvis vi skal give boligmarkedet balance og sammenhæng.

Claus Højte, direktør, Lejernes LO i Hovedstaden

