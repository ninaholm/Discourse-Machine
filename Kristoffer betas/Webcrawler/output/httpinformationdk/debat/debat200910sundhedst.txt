Sundhed skal styre
Sundhed er ikke bare er et individuelt ansvar, og staten har en åbenlys interesse i at sikre en arbejdsstyrke i topform og en reduktion af udgifterne til sygehusvæsnet. Derfor er det presserende, at vi rejser en kritisk debat om de præmisser, der i dag bestemmer, hvordan sundhedsfremme forstås og praktiseres
DR's aktuelle serie 'By på skrump' er et oplagt eksempel på, hvordan 'governmentality' afgør måden, vi taler om sundhed på.

I sin aktuelle dystopi,Corpus Delicti,om sundhedsdiktaturet i Tyskland anno 2057 skildrer Juli Zeh, hvordan staten har institutionaliseret en række kontrolinstanser for at sikre, at borgerne efterlever deres pligt til at leve sundt. Kritikken af de aktuelle tendenser i Europa, som også flere andre kalder 'sundhedsfascisme', er relevant i en tid, hvor stadig flere af vores daglige gøremål får påtvunget en sundhedsdimension. Men spørgsmålet er, om der overhovedet bliver brug for den eksplicitte statslige kontrol, Zeh skildrer, i fremtiden, når nutidens adfærdsregulering virker gennem selvteknologier, hvor individet ledes til selvledelse via det, der ofte betegnes 'personlig udvikling'.DR's aktuelle serieBy på skrumper et oplagt eksempel på, hvordan denne 'governmentality' afgør måden, vi taler om sundhed på. Her følger vi fem overvægtige borgere i Ebeltoft, der, coachet af sundhedsguruen Chris McDonald (McD), en psykolog og en diætist, arbejder intensivt på at tabe sig. Målet om en mindre kropsvolumen indskriver sig netop i et fokuseret arbejde med de fedes 'personlige udvikling'. Alene psykologens tilstedeværelse er symptomatisk: Sundhedsbestræbelsen tager form som et personligt dannelsesprojekt.Hjælp som styringI afsnit to, sendt den 22. september, er den 28-årige Louise hovedperson. Louise yder modstand, og det forklarer psykologen som manglende selvtillid. Hun uddyber:»Men Louise bliver jo nødt til at åbne op, for at vi kan hjælpe hende. I stedet for giver hun os en masse modstand. Og det er synd for hende selv, for det blokerer hendes proces. Louise har endnu ikke forstået, at vi er her for at hjælpe hende.«Dette 'hjælpens univers' er disciplineringens arnested: I et velmenende vokabularium, ud fra de bedste hensigter og fuldstændig blind for sin egen magt- udøvelse italesætter psykologen projektet som en hjælp til Louise for hendes eget bedste - helt uagtet, at Louise tydeligvis hellere vil være fri og i øvrigt fremstår som en gæv og ganske tilfreds 28-årig provinspige.Denne blide, normaliserende disciplinering ligner ikke magtudøvelse, fordi den tager form som omsorg og støtte. Men spørgsmålet er, om Louise får et bedre liv og bliver en mere rentabel samfundsborger af at blive overbevist om, at hun har et selvværdsproblem. Det betænkelige er også, at magtens usynlighed umuliggør kritik: Louises modstand virker snarere som en bekræftelse på opfattelsen af, at hun har brug for hjælp.Louise har ellers, får vi at vide, overvejet at melde sig ud af programmet, og har flere gange undervejs i udsendelsen tryglende erklæret: »Jeg kan ikke overskue det lige nu!« Alligevel planlægger de tre coaches en konfrontation. Til det evaluerende møde kan man derfor overvære McD råbe: »Det er fucking ikke godt nok, det der!«, flankeret af diætist og psykolog, der vredt nidstirrer den genstridige Louise.Da McD anklager Louise for at trække resten af holdet ned, bryder hun omsider sammen. Sammenbruddet - som var konfrontationens eksplicitte formål - udløser straks belønning i form af en mildnet stemning og et anerkendende: »Jah, GODT Louise« fra psykologen.Men én ting er den problematiske, populærpsykologiske idé om, at selve sammenbruddet er en slags 'nulstilling', hvorfra en ny, sund opbygning af subjektet kan tage form. En anden ting er, at det modbydelige - og nøje planlagte - overgreb på hele idealet om en personlig integritet, fremstår legitimt. McD hævder ligefrem i sin efterfølgende refleksion over krænkelsen, at »det var absolut nødvendigt«.Livsstil, ikke levevilkårBy på skrumper et godt eksempel på, at den enkeltes livsstil er et nøglebegreb i tidens sundhedsfremme-diskurs, mens spørgsmålet om levevilkår er tilsidesat. Det genererer en blindhed over for de strukturelle forhold, der belaster folkesundheden og den enkeltes livskvalitet. Symptomatisk er det således også, at Forebyggelseskommissionen, der tidligere på året fremlagde sine 52 anbefalinger, eksplicit var pålagt at vægte den enkeltes personlige ansvar. Følgelig er de udvalgte indsatsområder relateret til individuel 'risiko- adfærd'.Det bør imidlertid vække bekymring, at der sættes ind over for f.eks. diabetes 2, når nu kroniske muskel- og skeletsygdomme er de allermest udbredte folkesygdomme forårsaget af hårdt fysisk og ensidigt arbejde bl.a. i omsorgs- og plejesektoren. Ud over at man fra politisk side dermed unddrager sig at iværksætte gennemgribende strukturelle forbedringer af arbejdsforholdene på store dele af det danske arbejdsmarked, er det bekymrende, at vægtningen af det personlige ansvar akkompagneret af fordringen om at udvikle sig personligt medfører øget risiko for at marginalisere bestemte borgere. Sundhedsstyrelsen går i et debathæfte fra 2008 så langt som til at omtale stigmatisering som et strategisk virkemiddel i forebyggelsesindsatser.Men spørgsmålet er, om marginalisering og stigmatisering vil øge befolkningens velvære og ydeevne, eller om resultatet snarere vil være mere sygefravær og forøgede udgifter. Det er en velargumenteret pointe, at sundhed i forvejen er ulige fordelt. Set i det lys bevirker den måde, sundhedsfremme i dag praktiseres på, blot, at de samfundsgrupper, som i forvejen levere kortere og ringere, påføres yderligere belastning.I forlængelse heraf ligner McD's anklage om, at Louise trækker holdet ned, en direkte spejling af anklagen om, at den, der udviser risikoadfærd, vil belaste samfundsøkonomien med omkostninger for alle 'os andre'. Denne noget-for-noget-retorik bør anholdes, fordi den ligner et forsøg på at afvikle selve velfærdstankens essens, som netop er en noget-for-ikke-noget-solidaritet kombineret med en samfundsmæssig bevidsthed om det fælles ansvar for de levevilkår, borgerne er underlagt.Når sundhedsfremmende indsatser i dag entydigt retter sig mod områder, hvor den enkelte kan - og bliver - stillet personligt til regnskab, er det ikke bare forkasteligt ud fra et menneskeligt synspunkt. I et samfundsøkonomisk perspektiv er det også tvivlsomt, om indsatserne har den ønskede effekt.Afmontering af modmagtNedbrydningen af Louise iBy på skrumpillustrerer altså, hvordan kritik bliver et umuligt projekt, når styringen tager form som 'hjælp til personlig udvikling'.Louise tager ellers til genmæle: »Jeg er ikke et dårligt menneske«, råber hun. »Jeg er lige så god som alle jer!« Men Louises affektytringer virker umodne og som urimelige anfægtelser af de tre coaches bestræbelser, der jo bygger på de bedste hensigter. Afvæbningen fuldendes, da Louise i udsendelsens slutning krammer sin overgrebsmand, og da Landsforeningen for overvægtige i den efterfølgende uge kritiserer McD for sit grænseoverskridende og respekt- løse virke. I den forbindelse udtaler Louise nemlig, at »jeg er ikke ydmyget« i en artikel, hvor det videre hedder, at »situationen er i virkeligheden udtryk for, at sundhedseksperterne ved, hvad hun har brug for, mener deltageren selv«.Den ultimative afmontering af modmagten sker i det øjeblik, den dominerende inkorporerer de dominerendes perspektiv. Herfra kan Louise omsider ledes til selvledelse i retning af en normal krop.I et bredere perspektiv er problemet, at kritik, som er en grunddynamik i et demokratisk samfund, sættes ud af kraft, når modmagten reduceres til et symptom på behovet for hjælp. Set i det lys er Zehs fremtidsscenarie anno 2057 med statslig kontrol og eksplicitte sanktioner faktisk at foretrække, fordi det implicerer muligheden for en kritisk position. Vi behøver med andre ord ikke science fiction for at foruroliges. Det er bare at lukke op for DR tirsdag kl.20.30.Iben Charlotte Aamann er cand.mag. i dansk og kønsstudier
