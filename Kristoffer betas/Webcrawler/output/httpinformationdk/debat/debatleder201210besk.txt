Beskæmmende Bødskov



 Beroligende slår justitsminister Morten Bødskov (S) ud med armene: Selvfølgelig vil han sikre størst tænkelig åbenhed i den offentlige administration.
Vi vil gerne tro ham, men den foreløbige aftaletekst til en ny offentlighedslov, som ministeren onsdag præsenterede med Venstre og Konservative, efterlader desværre ingen mulighed for det.
Der tegner sig et billede af en oppositions-politiker, der har deponeret sine hidtidige holdninger i forkontoret til det ministerium, hvis embedsmænd han nu synes at kaste sine principper over bord for at behage.
Den endelige aftaletekst er endnu ikke skrevet, og Morten Bødskov fremhæver selvsagt fremskridtene: Indførelse af åbne postlister og offentlig adgang til korrespondance mellem Kommunernes Landsforening og Danske Regioner. Tak for det.
Men der er tale om en sutteklud til den offentlighed, der fremover risikerer at blive afskåret fra indsigt i selve grundlaget for vores folkestyre: tilblivelsen af landets love.
Det er kryptisk formuleret i aftaleteksten, men er i virkeligheden simpelt: Enhver korrespondance mellem ministerier og styrelser kan med den nye lov unddrages offentlighedens indsigt, hvis blot en minister har – eller vil få – behov for embedsværkets rådgivende bistand. Hvilken minister vil ikke kunne få det? Ingen!
Forstemmende er det, at Morten Bødskov som oppositionspolitiker formulerede en skarp advarsel mod den lovgivning, han nu tilsyneladende selv agter at gennemføre:
»Jeg har svært ved at forestille mig, at offentlighed skulle kunne forringe lovkvaliteten,« sagde han i januar 2010 til Information.
Helt korrekt, Morten Bødskov. Dengang sagde du også, at det »savner for mig at se enhver begrundelse.«
Helt korrekt, Morten Bødskov. Derfor savner det ikke alene ’enhver begrundelse’, at ministeren nu selv lader mørket sænke sig over det lovgivende arbejde. Det er lige så uhyggeligt som beskæmmende.

