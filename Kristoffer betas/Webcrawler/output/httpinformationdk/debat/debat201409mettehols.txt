Mette Holst, 48: Jeg kæmper ikke længere for forkromede idealer
»Når jeg åbner Ikeas 2014 katalog og ser mit barndomshjem passere revy gør min ungdom det ligeså, når jeg hører Medina synge ‘jeg da ligeglad‘. Men jeg er også selv ligeglad med retten til kønsbehåring og børnefamiliernes kamp for udvidede åbningstider i vuggestuen« 


 Jeg kæmper ikke for længere forkromede idealer om, hvordan livet burde være - og heller ikke på, at belære andre om, hvordan de burde leve deres. Ansvaret for mine voksne børn har jeg også sluppet - og friheden - ikke mindst den økonomiske, er klart noget af mest skelsættende ved at blive halvtreds. 
Jeg gad hverken være 20, 30 eller 40 igen. Heller ikke at blande mig i aldersdebatten, hvorvidt 50 er ungt eller gammelt - det er vel et individuelt spørgsmål - selv har jeg det fint med at føle mig halvgammel. Jeg har gjort mig mine erfaringer her i livet og blevet så behagelig dum og doven af dem. 
Nu kan jeg gøre som det passer mig. Hvis kroppen ellers tillader det. Alvorlig sygdom har jeg haft inde på livet og den lærte mig at sætte mere pris på det. Altså livet. Og at indse, at det, at blive ældre, er et privilegium. Så hvorfor forsøge at kæmpe imod det? 
Jeg har også erkendt, at livet er en cyklus. Når jeg åbner Ikeas 2014 katalog og ser mit barndomshjem passere revy gør min ungdom det ligeså, når jeg hører Medina synge ‘jeg da ligeglad‘. Men jeg er også selv ligeglad med retten til kønsbehåring og børnefamiliernes kamp for udvidede åbningstider i vuggestuen. Jeg nyder bare at sidde her med snart halvtreds år på min halvflade bagdel og tænke over, hvad jeg godt kunne tænke mig at lave resten af dagen ;-)
Hvordan oplever du den alder, du er nået til? Del dine helt personlige overvejelser, oplevelser, frustrationer og glæde ved din alder via linket her. Så publicerer vi de bedste på journalen ‘10, 20, 30...‘

