Den døde euro?



 EU får ikke ny kompetence på grund af europagten, fremhæver Claus Hjort Frederiksen (V) og tilføjer, at der ikke er tale om at diskutere førtidspensionsregler i EU, når Danmark med et overvældende flertal i Folketinget bag sig tilslutter sig europagten, uden en reel diskussion herhjemme om indhold og konsekvenser. Kun har de to yderfløje pippet lidt op i den salige enighed, uden tvivl ud fra hver sine forudsætninger.
Som en følge af en finansiel krise, hvis slutning endnu ikke kan ses og med insolvente lande som Grækenland, Spanien, Italien, Irland  og mig bekendt også England  lande, der på et frit marked for længst var kollapset  skal eurolandene nu bindes endnu tættere sammen. Europas økonomiske lokomotiv, Tyskland, har mildt sagt anmodet om at få denne pagt. En anmodning der ikke kan tages fejl af, og i kulissen står Frankrig med sin Sarkozy, der mere minder om en playboy end en statsmand. En voksende inflation kunne måske få gælden i de nævnte lande til at mindskes, men det forhindrer euroen. Og Tyskland gider ikke betale gildet alene og har læst skriften på væggen.
Bliver denne europagt ikke til noget, er der kun en udvej: Euroen kollapser  hvilket vil være begyndelsen til enden på EU. Som Sarkozy så klart sagde det i sin nytårstale til det franske folk: »Tro ikke, kære landsmænd, på dem, der foreslår, at vi skal forlade euroen. Afslutningen på euroen vil være afslutningen på Europa. Og EU kunne man tilføje.«
Ligesom bankerne under finanskrisen meldte sig syge, enkelte kollapsede og døde, således melder euroen sig nu også syg, og ligesom bankerne sendte regningen videre til skatteborgerne, således sender det syge EU også sin regning videre til skatteborgerne.
Så meget koster gildet
Og hvad er det så skatteborgerne skal betale med?
Pagtens målsætning er klar: Bedre konkurrenceevne, øget beskæftigelse, sunde offentlige finanser og en genskabt finansiel stabilitet. Derefter et katalog af muligheder for at nå disse målsætninger, som for eksempel lønaftaler, arbejdsmarkedsreformer, skattereformer, højere pensionsalder, afskaffelse af efterlønsordninger og så videre. Alt sammen tiltag det enkelte land selv kan vælge  dog med den tilføjelse, at hvert land år for år skal påtage sig konkrete nationale forpligtelser, som det så smukt hedder.
Derudover skal EU's budgetregler gøres til lov. Budgetregler, der sætter grænser for statsunderskud og gæld. Og EU-kommissionen vil holde et vågent øje med, om vi lever op til vore løfter. Og så kommer det, der kunne lyde som en joke: Der er ikke sanktionsmuligheder over for lande, der ikke overholder forpligtelserne i henhold til pagten.
Hvad skal vi med pagten?
Men hvad skal vi så med pagten? Er den så ikke andet end en gang korridorsnak imellem økonomer om, hvordan vi får euroen til at overleve? Svaret er både ja og nej. Grækenland og Irland er allerede under administration, og har ikke noget valg om, hvorvidt de vil deltage. Og her skal tænkes fremadrettet. Men kald mig Mads, hvis den paragraf ikke stille og roligt sygner hen.
»Hvad kommer det os ved?« kunne man retorisk spørge. Selv om den danske krone er bundet til euroen, er vi jo ikke med i euroen og behøver derfor heller ikke tilslutte os denne pagt.
Det er så sandt, som det er sagt. Dog med den modifikation, at vore politikere for en stor dels vedkommende mentalt er med og dermed ikke er i overensstemmelse med flertallet i den danske befolkning, der ikke ser nogen grund til for eksempel at betale Grækenlands gæld. Og hvad der ikke er juridisk forpligtende i dag, skal nok blive det. Uden at afholde en folkeafstemning har vor kære statsminister bundet os endnu stærkere til euroen, så den dag kronen bliver skiftet ud med euroen er der ikke en kæft, der vil gø.
Kom frem, fagbevægelse
Og hvorfor dette hastværk?
Fordi det haster, hvis euroen skal reddes. Spekulanterne på det europæiske finansmarked nærer ikke større sympati for euroen end den, de kan aflæse på afkastet. Som den amerikanske økonom Milton Friedmann påpegede det ved euroens indførsel: Det farligste ved euroen er, at man modsat tidligere lige så skøre møntunioner denne gang vælger at låse landene sammen og derefter smide nøglen væk. Det er den perfekte opskrift på en økonomisk og social katastrofe.
Om europagten så er nøglen eller billedlig talt kun et stykke ståltråd, der skal kunne dirke låsen op, er ikke til at sige på nuværende tidspunkt  men efter Danmarks tilslutning til europagten står vi allerede med det ene ben  om ikke i graven  så da inden for den kreds, der binder EU tættere og tættere sammen. Og endnu en gang er der hugget et stykke af vor suverænitet.
Hvor er den danske fagbevægelse henne i denne sag?


Poul Thomas Brandt er forfatter, forlagsejer og cand.mag.

