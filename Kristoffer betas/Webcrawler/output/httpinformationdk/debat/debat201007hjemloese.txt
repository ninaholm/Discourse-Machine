Hjemløse har et sted at gå hen

De hjemløses situation i København er ikke helt så dyster, som Tina Rye skriver, mener socialborgmester Mikkel Warming.

Tina Rye skriver 19. juli om hjemløse i København. Hendes kronik har desværre faktuelle fejl, f.eks. at Sundhedsrummet er en del af hjemløsestrategien (det er sit helt eget), at vi har lavet en økonomisk skadestue målrettet hjemløse (den er for alle fattige), at hjemløsetilbuddet Rådmansgade 60 aldrig er kommet i gang (det har kørt på nedsat kraft siden januar efter en påsat brand og står fuldt klar i det tidlige efterår) og mange flere.Efter at have læst hendes kronik sad jeg med indtrykket af, at hjemløse ikke har noget sted at gå hen, og at de ikke får nogen social og psykisk støtte.Sådan ser virkeligheden ikke ud. I København har vi herberger, lejligheder og plejehjemspladser for hjemløse. Det kan sikre dem tag over hovedet, men endnu vigtigere arbejder vi aktivt på alt det andet i hjemløses liv. Vi har opsøgende og udgående medarbejdere, som hjælper med at realisere hjemløses egne ønsker til fremtidig tilværelse. Vi samarbejder med behandlingssystemet og psykiatrien og kan på den måde tilbyde sundhedsfaglig og psykiatrisk hjælp i flere af vores tilbud. Tilbud som alle er en del af vores hjemløsestrategi, der har som mål, at der ikke er ufrivillige gadesovere i 2013.Krav de ikke kan indfriFor år tilbage havde man en tendens til at give hjemløse en lejlighed uden den nødvendige sociale støtte. Heldigvis har vi lært af de erfaringer og har i dag er sociale viceværter, opgangsfællesskaber og bostøtte i egen bolig.Tina Rye kritiserer også, at vi arbejder medrecoveryog andre metoder, fordi de udelukker dem, der ikke kan følge med. Vi arbejder ganske rigtigt på at få folk 'videre', da vi ser mange, der bor i årtier på f.eks. herberger. Men samtidig tager vi udgangspunkt i borgerne, og ofte betyder det meget konkrete og opnåelige mål som at drikke en flaske vodka frem for to eller vaske sit tøj.Vi ser alligevel hjemløse i København, som er henvist til gader og stræder. Mange af dem kommer fra Østeuropa, og trods flere henvendelser til ministeren har vi i Københavns Kommune forbud fra Christiansborg mod at hjælpe dem. Den kamp må Tina Rye og andre med hjertet på rette sted meget gerne støtte os i.Som jeg ser det, er et af de helt store problemer for hjemløse ikke, at de mangler støtte i deres tilbud, men at dansk socialpolitik i virkeligheden er en beskæftigelsespolitik, som stiller krav om arbejdsprøvning, obligatoriske møder og fast adresse, hvilket mange hjemløse ikke kan indfri. Det betyder, at de mister deres kontanthjælp, hvilket bringer dem endnu længere ud. Jeg ved, at medarbejdere i Socialforvaltningen bruger en stor del af deres tid på at skaffe kontanthjælp til hjemløse i beskæftigelsesforvaltningen. En tid de kunne bruge meget bedre på socialt arbejde.
