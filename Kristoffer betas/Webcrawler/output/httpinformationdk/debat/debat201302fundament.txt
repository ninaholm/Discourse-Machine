Fundamentalistisk rationalisme
Ateister er de nye fundamentalister. De har set ’lyset’ og kan afvise enhver tro og religion, som noget uvidenskabeligt vrøvl. Men er ateismens dogmatik så forskellig fra religionens?


 De siger, de kender sandheden. At deres version af virkeligheden er bedre end alle andres. De er nedladende og kan ikke tolerere saglige modargumenter. De er fundamentalister. Rationelle, ateistiske fundamentalister.
Langt størstedelen af religiøse finder ifølge en ny undersøgelse fra MIT i USA ingen modsætning mellem deres religion og videnskabens forklaring på verdens begyndelse. I Danmark kan vi nok regne med, at tallene er endnu større.
Men hvis de religiøse generelt set ikke har noget problem med videnskaben, hvorfor hersker der så en beskæmmende og uproduktiv skyttegravskrig mellem en gruppe af meget vokale ateister og ... ja, ikke rigtig nogen. Det er meget svært at finde et eneste indlæg i danske aviser fra religiøse, der mener, at jorden blev skabt for 6.000 år siden, at dinosaurer og mennesker levede side om side, eller at Gud er en gammel mand med skæg.
Til gengæld er det normalt at udtale sig generaliserende og dogmatisk om, hvordan religion er et onde med få lyspunkter, at se religiøse mennesker som underbegavede ofre, eller at fastslå hvordan videnskaben selvklart modbeviser Guds eksistens. I den kontekst synes jeg, det er på tide at påpege, at de udsagn intet har med videnskabelighed at gøre. At denne fordømmende kategorisering er en blindgyde.
Fundamentalisme bliver på Wikipedia beskrevet som »urokkelig knytning til et irreducibelt sæt overbevisninger«. Og når det bliver set som indlysende logik, at religion og tro er en umoderne vrangforstilling og en modsætning til velfærd, modernitet og fred, er det udtryk for en forstenet tankerække. En fundamentalistisk udlægning af rationalismen som en sandhedsautoritet og ikke et funklende redskab til afdækning af processer.
For rationalismen er et forrygende sprog til at afprøve sammenhænge, kausalitet og årsagsrækker inden for videnskab, medicin, konstruktion og alle de andre mirakuløse moderne discipliner. Men den er netop det; et sprog med et formål og en funktion.
At udtale sig om Guds eksistens med det videnskabelige sprog er lidt som at gå til en rhododendron med en plæneklipper.
I dag er denne distinktion glemt i den enøjede overbevisning om, at vi som rationelle ateister har bevæget os ’videre end’ resten af den (ret religiøse) verden. Denne fattige rationalisme giver anledning til en reel pop- og pseudovidenskab, der fører til åndssvage udsagn som:
»Det er et videnskabeligt faktum, at Gud ikke eksisterer.« Det er et udsagn, man hører tit. Men videnskaben kan pr. definition ikke udtale sig om, hvad der eksisterer i en begrebsverden, der i sin natur er defineret som overnaturlig. I USA er der fjollede religiøse fundamentalister, der mener, at videnskaben kan fastslå Guds eksistens. Lige så fjollet er dette ateistiske kampråb.
»Bevidstheden er kun et resultat af kemi,« lyder et andet kampråb. Men det ved vi faktisk heller ikke. Som selv ærke-anti-teisten Richard Dawkins skrev i sin bog The Selfish Gene, er bevidsthedens opståen »det dybeste mysterium den moderne biologi står over for«. Og i en artikel fra 2004 udskød otte neurobiologer definitionen af bevidsthed med ordene »vi har ingen idé om, hvordan bevidsthed kommer af hjernens fysiske aktivitet.«
Jeg argumenterer ikke for, at vi skal springe fra uvisheden til religiøse dogmer. Jeg forsøger bare at gøre det klart, at den selvsikre nedgørelse er usympatisk og uklædelig, når vi ikke har et tilfredsstillende svar på disse spørgsmål.
Man gør videnskaben en bjørnetjeneste ved at ophæve den til bedrevidende orakel (ligesom man gør troen en bjørnetjeneste ved ikke at kritisere dens magtstrukturer).
Ateisterne må indse forskellen på at angribe reelle organisationer i virkeligheden ud fra rationelle begreber som menneskerettigheder og sociale bekymringer og at angribe troen og religionen ud fra et sprog, der ikke kan indeholde dem eller deres begrebsverden.
Størstedelen af verdens befolknings individuelle oplevelse af en åndelig virkelighed er ikke noget, en snusfornuftig dansker kan affeje med lidt Holbergsk logik. »Jeg kan ikke forstå det, ej heller se det, derfor findes det ikke.«
Pointen er, at videnskaben i dette tilfælde er ubrugelig. Det handler om tro eller overbevisning.
Ateismen er en inspirerende, humanistisk og udfordrende overbevisning (tør man skrive ’trosretning’?). Men dens repræsentanter og udøvere må indse, at den er på niveau med de andre store overbevisninger. Den svæver ikke over vandene, so to speak. Den samme udvikling – fra dogmatisk sandhedsudsiger til en i mængden – har den etablerede religion måtte gennemgå.
Og ligesom religionerne er ateismen både destruktiv, usand og fordummende, når den er fundamentalistisk.
 
Kristian Leth er musiker og forfatter
Klummen i morgen: Kim Kristensen om politikernes presseskyhed

