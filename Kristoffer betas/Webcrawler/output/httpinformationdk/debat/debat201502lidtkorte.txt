Har hun ikke lidt korte ben?
Når man er vokset op med Barbies hvepsetalje, spidse bryster og lange ben, ser dukker med almindelige kvindemål højst besynderlige ud


 Forleden forsøgte min datter at skære brysterne af sin Barbiedukke med en brødkniv. »De er så grimme,« sagde hun irriteret. »De er helt spidse.«
Jeg forsøgte det samme, da jeg var barn – desværre med samme resultat, nemlig nogle ubehjælpsomme ridser i den hårde plastik. Man kan sige meget om Barbie, men det er kram. Man kan plysse hende, og man kan tegne på hende. Men brysterne kan man ikke slippe for.
Jeg tror ikke, at vi er de eneste, der har forsøgt at skamfere de dukker. Og måske er der ikke noget i det, men jeg kan ikke lade være med at håbe, at den der skamfering – med brødknive, sakse og tuscher – betyder et eller andet. Man kunne selvfølgelig vælge at tænke, at det var kvindefjendsk. Jeg vælger at tro, at det er barbiefjendsk. Kvindefjendsk-fjendsk.
Min datter har lige fået en anden dukke i gave – Lammily, hedder den. Den minder lidt om Barbie, men med realistiske mål – det vil sige, den er konstrueret efter en 19-årig amerikansk piges gennemsnitsmål. Altså en helt, helt anden krop end Barbies. Lammily har hæle – wow! Hun kan stå op, og hun kan bevæge leddene.
Jeg må indrømme, at jeg var bange for, at gaven ville blive en fiasko. At min datter ville synes, at den var sær. Mærkelig. Grim. At hun var indoktrineret med det andet ideal – den mikroskopiske talje, de alenlange ben, de sylespidse bryster – så hun ville foretrække det. At hun ville synes, at det var mere normalt. Mine betænkeligheder blev gjort til skamme – hun blev meget glad for Lammily. Hun synes, den er smuk.
Vi voksne var fascinerede over forskellen på de to dukker, og hendes far lagde et billede af dem ved siden af hinanden op på Facebook. Der kom hurtigt en kommentar. »Har hun ikke lidt korte ben,« skrev en kvinde.
Har hun ikke lidt korte ben? Tja, det kommer jo an på, hvem man sammenligner med. Jeg identificerede mig åbenbart fuldt og helt med Lammily, for jeg blev personligt stødt. »Ikke kortere end mine,« skrev jeg surt. Hvilket nok betød: Antyder du, at jeg har korte ben?
Jeg tror ikke, at det var mine ben, kvinden tænkte på. Men det er da tankevækkende, at et par gennemsnitsben straks bliver kategoriseret som korte – og omvendt ikke særlig mærkeligt, når de ligger lit de parade der på sofaen ved siden af Barbie – medmindre man holder meget godt fast i virkeligheden og insisterer på, at det er Barbies ben, der er absurd lange. Hvad er referencerammen? Hvad sammenligner vi med?
Hvis man giver Barbie en smule – eller en hel del – credit, kan man måske med lidt god vilje sige, at hun repræsenterer en form for – om end absurd og naturstridig – idealkrop. Lammily repræsenterer en realistisk krop.
En afgørende målestok for legetøj må være, hvad det gør ved børns leg. Leger børn nogle andre lege med Lammily end med Barbie? Ville jeg have leget nogle andre lege, hvis jeg havde haft en mere realistisk dukke i hænderne? En dukke med en krop, jeg bedre kunne identificere mig med? Var det blevet mere spændende eller mere kedeligt? Hvad er mest spændende, virkeligheden eller en fantasiverden, hvor man godt kan have to meter lange ben?
»Jeg ville ønske, jeg havde haft sådan en dukke som barn,« sukkede en veninde. »Det ville have været meget mere spændende.« Ja, måske.
Jeg tror, at det er godt for børn at have andre modeller af kvindekroppen mellem hænderne end Barbies anorektiske, plastikkirurgiske mareridtsvision. For ikke at tale om de ekstremt seksualiserede Bratz-dukker, der hittede for nogle år siden, men stadig lever i bedste velgående i alverdens pigeværelser. Eller måske netop ikke i bedste velgående – en australsk kvinde har i hvert fald søsat et projekt, hvor hun »redder og rehabiliterer« Bratz-dukker. Hun maler dem om, så øjne og læber ikke længere er abnormt, pornoficeret store, men almindelige og naturlige, og så har hun fotograferet dem i gynger og træer.
Det er på samme tid oplivende og chokerende, fordi man pludselig bliver opmærksom på de originale Bratz-dukkers pornoficerede udtryk.
Jeg stemmer for flere Lammily-dukker på børneværelserne. Om ikke andet, så for efterhånden at komme dette spørgsmål til livs:
Har hun ikke lidt korte ben?
Julie Top-Nørgaard er pædagogstuderende og journalist
Klummen er udtryk for skribentens egen holdning

