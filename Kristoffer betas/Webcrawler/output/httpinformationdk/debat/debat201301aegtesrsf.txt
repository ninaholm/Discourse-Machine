En ægte SRSF vindersag
Tankerne om en SU-reform har en sjælden appel til SRSF-regeringen: R kan få lov at tale om økonomiske incitamenter, mens S/SF kan appellere til de antiakademiske arbejdere. Eneste problem? Også denne reform bygger på myter


 Der lægges op til reformer på SU-området (læs: nedskæringer og forringelser), og selvom det hverken er fornuftigt eller særlig socialt, har både R og S/SF foreløbigt fået solgt tanken uden at møde voldsom modstand – på trods af at de repræsenterer to forskellige vælgergrupper.
Selvom SRSF-regeringen ved gud ikke har gjort det nemmere for sig selv, er det stadig et faktum at den skal manøvrere i et rum, hvor de Radikales (og Finansministeriets regnedrenges) økonomiske liberalisme kolliderer med S og SF’s ønske om at appellere til arbejderne. Men i denne sammenhæng, ser det ud til at enderne kan mødes: Man kan både få sparket til folk, der læser bøger, samtidig med at man kan tale neoliberalismens sprog og henvise til (manglende) økonomisk incitament. Med andre ord noget så sjældent som en ægte SRSF-vindersag.
Politikens analyseredaktør Poul Aarøe Pedersen sammenfattede meget godt den ene pointe i sagen, da han tidligere på argumenterede for kortere SU, da »SU’en er at tage fra de fattige og give til de rige.«
Den, der klappede allerhøjest af den kommentar, var SF’s Mattias Tesfaye, hvilket indikerer, hvad grundtanken er: Arbejderen over for akademikeren. Men som vi er mange, der har gjort opmærksom på, er det en falsk modsætning: De er begge lønmodtagere og har mange flere fælles interesser, end de har modstridende. Det er tåbeligt og reaktionært at grave grøfter mellem højtuddannede og kansasklædte danskere.
I denne sammenhæng blandt andet fordi SU’en netop kan/skal udligne de forskelle, der måtte være, og sikre social mobilitet. Fordi vi har SU’en, kan arbejderens datter også komme på universitetet og bryde den sociale arv og på sigt eliminere de eksisterende skel.
Ringere forhold for højtuddannede i dag er ringere forhold for arbejderen i morgen. Og så er det at fortsætte den Fogh’ske linje, hvor ’eksperter og smagsdommere’ – underforstået folk der faktisk vidste noget om det, de udtalte sig om – blev bedt om at lukke munden, og enfoldighed ophøjet til en dyd.
Det andet aspekt i oplægget til en SU-reform handler om økonomisk incitament. Eller sagt uden at pakke det ind: Myten om det nyttemaksimerende menneske, som ironisk nok har gennemsyret ethvert større politiktiltag siden SRSF-regeringen kom til. Det var eksempelvis udgangspunktet for både skattereformen og dagpenge-forringelser: Det skal kunne betale sig at arbejde, som det formuleres.
Her skal det kunne betale sig at blive hurtigere færdig, underforstået, at lige nu feder man den på SU, fordi det kan betale sig. Som en borgerlig kandidatstuderende i løbet af ugen fik formuleret sig: »At blive færdig til tiden (med sit studie) svarer jo til at give afkald på de cirka 60.000 kroner, man ellers ville have fået i SU.«
Prøv lige at finde lommeregneren frem igen kammerat: Hvis vi et øjeblik antager, at verden er så firkantet, som den her bliver gjort til, og vi er så drevet af økonomiske incitamenter, er det jo den bedste grund til ikke at ændre noget.
I så fald ’tjener’ vi jo ikke 60.000 kroner på at ’fjumre’, men taber differencen mellem SU og dagpenge eller et job. Hvis det første, man tænker om morgenen, når man slår øjnene op, er, hvor meget man kan score fra statskassen, kan det kun betale sig at blive færdig hurtigst muligt, så man kan komme på dagpenge.
Derudover er der de klassiske argumenter for, at det er en dårlig idé, at forringe SU’en, eftersom at det fører til mere arbejde ved siden af for at kunne klare sig og dermed mindre tid til studiet – og derfor i sidste ende alligevel væsentligt forlænget studietid.
Det kan være fair nok at ville spare nogle penge og/eller have desperat brug for at finde områder, hvor man kan skære ned, men så sig det dog åbent og ærligt. At skære i SU’en har intet med ’bedre incitamenter’ eller ’adfærdsregulering’ at gøre.
Det lader til, at regeringen har fundet om ikke en vindersag, så i hvert fald en sag, der ikke afstedkommer voldsom kritik fra deres vælgergrupper. Både den kreative klasse og arbejderen er glade. At det så på sigt er en tabersag for samfundsøkonomien og den sociale mobilitet er en anden snak.
Brian Esbensen er cand.scient.soc., journalist og kommentator med speciale i udviklingspolitik og internationale politiske forhold

