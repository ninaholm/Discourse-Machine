Pragmatikernes sejr
Sydsudans løsrivelse er ikke kun et opgør med Khartoum-elitens bestræbelser på at bevare det gigantiske Sudan samlet. Den er også et opgør med en respekt for det koloniale landkort, som Afrikas ledere stort set har opretholdt i fem årtier


 »Vi vil komme og lykønske jer og fejre [uafhængigheden] sammen med jer  vi vil ikke rejse et sørgetelt.«
Sudans præsident Omar al-Bashir i det separatistiske Sydsudans hovedby Juba, tirsdag
DET ER NÆSTEN ALTID lettere at gøre sig klog på, hvorfor politik går galt, end hvorfor det går godt.
Når konflikter bryder ud eller forhandlinger bryder sammen, står kommentatorerne som regel i kø for at forklare, hvorfor det aldrig kunne være gået anderledes. Når præsident Obamas opblødning af de politiske signaler mod gamle fjender som Iran og Nordkorea øjensynligt ikke bærer frugt, noteres fiaskoen og strategiens naivitet.
Når hans tilsvarende opblødning over for fjenden Sudan er blevet efterfulgt af spirende forbedringer i landets håndtering af sin befolkning og relationerne til omverdenen, har færre kædet resultaterne sammen med USAs udstrakte diplomatiske hånd. Blandt andet fordi Sudans leder, Omar al-Bashir, så åbenlyst er en dybt kritisabel, shariabegejstret despot, som det er svært at tilkende nogen fremskridt.
Alligevel: USA eller Obama kan langtfra tilskrives hele æren for, at Sydsudan tilsyneladende nu på søndag vil igangsætte en folkeafstemning om løsrivelse fra den sudanesiske stat, som de fleste eksperter indtil for ganske få måneder siden betragtede som usandsynlig. Men ligesom fredsaftalen efter 20 års krig mellem Nord- og Sydsudan for seks år siden blev faciliteret af intensiv amerikansk (og norsk) mægling og finansiering, må en stor del af al-Bashirs resignation over for landets splittelse tilskrives de åbninger for en normalisering af Sudans  relationer til Vesten, som Obamas  diplomater har stillet præsidenten  i udsigt, hvis han lader sydsudanerne stemme sig fri.
BLANDT LØFTERNE er konkret, at USA vil fjerne Sudan fra sin terrorliste over stater, som hjælper terrorister, i juli, hvis selvstændigheds-afstemningen gennemføres, og landet lever op til andre løfter i fredsaftalen fra 2005.
Løftet blev givet af USA i november 2010, blot fire måneder efter at den Internationale Krigsforbryderdomstol ICC skærpede sin internationale  arrestordre på al-Bashir til den hårdest mulige anklage, folkemord. Det siger noget om den sudanesiske præsidents sære dobbeltrolle som pragmatisk skurk. Og om det ekstremt høje spil, al-Bashir har sat i gang ved at tillade den ressourcemæssige og territoriale svækkelse af Sudan, det vil være, når syden  ifølge alle prognoser  stemmer sig fri.
Al-Bashir, ser det ud til, har foretaget den sjældne øvelse, at han som i øvrigt autoritær og voldelig statsleder frivilligt har svækket sit land og stækket sin magt  alt imens hans opposition ifølge al-Bashirs tidligere mentor Hassan al-Turabi gør sig klar »til at styrte regimet umiddelbart efter, at resultatet af afstemningen bliver offentliggjort.«
Det er ikke sikkert, at al-Turabi kan følge sine trusler op med handling. Men der har været en overenskomst mellem de afrikanske ledere siden uafhængigheden om, at kontinentets landegrænser, kunstigt og kolonialt optegnede som de end måtte være, skulle respekteres. Sydsudans løsrivelse er ikke kun et opgør med Khartoum- elitens bestræbelser på at bevare det gigantiske Sudan samlet. Den er også et opgør med en respekt for det koloniale landkort, som Afrikas ledere stort set har opretholdt i fem årtier.
DET SYDSUDANESISKE eksperiment er derfor stort. Det er ikke nogen hemmelighed, at problemerne står i kø i det område, der om lidt skal være et land. På trods af, at Sydsudan ikke alene sidder på 80 procent af Sudans olie, men også på næsten al Sudans frodige jord, er området meget lidt udviklet. Dets befolkning er i modsætning til det ret homogene nord sammensat af op mod 200 forskellige stammer. Og dets regionale regering har i de seneste år brugt op mod 40 procent af sit offentlige budget på militær oprustning. Olien kan ikke komme ud, medmindre det sker gennem Nordsudan   en omstændighed, som formodentlig har medvirket til al-Bashirs accept. Endelig står en række svære spørgsmål om omstridte territorier og fordeling af olieressourcer uafsluttet tilbage i forhandlingerne.
Ikke desto mindre må i dag være den rette dag at citere blot en enkelt af de utallige udtalelser, der indtil for nylig tilsammen dannede eksperternes konsensus om, at en fredelig uafhængighedsproces i Sydsudan var utænkelig.
»Darfur er i dag det mindste problem, nord-syd-konflikten er det store,« forklarede den anerkendte Sudan-ekspert Alex de Waal for lidt over et år siden, i december 09, til Information: »I dag dør der flere i kampe i Syd- sudan, end der gør i Darfur, og hvis det eksploderer  hvilket er svært at forestille sig, at det ikke gør  vil det blive meget, meget værre, end Darfur på noget tidspunkt har været,« konstaterede han.
DET VAR SVÆRT at forestille sig, at det ikke ville eksplodere, og eksplosionen kan såmænd stadig nå at komme. Men det er allerede en historisk bedrift, at sydsudaneserne er nået hertil.
lfk

