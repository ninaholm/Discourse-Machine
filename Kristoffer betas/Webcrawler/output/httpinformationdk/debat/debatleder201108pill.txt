Pilleland
Så selv om det er svært at klandre sundhedsministeren for folks personlige pilleforbrug, kan man godt kræve, at han tager ansvar for befolkningens sundhed. Han kunne f.eks. starte med at finde ud af, hvor stort problemet er


 Forestil dig, at antallet af danskere, der drikker, bare blev ved med at stige. Salget af øl, vin og spiritus buldrede fremad. Forestil dig, at ingen vidste, hvor mange der var på vej ud i et misbrug, og hvor mange der allerede var endt som alkoholikere. Og forestil dig så, at myndighedernes svar var at gøre alkohol lettere tilgængelig.
Det er langt ude, men det virker lidt som logikken, når det kommer til medicinforbruget i Danmark. Information har den sidste måned undersøgt danskernes yndlingspiller. Og lad det være sagt med det samme: Dem tager vi mange af. Det næste spørgsmål er så: Tager vi for mange? Sandsynligvis, men vi ved det faktisk ikke, og der lader ikke til at være den store politiske vilje til at gøre andet end at læne sig tilbage og betragte forbruget fortsætte opad.
Siden SR-regeringen i 2001 liberaliserede medicinsalget, har vi kunnet gå ned i supermarkedet, kiosken eller på tankstationen for at få lidt lindrende til hovedet. Det har fået forbruget af smertestillende håndkøbsmedicin til at stige med 10 pct. Hvis vi vil have de stærkere smertestillende opioider som morfin, er vi nødt til at gå til lægen, men det er heller ikke et problem. De er endnu mere rundhåndede og har udskrevet 25 pct. flere af de stærke stoffer end for ti år siden. Således får 400.000 danskere stærk smertestillende medicin i løbet af et år. Og for lige at runde nogle af de øvrige tal fra artikelserien får 460.000 antidepressiv medicin, 530.000 får kolesterolsænkende medicin og 400.000 får sove- og nervemedicin.
Piller er noget, vi bruger, og vi bekymrer os ikke synderligt om det. Det er der ellers gode grunde til, hvis man læser det med småt på bagsiden af pilleæsken: Hovedpinepiller kan give mavesår, hormonforstyrrelser hos fostre under graviditeten og måske astma. Nå ja, og så kronisk hovedpine, men det står ikke på pakken. Dertil kommer de bivirkninger, vi endnu ikke har opdaget, fordi det høje forbrug er relativt nyt. Langtidsforbrug af de stærkere smertestillende stoffer giver hormonforstyrrelser, skader immunsystemet og giver knogleskørhed. Generelt kan et langvarigt medicinforbrug ændre din personlighed, man bliver mindre opmærksom, føler mindre og mister empati. Hvert år er medicin en medvirkende faktor til et stort antal arbejdsulykker og bilulykker.
Det er et samfundsproblem med mange gode forklaringer og ingen lette løsninger. For det handler om os alle sammen. Vi har jo ikke fået flere smerter end før, men vi vil ikke acceptere dem på samme måde som tidligere. Vi er stærkt optaget af sundhed og ønsket om at kontrollere vores egen krop. Vi har en mere presset hverdag, og som var det Tour de France, doper vi os selv for at komme igennem og komme først. Hvis man så bare kunne lægge en nemmere rute, så vi alle sammen kunne klare livet uden hjælpemidler.
Hvad angår den receptpligtige medicin, er det selvfølgelig lægerne, der har magten. Det burde give en vis ro, at der sidder en fagperson som filter på befolkningens forbrug. Men når man så kan konstatere, at forbruget af stærke smertestillende er steget langt mere end forbruget af den smertestillende håndkøbsmedicin, kan man godt blive bekymret for, hvem der egentlig presser forbruget i vejret. Og når man så kan se i statistikken, at det samlede forbrug boomer, hver gang medicinalindustrien sender et nyt produkt på gaden, bør det give anledning til den alvorlige overvejelse: Hænger danskernes medicinforbrug stadig sammen med deres reelle behov og symptomer, eller er det andre mekanismer, der har taget over?
Så selv om det er svært at klandre sundhedsministeren for folks personlige pilleforbrug, kan man godt kræve, at han tager ansvar for befolkningens sundhed. Han kunne f.eks. starte med at finde ud af, hvor stort problemet er. Mange af de nævnte typer medicin er dybt afhængighedsskabende, og vi aner ikke, hvor mange danskere der rent faktisk er fanget i et misbrug. I andre vestlige lande er en-to procent af befolkningen afhængige af medicin, og i Tyskland har antallet af medicinafhængige i de seneste år overhalet antallet af alkoholikere.
Der er ingen grund til at tro, at det skulle være anderledes i Danmark. Der er rigtig mange danskere, der relativt kritikløst får udskrevet selv stærke typer medicin. Men bortset fra en kampagne mod sovemedicin, er der ingen fokus på at få forbruget ned. Hvis man fik tal på, hvor mange der ender med at blive afhængige af deres piller, kunne det være, at medicinmisbrug kunne blive accepteret af såvel politikere, læger og almene danskere som et potentielt lige så stort problem som alkoholisme
Og så kunne det måske få os alle sammen til at overveje en ekstra gang, om vi nu virkelig har brug for den pille.

