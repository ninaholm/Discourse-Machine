Problemer i Marokko-aftale
Hvis EU skal liberalisere handlen med Vestsahara, kan det kun ske gennem forhandlinger med den lokale befolkning


 Marokko er et af de nabolande, som EU handler mest med. For nylig har EU taget stilling til en ændring af den aftale, der regulerer samarbejdet mellem EU og Marokko. Ændringen sigter mod at afvikle tolden på en række landbrugs- og fiskeprodukter. Selv om flere har jublet over udsigten til mere frihandel, er der vigtige hensyn, som aftalen ikke tager højde for.
Det mest omstridte punkt ved den nye aftale er Vestsahara. I flere tilfælde er der sået tvivl, om marokkanske produkter i virkeligheden stammer fra Vestsahara. Eftersom området juridisk ikke er en del af Marokko er det ulovligt, at en aftale mellem EU og Marokko omfatter vestsahariske produkter. Hvis EU skal liberalisere handlen med Vestsahara, kan det kun ske gennem forhandlinger med den lokale befolkning og med deres socioøkonomiske udvikling for øje.
Et forhold, der også vækker bekymring er, at de høje EU-standarder vedrørende miljøbeskyttelse, arbejdsvilkår og fødevaresikkerhed, ofte ikke respekteres af marokkanske producenter. Det medfører en unødvendig sundhedsmæssig fare for EU-forbrugere, ligesom EU-producenter må konkurrere på ulige vilkår med deres marokkanske modparter.
Grænser for handel
Endelig synes aftalens gensidige liberalisering ikke at være så gensidig ved nærmere eftersyn. Mens vi i EU er i stand til at sørge for overholdelse af toldafgifter, ignoreres disse ofte fra marokkansk side. Det medfører en skævhed, hvor toldnedsættelser i virkeligheden kun gavner marokkanerne.
Før aftalen kan træde i kraft, skal Europa-Parlamentet give sit samtykke. Det er dog usikkert, om Parlamentet vil sige ja til aftalen. For nylig har Parlamentet forsøgt at få aftalens lovlighed prøvet ved EU-Domstolen. Det indikerer, at mange i EU er bevidste om, at marokkanerne er nødt til at oppe sig, hvis de skal have fordelagtig adgang til vores marked.
Jeg er bestemt ikke modstander af frihandel. Frihandel skal imidlertid ske under de rette forhold. Inden vi åbner vores marked med 500 millioner EU-forbrugere, skal Marokko garantere, at det vil leve op til de menneskerettigheds-, sociale og miljømæssige standarder, der gælder i EU. Sker det ikke, må der sættes grænser for frihandlen.

