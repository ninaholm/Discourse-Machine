Landsskadelig Schengen-aftale har åbnet Danmark for illegale
Illegale afrikanske indvandrere har altid forsøgt at komme ind i Europa. Tidligere var det primært et problem for de sydeuropæiske lande. Når problemet i dag også er blevet Danmarks, skyldes det, at Schengen har gjort det alt for nemt at passere vores grænser
 Omkring 458 bådflygtninge blev den 20. maj i år reddet i land fra denne overfyldte båd af den italienske flåde ud for Siciliens kyst.


 Presset fra afrikanere, som uden gyldig rejsehjemmel forsøger at skaffe sig adgang til Europa, er stort. Det er dog ikke nyt, at denne trafik finder sted, for presset fra Afrika mod Sydeuropas middelhavskyster har været en realitet i umindelige tider – dog har man aldrig set en lignende tilstrømning, som inden for det seneste år, hvor anslået 60.000 er ankommet. Men i tidens løb har tusindvis af enkeltpersoner eller smågrupper forsøgt at smugle sig over Middelhavet og til Spanien – ofte via De Kanariske Øer eller Spaniens enklaver, Ceuta og Melilla, på Marokkos nordkyst – til Frankrig, til Italien – specielt den lille ø Lampedusa, som for tiden er nær bristepunktet – og ikke mindst til Grækenland, der er velsignet med et par tusind større eller mindre øer, som før i tiden snart sagt gjorde landet bevogtningsumuligt.
I de hundredvis af år, hvor denne illegale indvandring over Middelhavet fandt sted, var sagen dog alene en udfordring for de fire nævnte sydeuropæiske lande. Først med Schengen-traktaten – den aftale, som havde til formål at nedlægge grænsekontrollen, og som 26 lande i dag deltager i – er det blevet en sag for andre lande end de sydeuropæiske.
Heftig trafik i Kastrup
I marts 2001 blev det med Danmarks indtræden i Schengen altså også en sag af betydning for os.
Den Dublin-konvention, som skulle afbøde de største problemer med Schengen, idet den indførte reglen om, at det var ankomstlandet, som havde det fulde ansvar for den illegale indvandrer, er nemlig over årene langsomt blevet udvandet og ligegyldig. Dels er der en stor del af de illegale, som skiller sig af med identifikationspapirer, dels er der reelt ingen kontrol med, hvor indvandrerne rejser hen, efter at de først har sat fødderne på et EU-lands jord.
Der siges hver uge at lande mange fly i Københavns Lufthavn lastet med illegale indvandrere fra Italien. De kommer uden papirer, og da der ikke eksisterer paskontrol i lufthavnen, når det gælder ankomster fra Italien, ved de illegale med næsten usvigelig sikkerhed, at de ikke bliver tjekket. Dermed er adgangen til Danmark og de andre nordiske lande fri.
Med andre ord betyder Danmarks deltagelse i det, efter min opfattelse, landsskadelige Schengen-samarbejde, at vi ikke har nogen som helst mulighed for at komme den, angiveligt stigende, illegale indvandring til livs – hverken hvis indvandrerne ankommer med fly fra Italien eller Grækenland, eller hvis de ankommer kørende i busser hen over grænsen fra Tyskland.
EU-løsning, nej tak
Eftersom Danmark altså nu engang er medlem af Schengen, og dermed har forpligtet sig til at holde grænserne åbne, er de bådflygtninge, som sætter over Middelhavet også vores problem, idet Schengen-samarbejdets grænser reelt er vore grænser. Spørgsmålet er nu, hvordan Danmark skal forholde sig til det.
Nogle er af den opfattelse, at det bør være EU, som officielt er ’modtageren’ af de illegale, der skal løse problemet. Ideen skulle så være, at EU skal ’fordele’ dem landene imellem. Så længe Danmark har sit forbehold på retsområdet, vil denne idé heldigvis ikke kunne blive til virkelighed her i landet – det er netop den afgørende årsag til, at Dansk Folkeparti aldrig vil gå med til at ophæve dette forbehold.
For os er og bliver det en uhyrlig tanke, at Danmarks udlændingepolitik, og retspolitikken som sådan, vil skulle lægges ind under EU’s kontrol. Vi er dog ikke i tvivl om, at det at forlægge udlændingepolitikken til Bruxelles netop er ønsket hos flertallet af folketingspolitikerne – for så véd de, at de aldrig mere behøver at forholde sig til den, for dem, besværlige udlændingedebat.
Forstærk kontrollen
Mens vi i Dansk Folkeparti altså ikke vil være med til at acceptere at skulle påtage os at tage imod de illegale indvandrere, som har fundet vej over Middelhavet, vil vi positivt overveje, om Danmark, såfremt der skulle opstå et ønske herom fra Spanien, Frankrig, Italien eller Grækenland, bør hjælpe disse lande med at forstærke kontrollen over Middelhavet.
Ligeledes bør Danmark overveje, hvorvidt man på forskellige måder vil kunne hjælpe med til, at landene på Afrikas nordkyst – specielt Marokko, Libyen, Tunesien og Algeriet ved deres sydgrænser – kan foretage præventive skridt for at forhindre tilstrømningen til Europa.
Det er jo i den forbindelse vigtigt at fastslå, at det i høj grad er fra tredjelande – altså fra lande i Centralafrika – at de illegale indvandrere kommer. Blandt de helt store leverandørlande er i dag Mali, Den Centralafrikanske Republik og Somalia, og der er i hundredvis af rædselsvækkende beretninger om, hvordan et tusindtal afrikanere er omkommet – mange af tørst og sult – på deres vej gennem den frygtelige Sahara-ørken, ligesom adskillige tusinder er druknet i Middelhavet eller på vej over Gibraltarstrædet i elendige eller uegnede fartøjer. Det antages, at hen ved en snes tusinde har mistet livet.
Bag de ulykkelige skæbner gemmer sig uappetitlige menneskesmuglere, som har fået en glimrende forretning stablet på benene. Det siges, at gennemsnitsprisen for en ’billet’ til en bådtransport over Middelhavet er 1.000 dollar – altså knapt 6.000 kroner. I de lande, hvorfra tilstrømningen kommer, er det en formue. Ofte har man måttet sælge familiens hus og ejendele for at kunne finansiere rejsen. Typisk er det en søn, der rejser, og når han lander på Europas forjættede kyster, har han til opgave at sørge for familiens fremtidige underhold; en svær opgave, for de fleste af de illegale ender på samfundets bund.
Hjælp til hjemsendelser
Alt i alt er det i alles interesse at forsøge at standse den ofte ulykkelige trafik. De flygtninge, som slipper ind i en af de spanske enklaver, Ceuta eller Melilla, sendes på et tidspunkt videre til selve Spanien.
Her kommer så efter nogle måneder den endelige udvælgelse: asyl eller udvisning. Det er relativt få, som opnår asylstatus, idet alle landene i Schengen opererer efter FN’s spilleregler, der fastslår, at man skal være personligt forfulgt som følge af race, etnicitet, politisk overbevisning eller religion for at kunne opnå status af flygtning. Men langt de fleste er jo fattigdomsflygtninge og opnår således ikke flygtningestatus.
Asylcentrene i de sydeuropæiske lande siges at have nået bristepunktet, og man arbejder i Italien særligt febrilsk på at skaffe aftaler med de afrikanske lande om hjemtagelse af egne borgere. Også på dette område bør Danmark tilbyde partnerne i Schengen assistance i forsøget på med forskellige gunstige ordninger at hjælpe de afrikanske lande til at kunne genhuse de hjemsendte.
Søren Espersen er medlem af Folketinget for Dansk Folkeparti

