Dronekrigen er vores moralske hovedpine



 Når en amerikansk drone bomber en landsby i Udkantspakistan, er det efterhånden få, som hæver brynene. Droneangreb er noget med at ramme terrorister, og det lader til at være et fremherskende synspunkt, at man selv er ude om det, hvis man bliver ramt af sådan en.
I løbet af de seneste 14 år har den globale krig mod terror ført til, at verdens største økonomiske og militære magt fører krig mod en række ludfattige muslimske stammesamfund, hvis første kontakt med den vestlige verden varsles af det nye årtusindes krigshorn: summen fra en drone på vej i deres retning.
Det er en krig, som Danmark støtter. Nogle gange aktivt, andre gange ved stiltiende accept. Den overordnede linje er klar, uanset om det er røde eller blå repræsentanter, der skal til topmøde ude i verden. Stormagternes måde er comme il faut. Nærmest blindt synes vi at følge amerikanernes lederskab. Måske er det på tide med en politisk revurdering. Eller i det mindste en stillingtagen til, om krigen mod terror bevæger sig i den rigtige retning. Den pakistanskfødte professor Akbar Ahmed advarer i sin bog The Thistle and the Drone om, at vi ikke døser helt hen til den monotone lyd af dronerne. For selv om dronen er det ultimative våben, med nærmest guddommelige egenskaber – den kan se uden at blive set, den kan dræbe uden forvarsel eller rettergang, den eliminerer fjenden – har den en bagside, som vi ikke kan blive ved med at lukke øjnene for. Faktisk flere bagsider: Tab af uskyldige menneskeliv. Nedbrydning af samfundets sociale strukturer og forringelse af fremtidige liv.
Den moralske hovedpine er indlysende, men moral er som bekendt ikke altid øverst på dagsordenen i international politik. Det burde eftertænksomhed til gengæld være.
Ifølge Ahmed er effekten af droneangreb at sammenligne med en galakse, der imploderer. Fragmenter skydes i uforudsigelige retninger, og nye problemer opstår.
Den eskalerende borgerkrig i Yemen er ét eksempel. Bådkatastrofen på Middelhavet for nylig er et andet eksempel.
I den kommende valgtid kunne man håbe, at politikerne har mod og vilje til at vende blikket ud mod den store verden og forholde sig til den på ny, så alt ikke går op i grænsebomme og genoptjeningsperioder. Ellers ender vi med at få vildfarne torne i øjet, når den lede summer har været forbi og skudt endnu en ’tidsel’ til atomer.
Niels Byrjalsen, London

