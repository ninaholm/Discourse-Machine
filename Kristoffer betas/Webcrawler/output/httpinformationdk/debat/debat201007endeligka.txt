Endelig blev den katolske kirke sat på plads
Selvfølgelig hører krucifikser ikke hjemme i de italienske statsskoler. Det har Den Europæiske Menneskerettighedsdomstol følgerigtigt fastslået - for religionsfriheden omfatter også friheden til ikke at blive påduttet religion
Det er glædeligt, at den katolske kirke endelig er sat på plads i Italien, hvor katolikkerne ikke lige præcis er den befolkningsgruppe, som er mest undertrykt. Snarere er det sådant, at de altid har været vant til at kunne gøre, som de vil, også når det var på bekostning af andre, mener dagens kronikør.


 I november 2009 afgjorde Den Europæiske Menneskerettighedsdomstol ved enstemmighed, at krucifikser ikke længere må hænges demonstrativt synligt op i de offentlige skoler i Italien. Dommen var meget kontroversiel, fordi den udfordrede den hegemoniske magt, som den katolske kirke udøver i visse lande, også på offentlige steder.
Den har da også affødt en større debat i den europæiske offentlighed. Også i Danmark er diskussionen dukket op. Flere har i den anledning malet fanden på væggen og kaldt dommen for »grotesk« eller ligefrem »farlig«.
Men spørgsmålet er, om domstolen ikke bare har taget den logiske og selvfølgelige konsekvens af det, som den er sat i verden for: nemlig at beskytte menneskerettighederne og de grundlæggende frihedsrettigheder. Domstolen har for øvrigt tilknyttet dommere fra alle demokratiske europæiske lande, også fra Italien.
Artikel 9 i Den Europæiske  Menneskerettighedskonvention fastslår:
»Enhver har ret til at tænke frit, og har ret til samvittigheds- og religionsfrihed«, hvilket også indebærer frihed fra at blive påduttet en religion. Artikel 9 tilføjer, at »friheden til at udøve sin religion skal være omfattet af sådanne begrænsninger, som er foreskrevet ved lov i et demokratisk samfund til beskyttelse af andres rettigheder og friheder«.
Katolsk kontrol
De såkaldt katolske lande som Spanien, Portugal eller Italien er rettere sekulære lande, som ikke har nogen officiel religion, i og med at deres grundlove klart adskiller religion og stat.
Man kan selvfølgelig udmærket kalde dem katolske lande, hvis man hermed mener, at de tæller et stort antal katolikker, men mange af indbyggerne er faktisk ateister, agnostikere eller tilhører andre religioner.
Den katolske kirke patroniserer alt og alle. Det gør den, fordi kirken ifølge katolicismen er den eneste instans, som kan forvalte sakramenterne og udlægge Guds sande ord. Det betyder, at det kun er gennem kirken, at mennesker kan opnå frelse og møde Gud.
Derfor tilstræber den katolske kirke at indoktrinere hele befolkningen (både de troende og de ikke-troende) ved at præge de moralske regler for hele samfundet. Det kan være ved at blande sig i de studerendes uddannelse, i de unges seksualitet eller i den måde, hvorpå hele befolkningen opfører sig, både i det private og det offentlige liv, f.eks. i den måde, hvorpå folk klæder sig eller nyder solen i en park.
En sådan kontrol udøves i samfundet gennem et strukturelt system af kollektiv skam, hvor enkelte katolikker med nøglestillinger i samfundet som eksempelvis læger, akademikere, advokater, parlamentarikere, lærere eller pædagoger ser det som et både legitimt og nødvendigt korstog at udøve deres religiøse aktivisme også på arbejdspladsen.
Hvor protestantismen historisk set har været eller stadig er en statskirke i mange lande, opererer og tænker den katolske kirke mere universelt og internationalt  og prøver derfor at udbrede sine dogmer bredt, ganske uanset om de er velkomne eller ej.
Oppustet statistik
Den katolske kirke går til sådanne yderligheder, at det næsten er umuligt at melde sig ud af den. Ved at vanskeliggøre udmeldelsesprocedurer søger den af al magt at fastholde de oppustede statistikker, ifølge hvilke over 94 procent af befolkningen i f.eks. Spanien skulle være katolsk, således at den kan beholde sine gamle og nedarvede privilegier. At dette konservative billede langt fra altid stemmer overens med virkeligheden, så vi f.eks., da Portugal for nylig blev det sjette land i Europa til at legalisere homoseksuelles ret til at gifte sig ved lov.
Mange af borgerne i 'de katolske lande' har indtil for få generationer siden været undertrykt under politiske diktaturer (Salazar i Portugal, Mussolini i Italien og Franco i Spanien), der åbent blev støttet af Paven. Den katolske kirke, som spillede en central politisk rolle under diktaturerne, er stadig en væsentlig politisk magtfaktor og den største lobbygruppe i disse lande med en meget konkret dagsorden.
Mange af de urimelige privilegier, som den katolske kirke fik som tak for sin støtte til diktaturerne, har den kunnet fastholde. En stor del af de gamle love og vaner, som blev grundlagt under diktaturerne, og som havde kirkens præg, har derfor bevaret en vis indflydelse på mange aspekter af samfundet.
F.eks. er grunden til, at der hænger krucifikser i mange klasseværelser i de italienske statsskoler nemlig den, som dommen understreger: At den fascistiske stat under Mussolini udstedte en række cirkulærer, der havde til  formål at håndhæve forpligtelsen til at have synlige  krucifikser i klasseværelserne.
Ikke sammenlignelig
På den baggrund er der mange mennesker i 'de katolske lande', som ønsker sig frihed fra religion, og ikke ønsker at sende deres børn til religiøse privatskoler, men til offentlige verdslige skoler, hvor kors og krucifikser ikke bør hænge rundt om på væggene.
Hvis der er religiøse symboler i offentlige skoler i Italien, så er det en legitim ret for en borger og en pligt for forældrene at forlange dem nedtaget. Specielt fordi den katolske kirke bruger alle mulige strategier for at beholde og øge sin indflydelse i samfundet, også gennem symboler.
Danmark er en helt anden historie, dels fordi det er et protestantisk land, og dels fordi der ikke er nogen adskillelse mellem kirke og stat. Desuden har Danmark heller ikke oplevet et politisk diktatur støttet af Paven og kirken. Derfor bør Danmark ikke anvendes som målestok for at vurdere situationen i Italien, som mange danske politikere for nylig har gjort. Dette er  en problematisk indfaldsvinkel, der tyder på etnocentrisme.
De fleste danskere er faktisk ligeglade, hvis de ser et kors, der hænger et offentligt sted, opfatter de det ikke som et anmassende tegn på den kirkelige magts allestedsnærværelse.
De danske politikere, som har så travlt med at kritisere bestræbelserne på at hindre den katolske kirke i at manifestere sin magt på alle niveauer af det italienske samfund, burde hellere spørge sig selv, hvorfor muslimer i Danmark har skullet vente så længe på at få deres egen  begravelsesplads. Her er  vi ovre i den anden ekstrem: fuldkommen usynliggørel-se frem for symbolsk dominans.
Det nytter heller ikke at anvende demagogiske argumenter, som dem Birthe Rønn Hornbech brugte, da hun påstod, at »Dannebrog kan komme under pres af Den Europæiske Menneskerettighedsdomstol«. Sådanne udtalelser mangler  fuldstændig seriøsitet og misser helt pointen. Et religiøst symbol er et objekt, som symboliserer noget religiøst.
Men Dannebrog er ikke længere et religiøst symbol. Korset i det danske flag har for længst tabt sine religiøse referencer, uanset at legenden siger, det er en gammel korstogsfane, fra dengang Danmark havde et imperialistisk eventyr kørende i Baltikum.
Folkekirken har intet haft med flaget at gøre, har ikke søgt at instrumentalisere det, kun de færreste ville finde på at se det som et religiøst symbol her i landet - det er rettelig et nationalt og kulturelt symbol, og et meget stærkt et af slagsen.
Plads til alle
Sidste søndag skulle Den Europæiske Menneskerettighedsdomstol tage fat på at behandle en appel fra den italienske stat om sagen, og der er allerede nogen, der har skyndt sig at påstå, at »Italien vil have krucifikset tilbage i klasseværelset«, hvilket imidlertid ikke er helt rigtigt. Det er jo ikke Italien som sådan, der appellerer sagen, men Berlusconis regering på vegne af den italienske stat -  som Portugal, Spanien, Irland og Polen har undladt at støtte.
Lad os give rum til alle i samfundet: Til de personer, der er ateister og ønsker frihed fra religion, og som derfor kræver, at offentlige skoler i en sekulær stat ikke har religiøse symboler, og til  katolikkerne, som skal have mulighed for at dyrke deres religion og bruge deres  religiøse symboler i deres kirker eller deres private skoler, men ikke i offentlige skoler.
Derfor er det glædeligt, at den katolske kirke endelig er sat på plads i Italien, hvor katolikkerne ikke lige præcis er den befolkningsgruppe, som er mest undertrykt. Snarere er det sådan, at de altid har været vant til at kunne gøre, som de vil, også når det var på bekostning af andre.

Miguel Obradors Campos er specialestuderende i EU-studies på RUC

