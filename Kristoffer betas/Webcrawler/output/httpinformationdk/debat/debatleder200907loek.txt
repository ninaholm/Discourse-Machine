Løkkes ordre



Som almindelig forbruger  af medicin er der især tre helt iøjnefaldende forhold, der karakteriserer det sted, hvor pillerne skal erhverves. Det første er, at medicinen - både den på recept og den i håndkøb - er dyr. Det andet er, at apotekerne sjældent holder åbent, når man skal bruge dem, med mindre man transporterer sig til den anden ende af byen for at møde en ekstrem ventetid. Og for det tredje, at der altid er meget lang kø. Hvorfor er det sådan? Ikke mange moderne butikskæder ville overleve en så ringe service. Men for apotekernes vedkommende er der en helt bestemt årsag, og det er, at de har monopol på salg af medicin i Danmark. Havde de ikke det, ville de aldrig kunne tillade sig at opføre sig sådan. Læg dertil, at apotekernes brancheorganisation, Apotekerforeningen, er en af Danmarks stærkeste og mest velhavende lobbyorganisationer, som kæmper for sit lukrative monopol fra pille til pille, fra præparat til præparat. Apotekernes monopol skal revideres til efteråret, men socialdemokrater og konservative har hidtil stået vagt om eneretten, så det kommer der næppe meget ud af. Både Sverige og Norge har for nylig ophævet monopolet.Og sørme om ikke,  som Information kunne skrive i går, at tidligere sundhedsminister Lars Løkke Rasmussen (V) har syntes, at indtjeningen for disse apoteker alligevel har været for sølle. Derfor - eller for af ideologiske grunde at styrke det private alternativ - har han beordret kommunerne til i forbindelse med kommunalreformen at indkøbe den medicin, som bruges til behandling af narkomaner, på de private apoteker og ikke, som det hidtil havde været praksis, på hospitalsapotekerne. Resultatet er en ekstra udgift på skønnet omkring fem millioner kroner om året - direkte ned i apotekernes lommer. Som Løkke Rasmussen skriver i et brev til kommunerne, så har det ikke været hensigten med kommunalreformen at udvide »sygehusapotekernes leveranceadgang.«Brevet fra  den nuværende statsminister understreger både, at Løkke Rasmussens privatiseringsbestræbelser på sundhedsområdet er gået over gevind, og at større privat adgang til udbud af offentlige serviceydelser har været den vigtigste begrundelse for at gennemføre strukturreformen. Jo større enheder, des mere interessant marked for private virksomheder, er ræsonnementet. Problemet for Løkke Rasmussen er dog, at det nu område for område kommer frem, at opbygningen af de private alternativer er hundedyr. Det gælder på et lille område som medicin til stofmisbrugere, men det gælder i høj grad også for store områder som private sygehusbehandlinger og tilbud til ledige. Det har Rigsrevisionen netop dokumenteret. Jo mere der dukker op, og jo mere der fjernes af de lag af misinformation, der har kendetegnet området, des mere står det klart, at opbygningen af de private alternativer ikke først og fremmest har tjent økonomiske formål, men snarere har været udtryk for en ren politisk prioritering.
