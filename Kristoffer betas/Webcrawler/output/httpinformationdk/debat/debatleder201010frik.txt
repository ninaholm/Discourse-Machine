En fri kirke i et frit land?
ITALIEN ER I FARE for at gå i opløsning. Det fremgår af en ny rapport fra de italienske biskoppers råd, der udtrykker bekymring for, at landets politikere har så travlt med at klæbe til taburetterne, at de glemmer at tage hånd om samfundets mest påtrængende problemer


 ITALIEN ER I FARE for at gå i opløsning. Det fremgår af en ny rapport fra de italienske biskoppers råd, der udtrykker bekymring for, at landets politikere har så travlt med at klæbe til taburetterne, at de glemmer at tage hånd om samfundets mest påtrængende problemer: »Vi er bedrøvede på Italiens vegne«, hedder det i rapporten, som påpeger, at den manglende  respekt for loven er et af de mest påtrængende problemer: »Hvis man  bevidst omgår kontrolsystemerne, hvis man ikke betaler skat, og hvis man foragter den samfundsmæssige retfærdighed, skaber man uretfærdighed«.
Rapporten behandler de fleste aspekter af Italiens forfald: Manglen på meritokrati, arbejdstagernes manglende rettigheder og et utilstrækkeligt socialt sikkerhedsnet, vold mod kvinder, overfyldte fængsler og racisme. Der er således tale om et politisk dokument, men kirken lukker fortsat øjnene for nøglen til Italiens krise. Hvad angår underminering af loven og manglende respekt samfundets institutioner, er Italiens regeringsleder, Silvio Berlusconi, uden sidestykke i den vestlige verden.
DEN KATOLSKE KIRKE har aldrig givet afkald på sin aktie i den politiske magt. Erobringen af Rom i 1870 fuldendte Italiens samling og fortrængte kirkestaten til en lille enklave på Tiberens venstre bred, der i dag er centrum verdens største religiøse samfund. Siden kirkens konkordat med Benito Mussolinis fascistiske regime fra 1929 har katolikkerne nydt en privilegeret særstatus i det italienske samfund, som i de senere år har udmøntet sig i stadig større indflydelse på den  civile lovgivning. F.eks. er abortlov-givningen, som blev vedtaget efter en folkeafstemning i 1978, gradvist blevet undermineret, fordi de katolske læger af samvittighedsmæssige årsager kan nægte at behandle kvinder, der ønsker at afbryde en graviditet.
Kirken har også sin store del af æren for, at Italien ikke har en tidssvarende lovgivning vedrørende registreret partnerskab, livstestamenter og kunstig befrugtning. Altså intet mindre end spørgsmål om liv og død.
Silvio Berlusconi har forstået at imødekomme kirkens ønsker, ikke blot hvad angår bioetik, men navnlig på det økonomiske område. Otte promille af de italienske skatteyderes penge går automatisk til kirken, hvis ikke man eksplicit angiver, at pengene skal gå til et andet formål. Således er kirken i løbet af de seneste 10 år blevet rigere og rigere, mens det italienske samfund har oplevet en ubrudt periode med negativ vækst.
DET KRISTNE BUDSKAB om næstekærlighed er i permanent konflikt med den katolske kirkes deltagelse i kampen om den verdslige magt. Mafiaen er en magtfaktor i det italienske samfund, og ligesom andre magtinstanser bruger mafiaen kirkens ceremonier  til at legitimere sin indflydelse i samfundet: »Hvis kirken havde engageret sig i kampen mod mafiaen, ligesom den har engageret sig i spørgsmål vedrørende seksualitet, ville mafiaen sandsynligvis ikke have nydt den opbakning i samfundet, som den gør i dag,« mener præsten Luigi Ciotti, som er stifter af antimafiaorganisationen Libera.
En anden præst, som bekæmpede mafiaen, var Pino Pugliesi. Under sine gudstjenester i en fattig bydel i Palermo tordnede han mod mafiaens mænd og forsøgte at anspore sine sognebørn til at føre en lovlydig tilværelse: »Det er et ingenmandsland, børnene lever på gaden, og på gaden lærer de kun at begå forbrydelser,« sagde Pugliesi. Han forsøgte at lære sine sognebørn, at ens borgerrettigheder i modsætning til en tjeneste fra kvarterets mafiaboss ikke forudsætter en modydelse. Derfor blev han i september 1993 dræbt foran sin gadedør.
PAVE BENEDIKT XVI besøgte søndag Palermo. Der var store forventninger til hans første besøg på Sicilien siden hans udnævnelse i 2005. I 1993 rettede hans forgænger, Johannes Paul II, under et besøg på Sicilien et hårdt angreb mod mafiaen, der året forinden havde dræbt undersøgelsesdommerne Giovanni Falcone og Paolo Borsellino: »Gud har sagt: I må ikke slå ihjel! Til gerningsmændene siger jeg: Omvend jer!«
Den tyske pave fordømte også mafiaen, men har foreløbig ikke taget skridt til at give Pino Pugliesi martyrstatus i kirken. Katolske reform- teologer påpeger, at en officiel anerkendelse af Pugliesis offer ville betyde, at syditalienske præster ikke længere ville kunne betragte indsatsen for frihed og retfærdighed som et personligt valg eller ligefrem en afvigelse, men derimod som et ufravigeligt krav. I øvrigt valgte de italienske myndigheder at krænke borgernes forfatningssikrede frihedsrettigheder ved at fjerne et banner.
Teksten var ikke blasfemisk,  men blot en påmindelse fra Matthæus-evangeliet: »Mit hus skal kaldes et  bedehus. Men I gør det til en røver- kule«.

