TTIP er ingen rosenrød historie



 Torbjörn Olausson, økonomisk rådgiver for EU-Kommissionen i Danmark, erkender den 15. december i »TTIP er ikke et kapløb mod bunden«, at Kommissionen ikke ved, om resultatet af TTIP bliver marginalt positivt. De ved ikke, om det bliver knap 0,5 promille vækst, som Kommissionens egen beregning når frem til, eller om resultatet bliver negativt, som Capaldos modelberegning viser. Begge studier peger på, at TTIP næppe giver vækst. Olausson giver dermed en langt mere saglig beskrivelse af vækstpotentialet ved TTIP end det ’guld og grønne skove’-billede, som aftalens fortalere hidtil har tegnet. Det er en meget velkommen erkendelse.
Med en realistisk beskrivelse af TTIP-aftalens økonomiske potentiale kan debatten i stedet rette sig mod TTIP-aftalens egentlige indhold som for eksempel den omdiskuterede investorbeskyttelsesmekanisme (ISDS). Olausson nævner specifikt ISDS. ISDS giver udenlandske virksomheder ret til at sagsøge stater, hvis for eksempel deres fremtidige fortjeneste lider skade ved offentlig regulering. Og ’dommerpanelet’ består af privatpraktiserende advokater, der til daglig arbejder netop for virksomheder. En af de mest omtalte sager er den retssag Philip Morris har anlagt mod Australien for en lov imod indbydende cigaretpakker kaldet krav om plain packaging.
Olausson afviser, at TTIP betyder, at det samme kan ske i EU, fordi TTIP’s ISDS-model vil indeholde en undtagelse, så ISDS ikke omfatter lovgivning, der beskytter sundhed, sikkerhed og miljø. Helt så simpelt fjernes risikoen dog næppe.
Retssager mod staten
Den australske sag er et godt eksempel. Cigaretfabrikanten hævder, at loven undergraver deres forretningsmodel. Phillip Morris opnår i kraft af sit kendte brand højere pris end ukendte cigaretmærker. De mener derfor, at Australiens plain packaging vil give de billigere cigaretmærker øget markedsandele. Og derfor benægter Philip Morris at plain packaging er en lov, der beskytter sundhed. Billigere cigaretter vil jo alt andet lige øge forbruget. Således giver sundhedsundtagelsen, som Olausson henviser til, næppe EU beskyttelse mod en lignende ISDS-sag.
Olausson beskriver alternativet til en TTIP som lukning af grænserne for handel. Men det er skræmmeretorik. Alternativet til TTIP er ret beset at fortsætte med at handle frit med USA, præcis som vi gør i dag.
Dan Belusa, konsulent og ekstern lektor i miljøpolitik ved DIS, Jan Søndergård, politisk rådgiver i Greenpeace, Tobias Johan Sørensen, Det Økologiske Råd

