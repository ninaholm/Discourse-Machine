EU bliver aldrig USA's modvægt

En EU-hær ikke være nogen garanti imod interventionen i Irak. Et er, at en tragisk sindsforstyrret tv-figur tror på EU som en modvægt til USA, men vi andre behøver ikke at gøre det samme. Arkiv


 DR-TV's nye dramaserie 'Livvagterne' tegner rigtig godt. Måske lige bortset fra at det står uklart, om det er manuskriptforfatterne eller Catic, den krigstraumatiserede far i debutafsnittet, der kommer for skade at kludre i kendsgerningerne omkring Irak-invasionen. Ved nyheden om sønnens død under dansk livvagttjeneste i Irak udtaler faren: "I stemte nej til Maastricht. I stemte også nej til EU-militærsamarbejde. Hvis der var en fælles europæisk holdning, så havde der også været en fælles EU-hær. Så ville Danmark ikke være med i den krig."
Imidlertid ville en EU-hær ikke være nogen garanti imod interventionen i Irak. Tværtimod lægger EU op til øget forsvarssamarbejde med USA, blandt andet i doktrinen "Et sikkert Europa i en bedre Verden", og flertallet af de 25 EU-landes regeringer støttede faktisk Irakkrigens indledende fase.
Megaskandaler
Gerhard Schröder lancerede sig som modstander af krigen, men under hans regering mellemlandede CIA-fly på tysk jord, og regeringen fortiede sit kendskab til CIA's bortførelse i 2003 af statsborgeren Khaled el-Masri, som blev fløjet til Afghanistan og torteret i fem måneder. Tysklands efterretningstjeneste BND afhørte fanger i Syrien og på Guantànamo, og tyske medierapporter anklagede i januar 2006 BND for at have hjulpet CIA og Bush-regeringen med at udpege bombemål i Irak. Disse megaskandaler skulle kulegraves i et udvalg under Forbundsdagen, men i artikelbasen infomedia.dk kan jeg ikke se nogen aviser, der reelt følger op på undersøgelsen. Hvorfor ikke?
I 2007 droppede Merkel-regeringen sågar at kræve 13 CIA-agenter udleveret i sagen om el-Masri af hensyn til Tysklands forhold til USA. Faktum er, at en Europahær stod på ønskelisten hos CIA-organet American Committee on United Europe allerede i foråret 1951 i samarbejde med Europabevægelsen. Det dokumenteres i bogen "The Hidden Hand" af historiker Richard J. Aldrich.
Resultatet blev indkredset i tidsskriftet Foreign Affairs i 1999 med indlægget "Europe's Next Big Idea". Det erklærede, at nu hvor ØMU'en var sat på skinner, var tiden kommet til en EU-forsvarssøjle, som "flytter Europa et gigantisk skridt tættere på politisk parallelitet med de Forenede Stater". Samme tidsskrift, foråret 1995, bragte Richard Holbrookes indlæg med den sigende overskrift; "America: A European Power".
Et er, at en tragisk sindsforstyrret tv-figur tror på EU som en modvægt til USA, men vi andre behøver ikke at gøre det samme.

