Opgør med feminismen
Hvorfor er det det muslimske tørklæde, der styrer ligestillingsdebatten i Danmark, når der er mange andre mere væsentlige problemer at tage fat på?


 Jeg er 25 år, kvinde og vil betegne mig selv for en, der kæmper for kvinders rettigheder. Men i det sidste stykke tid er kvindedebatten blevet voldsomt forandret for slet ikke at tale om ensidig.
Det bringer Kvinder for Frihed (KKF) og Karen Jespersen på banen. Alting i deres verden er sort og hvidt. Der er ingen nuancer. Enten er du med os, eller også er du mandschauvinist. 
Jeg har tilbragt mange underholdende timer med at læse Vibeke Manniches, forkvindens, blog på KFF's hjemmeside. Som udgangspunkt synes jeg, at foreningen lyder som en rigtig god idé. Kvinder for Frihed - hvem kan være imod det? Selvfølgelig skal kvinder have frihed. Men når man går lidt i dybden med foreningen, så opdager man hurtigt, at det nærmere burde være kvinder for frihed - medmindre du er uenig med os, og så skal du sateme tvinges til at blive enig. Deres yndlings sag er det muslimske tørklæde, for der er selvfølgelig ikke noget vigtigere i verden - eller i Danmark - end 30 gram stof. 
Selvfølgelig er der nogle, der tvinges til at tage det på, og det er forkert. Ingen skal tvinges til noget. 
Problem med seksualitet
Det store spørgsmål er så, hvis KFF virkelig går ind for frihed og fordømmer tvang, hvorfor skal kvinder, der helt frivilligt tager et tørklæde på, pinedød tvinges til at tage det af? Argumentet plejer at være, at det er undertrykkende, missionerende og udstråler, at den tørklædebærende er mere ren end os andre. Jeg kan kun tage udgangspunkt i de kvinder, der i min omgangskreds og de tørklædebærende kvinder, jeg har mødt. Jeg har aldrig følt mig uren i forhold til én med tørklæde. 
Jeg ved slet ikke, hvorfor man skulle føle sig uren, og jeg er sådan set også ligeglad. Jeg går ikke til dagligt og spekulerer i min renhed, uanset hvad jeg har lavet, og jeg har aldrig mødt nogle, der gjorde det. Undtagen i 40 plus-segmentet. Hvilket gør, at jeg føler mig tvunget til at drage den upopulære konklusion, at de har et problem med deres egen seksualitet. Hvor den yngre generation åbenbart har et mere afslappet forhold til det. 
Den væsentlige debat
Så er der det med det undertrykkende i tørklædet. Selvfølgelig er det undertrykkende, hvis man er tvunget til at tage det på. Men er det ikke mindst ligeså undertrykkende at blive tvunget til at tage det af? Hvis det er en del af ens identitet, og man ellers fungerer fint i samfundet, hvorfor er det så et problem? Jamen, det er de signaler, det sender, skriger hylekoret. Og? Jeg har ring i næsen og tatoveringer. Det sender også masser af signaler, som ikke nødvendigvis passer på mig. Men det er en del af min identitet, og jeg føler mig mere som mig selv, når jeg har min ring i næsen. Det samme sker, når jeg tager et kors på. Det er også en del af min identitet. Jeg er kristen og tror på Gud, men selv med kors snakker jeg kun om min religion, når folk spørger, for jeg vil ikke pådutte andre mit syn. Det også er tilfældet, når jeg er sammen med kvinder med tørklæde. Jeg har aldrig fået noget foredrag om islam af dem. Det eneste tidspunkt, hvor jeg har talt med dem om det, er, når jeg selv har spurgt. 
Der er så mange vigtige emner at tage fat på i forhold til kvinders ligestilling og velbefindende: Hvorfor forsøger så mange unge piger at begå selvmord med panodiler? Hvorfor bliver behandlingen af spiseforstyrrelser, som rammer mange unge kvinder, ikke prioriteret højere? Hvorfor er lønnen så lav i de traditionelle kvindefag? Hvorfor er det kvinden, som skal opgive alt, når hun flygter fra en voldelig mand? Hvorfor er straffen så lav for voldtægt?
Behold skrigeballonen
Dette er bare et par eksempler på emner, som jeg synes, er vigtigere at diskutere og finde løsninger på end tørklæder. Men nej, i dagens Danmark er det alt overskyggende problem åbenbart tørklæder. Så kan vi da lige smide et par ligestillingskvoter ind. Det er jo løsningen på alle problemer, for man får helt klart meget mere respekt som kvinde, når der kan spekuleres i, hvor vidt man i virkeligheden er god til sit job - eller om man bare er kommet ind på en kvote. 
Jeg vil ikke ansættes på en kvote, jeg vil have ret til at gå klædt som jeg vil, og jeg nægter at tage en forening alvorligt, som hylder Karen Jespersen som den store ligestillingsgud. Karen Jespersen skulle hellere tage og passe sit ministerium, og KFF burde tage nogle vigtigere emner op. 
Det er da ikke et under, at ikke flere tager tørklædet på. Tryk avler modtryk. Tørklæder er det nye ungdomsoprør. 
Jeg vil i stedet hylde Marianne Jelved, Hillary Clinton, Madeleine Albright, Lone Dybkjær, Margrethe Vestager og Ritt Bjerregaard. Se det er stærke kvinder som ved, hvad de vil, og som slår en proper næve - med håndtasken. Så kan KFF beholde skrigeballon Karen Jespersen for sig selv. Jeg vil så fortsætte med at kæmpe for alle kvinders rettigheder, uanset hvem de er, hvad de tror på og hvad de går klædt i. 
Katrine Munck er ingeniørstuderende

