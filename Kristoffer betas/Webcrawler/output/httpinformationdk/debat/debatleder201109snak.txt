Snak om noget andet
Hold op med at stir jer blinde på væksten. Fri os fra presset om, at vi skal ud og købe flere biler, nye køkkener og fladskærme for BNP's skyld. Vækst er blot et middel og i dag måske et middel, der er uden for rækkevidde eller uhensigtsmæssigt eller begge dele. At tale om vækst eller modvækst er dybest set blevet uinteressant


 Sjældent har så lille et tal opmuntret så mange politikere så meget. Meldingen fra Danmarks Statistik (DS) om, at Danmarks bruttonationalprodukt (BNP) fra april til juni har udvist en vækst på én procent blev i går fejret af valgkampens hovedpersoner som Jesu genkomst. Alle var glade, Lars Løkke Rasmussen var i strålende overskud som manden, der har sikret procenten, Helle Thorning var også lutter smil, om end hun efterlyste mere af det samme. De elektroniske medier kørte med for fuld og ukritisk udblæsning.
Intermezzoet afspejler det, nogle har karakteriseret som valgkampens 'vækst-fetichisme', så her er en lille dosis virkelighed:
Den ene procent er ifølge DS forbundet med en usikkerhed på 0,5 pct. Der kan altså lige så godt være tale om en halv eller halvanden procents vækst. Dertil er tallet resultat af 'foreløbige beregninger', så det kan blive justeret op eller ned, når DS næste gang udsender en meddelelse. Hertil kommer, at den noterede vækst ifølge DS skyldes en stigning i det offentliges forbrug og investeringer, hvorimod danskernes privatforbrug faktisk faldt med 0,3 pct. I en vis forstand har Lars Løkke altså selv købt sig til den beskedne vækst for skatteborgernes penge.
Endelig skal det med, at vor vestlige omverden EU og USA havde endnu lavere vækst i perioden, og at opgørelsen ikke omfatter juli-august, hvor de internationale aktiemarkeder blev ramt af tumult, og indikatoren for industriproduktion i EU så sent som i går signalerede nye nedtursforventninger.
At sige, at udviklingen nu er vendt, at økonomien atter er i fremgang og recessionsspøgelset afvist, er en meget optimistisk tilsnigelse, som kun en valgkamp kan forklare.
»Den realistiske økonomiske virkelighed (er), at vi med meget stor sandsynlighed står over for en lang og meget smertefuld tilpasning af økonomien,« lød i går i Politiken den nøgterne vurdering fra Handelsbankens cheføkonom Jes Asmussen.
Langt vigtigere endden enlige BNP-procent er det overordnede billede af nationens tilstand. Nye tal fra i går fortæller, at arbejdsløsheden i juli steg for tredje måned i træk til 163.000 registrerede ledige, med størst vækst i ledigheden blandt unge. Reelt er ledigheden større, fordi stadig flere fyres uden ret til dagpenge eller kontanthjælp og derfor ikke kommer med i det registrerede ledighedstal.
Den helt store fallit for økonomien er imidlertid, at antallet af offentligt forsørgede danskere folkepensionister og SU-modtagere ikke medregnet i dag er 875.000. Det er hver fjerde dansker i den erhvervsaktive alder, og der er dermed flere udstødte nu end for 20 år siden i en vækstøkonomi, der målt på BNP er mere end fordoblet i samme periode. Samtidig er uligheden i Danmark vokset markant de seneste 10 år: Mens de rigeste danskere hvert år har kunnet øge forbruget med to-tre pct., har de laveste indkomstgrupper stort set samme rådighedsbeløb nu som i år 2000. Ifølge OECD's definition er der i dag 234.100 fattige i Danmark.
Altså: De senereårtiers markante BNP-vækst frem til 2008 har ikke formået at understøtte tidligere tiders velfærdsmæssige fremgangslinje. Og siden 2008 har selve BNP-væksten flimret som hos en kriseramt hjertepatient mellem minus 5,2 pct. og plus 2,1 med den omtalte ene pct. som aktuelt niveau. Faktisk er langtidstrenden siden 1960'erne, at den årlige BNP-vækstrate bliver stedse vanskeligere at holde oppe. Herhjemme som overalt i den industrialiserede verden er tendensen entydig gennem de seneste 40-50 år: Lavere vækstrater, trods fluktuationer op og ned fra år til år.
Det har sine komplekse, globale forklaringer: Udflytning af industriproduktion til lavtlønslande, stigende priser på råstoffer og fossil energi, miljøskader, der udhuler og undergraver økonomien, vanskeligheder med at presse produktiviteten op på en række områder, mætning af materielle behov. Nogle kalder det grænser for vækst, og et stigende antal økonomer i gårsdagens avis professorerne Jørgen Ørstrøm Møller og Jesper Jespersen forsøger at forklare, at vækstøkonomien, som vi kender den, er et overstået kapitel i vor del af verden. Den kan ikke fastholdes, den leverer ikke den ønskede velfærd, og hvis man med vold og magt prøver, koster det dyrt for miljø og mennesker.
Derfor denne appeltil valgkampens politikere: Hold op med at stir jer blinde på væksten. Fri os fra presset om, at vi skal ud og købe flere biler, nye køkkener og fladskærme for BNP's skyld. Vækst er blot et middel og i dag måske et middel, der er uden for rækkevidde eller uhensigtsmæssigt eller begge dele. At tale om vækst eller modvækst er dybest set blevet uinteressant. Tal i stedet om det vigtige. Det, det egentlig handler om: Hvordan indretter vi økonomien, skattesystemet, den offentlige sektor, infrastrukturen, virksomhederne og arbejdstiden, så flere får del i det tilgængelige arbejde, så uligheden mindskes frem for at vokse, så omstilling til grøn energi og bæredygtighed kommer i gang, og så danskerne engagerer sig som aktive borgere i omsorg for hinanden frem for at stigmatiseres som materialistiske forbrugere, pisket af stats- og finansministre til at svinge dankortet.

