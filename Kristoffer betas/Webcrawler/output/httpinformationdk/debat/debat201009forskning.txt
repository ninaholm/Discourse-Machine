Forskningsfrihed og fyringer

Regeringens rosværdige mål om at styrke Danmark kan ikke nås ved at indføre stærke incitamenter til kortsigtet konkurrence og tilfældig her-og-nu prioritering på de enkelte institutter og fakul-teter, mener Carl Bache og kolleger.


 Skal forskere kunne fyres? Ja, naturligvis! Forskere har ikke særligt privilegerede ansættelsesvilkår, og en såkaldt fri forsker er ikke fri i den forstand, at han bare kan gøre, som han vil, uden at skulle stå til ansvar. Den frie forsker er en nøglefigur, hvis Danmark vil styrke sin position i global sammenhæng gennem uddannelse, viden og innovation, og det forpligter. Uden den frie forsker ingen strategisk forsker. Uden den frie forsker ingen kvalitet i de videregående uddannelser. Uden den frie forskning ingen videnskabelige nybrud. Regeringen har i sin globaliseringsstrategi klart underspillet den frie forskers samfundsmæssige nøgleposition, og alligevel skal en fri forsker kunne fyres. Men på hvilket grundlag?
Regeringens rosværdige mål om at styrke Danmark kan ikke nås ved at indføre stærke incitamenter til kortsigtet konkurrence og tilfældig her-og-nu prioritering på de enkelte institutter og fakulteter. Med sin misforståede opfattelse af, at der er behov for meget stram styring af forskernes kreativitet og nytænkning, har regeringen bragt dansk forskning i den absurde situation, at historisk mange forskere er fyringstruede trods historisk høje bevillinger til universiteterne de senere år. Man har glemt, at ved enhver investering afhænger de store gevinster af en vis risikovillighed.
Verserende afskedigelsessager på bl.a. DPU har rejst spørgsmålet om på hvilket grundlag, universiteterne kan fyre forskere, for som sagt, forskere udgør ikke en særligt fredet stand. Hvis et helt område indskrænkes eller nedlægges - f.eks. ved støt faldende bevillinger til et fakultet, og for en sektorforskningsinstitution hvis efterspørgslen fra rekvirenterne bortfalder - så kan dette meget beklageligt medføre personale indskrænkninger.
MEN en forsker bør ikke kunne fyres alene på grund af, at han har forsket frit i henhold til sin ansættelse. Og det er svært at forstå forløbet på DPU anderledes: Man nedlagde ikke området pædagogisk filosofi, og de varslede afskedigelser skete ikke med henvisning til problemer i varetagelsen af arbejdsforpligtelser, men med henvisning til 'relevans'. Når dette sker - eller bare når det er en nærliggende fortolkning af forløbet - kan det få dramatiske konsekvenser for dansk forskning - uanset at de pågældende forskere blev reddet på målstregen af et stort studenteroptag. Hvis forløbet danner skole, vil mange forskere rette ind og gøre sig mindre frie. Dette vil medføre mindre kreativitet, dårligere uddannelser, dårligere forskning og dårligere mulighed for at nå regeringens mål om at styrke Danmark. Det vil også gøre det mindre attraktivt for forskere at blive i eller slå sig ned i Danmark. Så derfor dette opråb til lederne på universiteterne: Værn om den frie forskning - også når I får sparekniven på struben!
Det Forskningspolitiske Udvalg i Videnskabernes Selskab består af: professor, dr. phil Carl Bache (formand), professor, ph.d. Freddy Bugge Christiansen, professor, dr.scient. Mogens Flensted-Jensen, professor, dr.phil. Peter Harder, professor, ph.d. Mikael Rørdam og professor, cand.oecon. Nina Smith

