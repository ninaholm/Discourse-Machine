Skab plads til sindslidende og udsatte på jobmarkedet
For hvis skyld skal samfundet hjælpe folk i job? Lige nu er der stor fokus på at tvinge borgere ud på arbejdsmarkedet med pisk og trusler. Men i stedet for at fokusere på, hvordan man får motiveret folk til at tage et arbejde, burde fokus være på, hvordan vi bedst hjælper folk til at få personlig succes med et job


 Medierne har haft den ene case efter den anden det seneste år. Personer, der af en eller anden grund ikke er i job, og uden at nogen kender den fulde historie, er de til offentlig debat i pressen og sociale medier. Såkaldt dovne Robert, fattige Carina, Mette, og hvad de ellers hedder i pressen. Fællesnævneren for disse cases og den efterfølgende debat er, at de skal i job for samfundets skyld, så de ikke ligger nogen til last.
Beskæftigelse er i mange år blevet set som en grundlæggende forpligtigelse over for velfærdssamfundet. Med det fulgte, at når man var syg eller såkaldt ’ude af stand’ til at arbejde, skulle man ikke det. Og blev man rask, var det igen ud på arbejdsmarkedet. Et jobmarked for dem, der kan klare det fulde tempo og høje krav, mens de syge står udenfor.
I mere end 25 år har vi på den private institution Granhøjen arbejdet med at tilbyde bolig, behandling og ikke mindst beskæftigelse til nogle af de mest socialt og psykisk udsatte i samfundet. For 20 år siden oprettede vi som nogle af de første en række socialøkonomiske virksomheder, hvor beboerne kunne være i beskæftigelse. Ikke for at de kunne bidrage til statskassen eller vores botilbud. Men for deres egen skyld. Vi så, at beskæftigelse altid skal være i fokus for den enkelte, uanset om man kan arbejde to eller 37 timer, fordi det ganske enkelt er et vigtigt led i en god behandling.
Sindslidende bliver svigtet
For mange mennesker, særligt dem i kontanthjælpskøen og på førtidspension, er det ikke så enkelt med en opdeling i syge og raske. For mennesker, der er psykisk og socialt udsatte, er der ofte ikke noget, der hedder rask. De kan være færdigbehandlede, men ikke raske. De har en psykisk lidelse, som har en særlig betydning for deres evne til at arbejde. De kan måske på et tidspunkt komme i arbejde på fuld tid, men når det handler om disse mennesker, er tid en vigtig faktor. Det tager tid. Anerkender man ikke dette, kan en indsats meget hurtigt være spildt.
For nylig udkom en interessant analyse fra Rockwool Fonden. Den beskriver beskæftigelses- og uddannelsesforholdene for mennesker med sindslidelser. Rapporten tegner et meget dystert billede af udviklingen de sidste 30 år. Et billede, der giver svar på, hvorfor andelen af mennesker på kontanthjælp og førtidspension er steget så markant de seneste år.
Ser man på uddannelsesniveauet har de sindslidende slet ikke rykket sig de seneste 30 år i modsætning til et markant ryk for alle andre. 56 procent af de sindslidende havde i 1980 kun en grundskoleuddannelse. For ikkesindslidende var det 32 procent. I 2012 var det for sindslidende stadig 56 procent, mens det for ikkesindslidende er faldet til blot 16 procent. Dette viser jo med al tydelighed, at det ikke bare handler om at gøre det attraktivt at tage et job. Beskæftigelsen for sindslidende er da også ifølge Rockwool Fonden faldet fra 41 procent i 1980 til kun 29 procent i 2012. Med andre ord er de sindslidende stille og roligt blevet presset ud af uddannelsessystemet og arbejdsmarkedet.
Job skal passe til den enkelte
Arbejdet med at få mennesker ud på arbejdsmarkedet handler altså ikke kun om at skabe flere job og en større gulerod. Har man gået i årevis eller måske nærmest et helt liv uden et job, handler det ikke bare om at få et job med 37 timers hårdt arbejde hver dag. Det drejer sig ikke om dovenskab, men om årsagen til at de blev sat uden for arbejdsmarkedet i første omgang.
Det handler om at finde job, der passer til de mennesker, der efter lang tid uden for arbejdsmarkedet skal i job – vilkår, der passer til deres enten psykiske eller måske fysiske lidelse. Og det handler om, at de selv føler det ’kick’, det er at være i en god beskæftigelse.
Når vores beboere kommer til os, er de meget skeptiske og nervøse for at skulle i job. De forbinder oftest et job med nederlag. Når de langsomt er blevet kørt ind i en beskæftigelse, der passer til dem, bliver det deres identitet og livsnerve. Det er den følelse – eller det kick – vi skal have fokus på i jobskabelsen. For mange har – uanset om de er sindslidende, socialt udsatte eller medbringer en tung social arv – aldrig oplevet det positive i at have et job. Det må ikke brændemærke mennesker for altid, men det gør det, når de reelt ikke får chancen for et arbejde. Når det er 37 timers krav eller intet.
Derfor er vi også nødt til at bryde med et arbejdsmarked, der har stirret sig blind på at køre i et højt tempo med 37 timer om ugen. Det tager tid at komme i gang på arbejdsmarkedet – og den tid skal det have. Det er både samfundet og erhvervslivet nødt til at erkende. Alle har et ansvar for, at de, der ikke lige i første omgang passer ind, også får en plads på arbejdsmarkedet – ikke for samfundets skyld, men for den enkelte borgers skyld. Og på den lange bane kommer det både den enkelte borger og samfundet til gode.
Grete Mikkelsen er forstander på Granhøjen og Bjørn Kaldan er psykiater og overlæge på Skovhus Privathospital
 

