Vagtsomme læger
LEDER


 Vagtlæger skal nu møde udhvilede på deres arbejde. Det fremgår af en ny aftale som Region Syddanmark og de praktiserende lægers organisation, PLO, blev enige om mandag.
Aftalen kan forekomme lettere komisk, hvis ikke lige det var, fordi den bliver til på en tragisk baggrund, hvor en 36-årig kvinde fra Fyn døde efter at have modtaget vejledning fra en vagtlæge, der ved siden af sin lægepraksis havde haft 38 vagter på 60 dage. For det er vel indlysende for de fleste, at læger, der i yderste konsekvens holder patienters liv i deres hænder, skal være udhvilede og klare i hovederne for at kunne varetage deres opgave og indgyde borgerne tillid til, at de passer deres arbejde.
Det er til gengæld ikke indlysende, hvorfor den nye aftale skulle forhindre læger i at tage overarbejde for fremtiden. Der bliver nemlig ikke tale om at indføre et simpelt loft over antallet af vagter, som lægerne må tage i lægevagten. I stedet skal lægevagtcheferne holde øje med, at der ikke er nogen læger, som sætter sig på et uhæmmet stort antal vagter. Det har cheferne åbenbart ikke gjort før, og det er så meningen, at borgene skal have tillid til, at det vil de gøre fremover.
Hvorfor lige præcis lægerne ikke kan have regler, der begrænser antallet af vagter på linje med andre faggrupper som f.eks. piloter og lastbilchauffører, som ligeledes kan blive skyld i dødsfald, hvis de ikke er friske på jobbet, er der ifølge PLO én forklaring på: Det er ikke alle læger, der har andre job ved siden af vagtlægearbejdet.
Det burde være en smal sag at tage højde for det. I stedet har man valgt en løsning uden garantier for, at en uheldig kultur ikke fortsætter. Det er usagligt at påstå, at læger er mere griske end andre. Men magtfulde er de i hvert fald, og indtil videre hævet over de regler, som andre faggrupper åbenbart lever fint med. Og det mener regionerne åbenbart, at patienterne er tjent med.

