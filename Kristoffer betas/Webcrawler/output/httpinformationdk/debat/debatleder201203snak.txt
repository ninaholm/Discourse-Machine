Det snakker vi ikke om



 SF’erne bruger i disse dage lang tid på at tale om, hvad de ikke skal tale om.
Er det eksempelvis passende at drøfte partiets holdning til tortur på partiets forestående landsmøde? Nej, siger Villy Søvndal, der i går afviste det ønske fra en række partifæller.
Nyttigt ville det nu nok være at få bragt klarhed over, hvad Villy Søvndal egentlig mener om at benytte oplysninger fremsagt under tortur. Den ene dag sagde han klart nej. Den næste dag sagde han jaa-joh, og i nogle tilfælde må vi acceptere det. Men den forvirring vil Villy Søvndal ikke udrydde på landsmødet. Han nøjes med at fastslå, at »regeringen er imod tortur«. Tak for det, Søvndal, men det er et gratis svar på et dyrt spørgsmål.
Er det i orden at foreslå boligskatten bragt i spil i den varslede skattereform? Nej, siger skatteminister Thor Möger Pedersen:
»Det er uklogt at skabe usikkerhed om boligskatterne. Vi står i en tid med et meget presset boligmarked. Mange familier har købt boliger på toppen af et marked, og de har svært ved at få enderne til at mødes,« siger skatteministeren, der i går lukkede en debat, som en række folketingsmedlemmer forsøgte at åbne.
Tidligst i næste valgperiode kan det komme på tale, lader Thor Möger Pedersen forstå.
Men hov! Skaber ministeren ikke netop selv den usikkerhed, han beskylder partifællerne for at sprede? Ingen ændringer nu, men måske i 2015? Hvilken kommende boligejer vil ikke tage den oplysning med på listen over usikkerhedsfaktorer? Og hvem siger, at boligejere vil tvinges fra hus og hjem?
De økonomiske vismænd har for længst fremlagt en model, der sikrer de mest sårbare husejere med et særligt skattefradrag. Ubegribeligt er det, hvorfor regeringen ikke vil tale om, at fastfrysningen af ejendomsværdiskatten de seneste ti år har skabt endnu større afstand mellem rig og fattig.
SF siger, de er garanter for social lighed. Det er vanskeligt at tro på, når partiledelsen end ikke tør tage debatten om det, der skaber uligheden.

