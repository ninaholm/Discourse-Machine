Dengang kvalitetskravet indhentede landbruget
I første halvdel af 1900-tallet var den danske landmand en helt, og landbruget blev fremhævet som en national succes. Men i 1960’erne begyndte man at tale om maden. Og forlange kvalitet. Og så blev stoltheden afløst af en dyster fortælling om et rationaliseret rædselsmaskineri
 Indtil 1960’ernes velstandseksplosion var landbruget respekteret. Indtil slut50’erne kørte man de fleste steder de høstede og bundne neg hjem i laden på en hestetrukket vogn. Arkivfoto


 Den massive kritik, det danske landbrug i dag er underlagt i visse kredse, er ikke ny. Faktisk har den rødder i tiden efter Anden Verdenskrig. Efterhånden som krigstidens sidste rationeringer faldt bort, og vi fik flere penge mellem hænderne, kunne befolkningen i højere grad end tidligere variere kosten. Samtidig gav øget import og mobilitet mulighed for ved selvsyn at opleve alternative internationale bud på, hvad god mad også kunne være. I kølvandet på slut-1950’ernes velstandsstigning opstod der derfor debat om, hvordan de mange nye muligheder bedst kunne forvaltes, og det omfattede en kritisk gennemgang af de fødevarer, landbruget leverede til den danske befolkning.
Den gastronomiske bølge
Kritikken af det danske landbrug blev i første omgang formuleret og fremført af en gruppe kunstnere og kulturpersonligheder, der fik en fælles platform i 1964 med oprettelsen af Det Danske Gastronomiske Akademi. Akademiet blev modelleret efter forbillede af en række europæiske søsterorganisationer, bl.a. det svenske Gastronomiska Akademien og Gastronomische Akademie Deutschlands, oprettet i henholdsvis 1958 og ’59.
Blandt de første medlemmer af den danske udgave var bl.a. dramatikerne Mogens Brandt (1909-70) og John Price (1913-96). En række fremtrædende kulturradikale kræfter som Poul Henningsen (1894-1964), Sten Hegeler (1923- ), Paul Hammerich (1927-1992) og Klaus Rifbjerg (1931-) hørte også til de tidligste aktive medlemmer i akademiet.
Medlemslisten giver en tydelig indikation af, i hvilken retning de selvbestaltede gastronomer mente, dansk madkultur burde drejes. Madlavning skulle først og fremmest respekteres som et kunstnerisk udtryk på linje med musik, teater og litteratur. Mange vil måske huske, at Klaus Rifbjerg valgte at investere en del af sin statslige kunstnerydelse i gourmetrestauranten Kong Hans Kælder. Og i koge- og debatbogen Til Bordet! (1964) foreslog Leif Blædel – der da skrev under pseudonymet Jacques de France – at maden som ressortområde blev rykket fra Ministeriet for Landbrug til Kulturministeriet. Ved således at sammenkoble mad og kultur fik maden en legitim placering i samtidens kunstnerbårne samfundskritik.
Det Gastronomiske Akademi var med at få sat maden på dagordenen, og i løbet af 1960’erne fik emnet for alvor tag i de danske medier. I Danmarks Radio besluttede man, at madlavning nu kunne bære et selvstændigt aftenprogram, og i 1966 kunne Aksel Larsen (1905-2000) og Conrad Bjerre-Christensen (1914-76) for første gang invitere danskerne med i TV-køkkenet. Maden begyndte også at brede sig udover avisernes kultur- og debatsider, hvor mange begyndte at rette en skarp kritik mod den moderne fødevareindustris produktionsmetoder.
Kronikørerne formulerede ofte deres indlæg som en modvægt til landbrugets reklamefremstød, bl.a. ’Gris på gaflen – også til hverdag’ og den ’mejerigtige’ Karoline Ko. De to kampagner var blevet trukket af stalden i henholdsvis 1957 og ’58 med det formål at få hjemmemarkedet til at aftage de overskudsprodukter – bl.a. svinets fede bugstykke og de store smørbjerge – der ikke kunne afsættes til udlandet. I deres debatindlæg gik gastronomerne altså i flæsket på dansk landbrugs helt store flagskibe, svine- og mejeriproducenterne, og fik herigennem for første gang sat spørgsmålstegn ved, om det at bo i et højproduktivt landbrugsland nu egentlig også betød, at man fik fødevarer af en ordentlig kvalitet.
I den gode smags tjeneste
Via radio- og tv-programmer, kogebøger samt debatindlæg blev gastronomerne altså fortalere for, at 1960’ernes velstandsstigning burde omsættes i en madkultur, der i højere grad end tidligere satte fødevarekvaliteten i højsædet. I samme åndedrag blev køkkenet transformeret fra en arbejdsplads til et kreativt hobbyrum, der kunne give et afbræk fra dagligdagens trummerum. Frem for at være noget, man skulle spare på, blev maden dermed bragt i spil som et både kreativt og rekreativt projekt, man(d) skulle glæde sig over at have mulighed for at afsætte tid og penge til.
Den gastronomiske bevægelse rakte imidlertid udover køkkenet og bør ses i forlængelse af en større forbrugervækkelse, som fandt sted i samme periode. I 1960’erne blev forbrugerbegrebet både udvidet og omfortolket. Danske Husmødres Forbrugerråd skiftede i 1964 navn til det kønsneutrale Forbrugerrådet – en markering af, at mænd nu også indgik i gruppen af forbrugere – og i 1965 blev ’forbrugerbevidst’ en del af danskernes ordforråd.
Disse nye begreber afspejlede et centralt afsæt for periodens forbrugerpolitiske nyorientering: Ideen om, at forbrugeren blev holdt for nar, enten af reklame- og fødevareindustrien alene eller med hjælp fra politiske håndlangere. I kogebogen Man tager et sølvfad … (1965) forsvor Mogens Brandt nogensinde at lade sig »nøje eller holde op med at protestere, når industrien hånd i hånd med svage og lettroende myndigheder forsøger at snyde os.«
I sådanne vendinger pegede man altså ikke kun på en grundlæggende interessemodsætning mellem forbrugere og producenter, men formulerede også en mistro til de forskellige statslige råd, der siden 1930’erne havde ageret forklarende bindeled mellem de to.
Selvstændiggørelsen af forbrugeren omfattede, at den individuelle smag fik forrang, ikke kun sensorisk, men også i en bredere forstand som et udtryk for evnen til at foretage kvalificerede valg i hverdagen. Det krævede ikke alene, at forbrugeren skærpede sin bevidsthed – blandt andet via tidens fremstormende uafhængige forbrugerjournalistik – men også, at der var gennemsigtighed i salg og produktion af fødevarer.
Det stemte meget dårligt overens med et landbrug, som i stigende grad præsenterede sine produkter i emballeret og etiketteret form.
Smagsløg som GPS
Som et alternativ til danske landbrugsprodukter begyndte mange at romantisere tiden før 1900-tallet, da forrådshusholdningen endnu var dominerende, eller kigge længselsfuldt mod middelhavslandenes bondekøkkener, hvor dåser samt vakuum- og cellofanindpakninger ikke tvang forbrugeren til at forlade sig på producenter og statslige instansers garantier. Man begyndte med andre ord at dyrke ideen om et marked, hvor forbrugeren kunne manøvre ved hjælp af sine egne smagsløg.
Efter en årrække, hvor europæisk fødevarepolitik var formet med henblik på at sikre en stabil fødevareforsyning, var landbruget gearet til at levere kvantitet. Og det var netop gastronomernes største anke mod det danske landbrug: At det ikke var i stand til at imødekomme den efterspørgsel på kvalitet, der opstod med velstandsstigningen.
Før vi for alvor begyndte at tænke på dyrevelfærd, søer og vandløb, var det altså over maden, vi satte gang i en ny fortælling om det danske landbrug.
Caroline Nyvang er historiker og arbejder som forsker ved Dansk Folkemindesamling, Det Kongelige Bibliotek. Kronikken er skrevet på baggrund af hendes ph.d.-afhandling ’Danske trykte kogebøger 1900-70. Fire kostmologier’, som hun i 2013 indleverede og forsvarede ved Københavns Universitet

