Mangler mod



 Kulturminister Uffe Elbæk tjente i sin tid sine sporer i det århusianske som leder af Frontløberne og Kaospiloterne, der var friske med nye utraditionelle initiativer til inspiration for hele det danske kulturliv. Ikke mindst derfor var der store forventninger til ham som ny minister og sand ven af kunsten. Indtil videre har Uffe Elbæk dog mest vist sig som administrator af det etablerede, institutionaliserede kulturliv. Det er simpelthen for meget, hr. kulturminister. Fordi det er for lidt.
Hvad er der sket med den før så visionære politiker? Han sprang op som en løve, da han tiltrådte, med en ide om, at der skulle flyttes penge fra klassisk til rytmisk musik ved at nedlægge et af symfoniorkestrene. Betimeligheden kunne selvfølgelig diskuteres, men modet svigtede ham. Ideen blev hurtigt droppet.
Nu er han trådt i karakter, hvis man kan kalde det sådan, med et udspil til årets finanslov, der flytter rundt på nogle ganske få millioner, som skal komme kulturminder som Den Gamle By i Aarhus og Fregatten Jylland til gode. Lige vand på Dansk Folkepartis kulturmølle, og mere alvorligt: Den gratis adgang til Statens Museum for Kunst, som var forgænger Brian Mikkelsens progressive fortjeneste, skal væk. Den gav ellers 50 procent flere besøgende. Okay, der gives fire millioner kr. mere til forfatterne og godt for det og dem.
Resten går til kulturarv, specielt i provinsen. Løjerligt nok med SF’s og Enhedslistens velsignelse, skønt de endnu ikke har vundet det mindste ved at kopiere andres politik.
Salig redaktør og MF Jens Peter Jensen sagde engang om sin søn, Uffe Elleman-Jensen, da han syntes, han var blevet for ufolkelig: »Der er for meget Ellemand og for lidt Jensen i ham!« Om Uffe Elbæk kan siges, at der er for lidt frontløber og for meget medløber i ham. Bjørk

