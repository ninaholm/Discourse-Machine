Man genindfører den delte skole



 
	De aktuelle uddannelsesreformer er omgærdet af en retorik fuld af gode intentioner, høje ambitioner og ønsketænkning: Alle børn skal blive så dygtige, som de kan. Vi skal have flere unge til at tage en erhvervsuddannelse, og vi skal hæve prestigen for den faglærte uddannelse

	Der er ikke grænser for alt det gode, vi gerne vil. Men i realiteten er vi i gang med at genindføre den delte skole – måske ikke helt den gamle mellemskole, men i store træk realskolen, som ellers blev afskaffet med loven i 1975. Selv om det sikkert ikke er det, man vil, er det med al sandsynlighed det, der kommer til at ske.

	I folkeskolereformen indgår, at skolerne kan ’tone’ udskolingen efter elevernes ’interesser’. Man kan lave talentspor og holddele på nye måder og i højere grad, lave valgfag på tværs af 7. til 10. klasse. Kan man se faldgruberne for sig? De sprogligt interesserede og dygtige (piger?) kan komme på hold sammen i et særligt sprog-talentspor.

	De teknisk interesserede (drenge?) kan så gå i et udskolingsspor med hinanden og på valgfag i knallertmekanik. I øvrigt kan man holddele eleverne i længere tid ad gangen – ja, det skal naturligvis kunne begrundes pædagogisk – men hvad kan ikke det? Og så sætter man en ’vejledningsreform’ i søen. Ifølge denne skal alle elever i 8. klasse vurderes uddannelsesparate af deres lærere.

	Slut med inklusion

	De ikkeuddannelsesparate elever skal findes på baggrund af såkaldte objektive kriterier, hvilket vil sige karakterer. Hvad er ellers objektivt – nåh jo, forældres skolebaggrund og økonomi. Tør man sige det? Og vupti – efter nogle år med inklusion på dagsordenen genindfører man den delte skole. Herefter skal de forventeligt 20 procent ikkeuddannelsesparate have en særlig indsats, både undervisningsmæssigt og i form af individuel og gruppebaseret vejledning.

	Hvad er mere oplagt end at lave et holdforløb med ikkeuddannelsesparate elever? De svageste, dem med dårligste karakterer og måske de mest skoletrætte. Og tilbyde dem valgfag, som passer til dem. Hvordan forestiller man sig, at det at blive vurderet ikke-uddannelsesparat og blive udskilt til en særlig undervisnings- og vejledningsindsats vil påvirke de elever, det handler om? Og hvor bliver helhedsskolen af, når man de facto får større og større mulighed for at dele eleverne efter evner og interesser?

Anne Froberg, centerleder, Ungdommens Uddannelsesvejledning i Aalborg

