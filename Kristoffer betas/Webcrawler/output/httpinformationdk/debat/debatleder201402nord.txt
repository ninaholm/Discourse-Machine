Nordkorea vil forblive ustraffet
Leder


 
	FN bliver ofte anklaget for at vende det døve øre til undertrykkelse, men det kan man bestemt ikke sige er tilfældet i en ny FN-rapport om menneskerettighedssituationen i Nordkorea. Rapporten, der er forfattet af en undersøgelseskommission nedsat af FN’s Menneskerettighedsråd, konkluderer ikke blot, at det nordkoreanske regime begår forbrydelser mod menneskeheden, men går også så langt som til at anbefale, at landets ledere stilles til ansvar ved en international straffedomstol.

	Rapporten er rystende læsning om omfattende og systematiske overgreb. Blandt andet lyder det om fængselslejrene, hvor der sidder mellem 80.000 og 120.000 politiske fanger, at »de indsatte gradvist bliver udryddet gennem bevidst udsultning, tvangsarbejde, henrettelser, tortur, voldtægt og nægtelse af reproduktive rettigheder håndhævet gennem straf, tvungne aborter og barnemord.«

At der foregår alvorlige krænkelser i Nordkorea er i sig selv ikke en nyhed. Men at anklagerne nu har fået FN’s blå stempel i den mest omfattende og detaljerede rapport om emnet til dato bør være et vendepunkt. Rapporten giver det øverste lederskab i Nordkorea ansvaret for overgrebene, og kommissionen har sendt et brev direkte til Nordkoreas leder, Kim Jong-un, og advaret ham om, at han kan ende med at blive retsforfulgt for forbrydelser mod menneskeheden.

	Men rapporten klandrer også verdenssamfundet for hidtil at have forholdt sig passivt. I mandags, hvor rapporten blev offentliggjort, udtrykte kommissionens formand, Michael Kirby, håb om, at rapporten nu vil anspore verdenssamfundet til at handle. Med rapporten, sagde Kirby, »vil det ikke længere være muligt at undskylde manglende handling med, at vi ikke vidste, hvad der foregik«.

Men det bedrøvelige er dog, at kommissionens anbefaling om, at nordkoreanske ledere skal stilles for en dommer, for tiden er et uopnåeligt ønske. Hvis det skal realiseres, kræver det en godkendelse fra FN’s Sikkerhedsråd. Og det vil ikke ske – på grund af Kina, der har vetoret i Sikkerhedsrådet, og som til stadighed holder hånden over sin nabo.

	Allerede inden rapporten kom ud, meddelte regeringen i Beijing, at den vil blokere for retsforfølgelse af det nordkoreanske styre. En talskvinde fra Kinas udenrigsministerium sagde mandag, at den eneste vej frem er »konstruktiv dialog og samarbejde«. Problemet med det argument er dog, at der for tiden ikke er skyggen af dialog og samarbejde mellem Nordkorea og omverdenen. Nordkorea har ikke villet samarbejde med FN-kommissionen og har i det hele taget nægtet, at der overhovedet finder overgreb sted i landet.

Heller ikke Kina har udvist samarbejdsvilje. Beijing har gentagne gange nægtet kommissionens repræsentanter adgang til Kina for at undersøge forholdene for de titusinder af nordkoreanere, som det vurderes opholder sig i det nordøstlige Kina – sandsynligvis fordi Kina er nervøs for øget fokus på, at landet fortsætter sin stærkt kritisable politik med at sende nordkoreanske flygtninge tilbage over grænsen til Nordkorea, på trods af at de dér risikerer fængsling, tortur og oven i købet henrettelse.

	Det, som rapporten dog kan formå, er at øge presset på Kina for at holde inde med at støtte et diktatur, der nu med FN’s ord begår forbrydelser mod menneskeheden. Håbet om det er dog svagt. Kina vil ikke opgive sin støtte, da Beijings altoverskyggende frygt er, at Nordkorea kollapser – hvilket kan føre til endnu mere ustabilitet og til en genforening af den koreanske halvø styret af en sydkoreansk regering, der er allieret med USA.

FN-rapporten belyser forholdene i Nordkorea, men vil ikke i sig selv forbedre dem. Der er formentlig ingen chance for bedre menneskerettigheder, medmindre der sker en generel opblødning i landets stærkt anstrengte forhold til omverdenen.

	Så længe Nordkorea er underlagt hårde FN-sanktioner for regimets atomvåben og hyppige trusler om krig, og så længe Kim Jong-un og folkene omkring ham ser specielt USA som en dødelig trussel, da vil landet forblive i et evindeligt alarmberedskab, hvor menneskerettigheder vil blive ofret til fordel for regimets overlevelse.

