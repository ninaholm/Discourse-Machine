’Ikke vores opgave’
Formand for Dansk Psykiatrisk Selskab, Thomas Middelboe, er bekymret over det udvidede samarbejde mellem psykiatere og PET. Ifølge ham bør de forskellige myndigheders roller ikke blandes
Thomas Middelboe


 
	Forestil dig, hvad det kan betyde for en paranoid person at blive registreret i PET’s registre. Ifølge psykiater Thomas Middelboe er det langt fra sundt og kan i svære tilfælde føre til yderligere paranoia.

	Blandt andet derfor er han kritisk over for det nye initiativ fra Social- og Integrationsministeriet om at udvide psykiatriens samarbejde med PET.

	»Det kan svække tilliden, skræmme behandlingskrævende mennesker væk fra behandling og forværre symptomerne,« siger Thomas Middelboe.

	Han frygter, at patienter mister tilliden til psykiaterne, hvis de kan risikere, at oplysninger om dem bliver videregivet til PET.

	»Der er en stor risiko, hvis patienter bliver skræmt væk,« siger Thomas Middelboe og fortæller, at psykiatere jævnligt er i kontakt med psykisk syge mennesker, som har ekstreme holdninger og tanker, så for ham er det naturligt at have fokus på de ekstremistiske holdninger. Han har dog aldrig selv oplevet at mistænke patienter for potentielt at kunne begå terror eller hørt om kolleger, som har oplevet det.

– Er det et fokus, som mangler i psykiatrien i dag?

	»Sådan set ikke. Som læger skal vi jo altid være opmærksomme på, at de mennesker, som vi har et behandlingsansvar for, ikke planlægger forbrydelser mod samfundet eller mod andre mennesker. Det er jo en lægelig forpligtelse at beskytte sine patienter mod at begå sådanne handlinger,« siger han og tilføjer, at psykiaterne følger de forpligtelser, de har gennem samarbejdet mellem politi, sociale myndigheder og psykiatere.

– Er det usandsynligt, at psykisk syge kan begå terror?

	»Så enkelt kan man ikke stille det op, for der findes også psykisk syge, som kan planlægge ting helt ned i mindste detalje. Alt kan lade sig gøre – man kan forestille sig alting. Talmæssigt tror jeg bare, at det er en forsvindende lille gruppe af psykisk syge i Danmark, som kan udvikle terroristisk adfærd. God psykiatrisk behandling og tillid til lægen er her den bedste forebyggelse af ekstrem adfærd.«

	Derfor har Thomas Middelboe svært ved at se fordelene i ordningen, og han frygter dens indvirkning og sammenblandingen af myndigheders funktioner.

	»PET skal fange terrorister, og vi skal behandle patienter. Det er ikke vores opgave at lave overvågning af potentielle terrorister eller psykisk syge. Vi må ikke blande tingene sammen, så går det ud over patienterne,« siger han.

