Beredskabskommunikation ejes af private
Markerer Brian Mikkelsens kritik af frasalget af TeleDanmark en begyndende opvågning - eller er det rent spin?


 Som sikkerheds- og beredskabsmedarbejder i Københavns Kommune kom det helt bag på mig, da staten i slutningen af 90'erne besluttede at fra-sælge TeleDanmark - med drift, infrastruktur, kobberledningerne og hele molevitten. Konkurrence er jo godt - og desuden fattedes statskassen penge.
Billedligt talt forgreb landets politiske ledere sig - som tyve om natten - på samfundssikkerheden og hev hele nervesystemet i den sociale organismes rygsøjle ud.
Endnu i 90'erne var samfundssikkerhed 'en by i Rusland'. Bedst og billigst var parolen, helt uden nuancer, som et lille ekko efter Reagans og Thatchers regeringsperioder. I 2001 fik vi så 11. september, hvorefter Danmark følgagtigt fulgte i USA's fodspor til Irak. Vi fik også hele det nye trusselsbillede fokuseret på de fremmede, som tændte en stor del af befolkningen som en refleks, der var velkendt fra den kolde krig. I Danmark kunne der da ikke ske noget! Altså større ulykker eller katastrofer.
Det traditionelle nationale Morten Koch idyl-billede af Danmark blev derfor for alvor udfordret i kølvandet af karikaturtegningerne med terrortruslerne og tv-billederne af vold mod danske symboler.
For nationen totalt uventede begivenheder. Og med daværende statsminister Fogh Rasmussens forsøg på - med sin kritik af samarbejdspolitikken under krigen - at bringe en kampånd ind i den danske mentalitet, var nationen langt fra fordums fredsopbygning og konfliktløsningspolitikken i FN regi. Et puslinge-land, der med reformuleringen af indholdet af en aktivistisk udenrigspolitik (Irak), blev ført frem i forreste skudlinje. I sig selv alvorligt nok. Men tillige med en sikkerhedskultur hjemme, der på ingen måde matchede frontpositionen. De politiske ledere spillede roulette med befolkningens sikkerhed.
Terrorlovgivningens skyggesider markerer kun én side af, hvad befolkningen blev udsat for. Frasalget af TeleDanmark afspejler en anden side af periodens sikkerhedspolitik. For mange borgere med fornemmelse for sikkerhed og beredskab var det en uforståelig politisk handling, der bragte dele af den offentlige opinion i en slags coma. Hvordan kunne ansvarlige politikere bringe den danske nation i en sådan situation for simpel mammon?
Særlig dansk model
I kølvandet af frasalget har politikerne gennemført en endnu mere uforståelig handling, som det nu må være tiden at få løftet frem i lyset og korrigeret. For hvis fra-salg af nationens teleinfrastruktur ikke egner sig til privatisering - hvor sikkerheden vurderes i lyset af økonomien - hvordan forholder det sig da ikke med samfundsberedskabets kriseledelseskommunikation?
I forlængelse af et bredt telepolitisk forlig i 1999 blev det nemlig besluttet, at kommunikationen i vort samfundsberedskab skulle opdeles i to adskilte og konkurrerende radiofrekvensbånd. Herved gjorde man det umuligt at sikre den nødvendige sammenhængende kommunikation i dansk beredskab. I dag ejes og drives landets beredskabskommunikation af udenlandske privat-kommercielle monopolinteresser på en teknologisk platform, der oven i købet er uforenelig med en funktionsbaseret kommunikationsintegration med nabolandene Sverige og Tyskland.
Borgere, samfundsinstitutioner og erhvervsliv her i landet har alle en vital interesse i at blive beskyttet overfor uforudsete hændelser. Men når sikkerheds- og beredskabskulturen blandt politikere og deres rådgivere i ministerier og styrelser er så ringe udviklet, at business og snævre økonomiske hensyn er gået beslutningstagerne til hovedet og ikke blot medfører salg af hele TeleDanmark, men tillige at samfundsberedskabets ledelseskommunikation med værktøjer er overtaget af et privat-kommercielt monopol, så er tiden inde til opvågning og nyvurdering af indholdet af samfundssikkerhed.
Under navnet SIkkerhedsNEttet (SINE) er udbygningen af kommunikationsløsningen gået i stå. Tæt på 'Kejserens nye klæder', mener formanden for de kommunale beredskabschefer.
Danmark er ildestedt med en embedsstand, der ikke blot har vejledt politikerne til at gennemføre en særlig dansk proprietær kommunikationsløsning. Danmark er også ildestedt ved, at embedsstanden ikke udviser åbenhed om det samlede design af beredskabets kommunikationsløsning, som Økonomistyrelsen med støtte fra Rigspolitiet, Kammer-advokaten, Gartner Group og Rovsing Management har stået for. Men i den sammenhæng er det dog særlig problematisk, at hverken Rigsrevision, Ombudsmand eller den samlede presse har haft kompetence og power til at understøtte borgernes samfundsbeskyttelse ved at kaste lys over den særlige danske model for beredskabskommunikation.
Hvilke chok skal til, før den danske offentlighed vågner op fra sin coma?
Niels Johan Juhl-Nielsen, specialrådgiver, cand.scient.adm. Han er i færd med at skrive en bog om samfundssikkerhed og beredskabskommunikation

