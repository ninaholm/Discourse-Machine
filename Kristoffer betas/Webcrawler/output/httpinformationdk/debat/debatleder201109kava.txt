Kavalerens festlige fødselsdag



 Tillykke, Silvio! Den italienske ministerpræsident, som i dag fylder 75 år, sætter den ene rekord efter den anden. Han er ikke bare Europas ældste og rigeste regeringsleder, men afgjort også verdenshistoriens mest juridisk udfordrede politiker. Berlusconi var i forvejen sigtet i fire retssager: for korruption, skattesvig, udnyttelse af mindreårige prostituerede og magtmisbrug. Men ligesom den legendariske stangspringer Sergej Bubka, der forbedrede sin egen verdensrekord 35 gange, bliver han ved med at overgå sig selv og er nu sigtet i seks sager. Ifølge de nye anklager har han også presset et vidne til at afgive falsk forklaring og medvirket til offentliggørelsen af hemmelige sagsakter. Den italienske ministerpræsident har desuden fået vedtaget 36 skræddersyede love — leggi ad personam— for at undgå straf i andre retssager. Hvis man medregner de mere end 70 love, der er blevet vedtaget for at beskytte eller hjælpe venner eller venners venner, bliver bedriften endog meget svær at overgå. Berlusconi er også indehaver af rekorden som den længstsiddende regeringsleder i Italien siden Benito Mussolini. Han er med andre (egne) ord »den bedste ministerpræsident i Italiens 150-årige historie«, hvilket er særligt imponerende i betragtning af, at embedet kun har eksisteret siden den republikanske forfatnings vedtagelse for 63 år siden.
Sidste år fejrede Berlusconi sin fødselsdag med en lur i parlamentet, men i år bliver mærkedagen markeret med manér. I marts havde Berlusconi sat endnu en rekord, da han som den første regeringsleder nogensinde udnævnte en minister, der var under mistanke for at stå i ledtog med mafiaen. Italiens historie er som bekendt broget, og flere ministre er blevet retsforfulgt for deres forbindelser til kriminelle organisationer, men altid efter deres embedsperiode. Aldrig tidligere er en minister blevet udnævnt på trods af en bestyrket mistanke om mafiaforbindelser, og aldrig tidligere har republikkens præsident, Giorgio Napolitano, godkendt en ministerudnævnelse »med forbehold«. Mistanken mod landbrugsminister Francesco Saverio Romano har siden udmøntet sig i en sigtelse. Han er anklaget for gennem sit politiske virke at støtte den sicilianske mafia og var blandt de meget få parlamentsmedlemmer, der i 2002 stemte imod den gældende lov om skærpet isolationsfængsling af mafiaens ledere. Fem angrende medlemmer af Cosa Nostra har afgivet vidneudsagn om Romanos forbindelse til organisationen, hvilket har fået oppositionen til at fremsætte en mistillidsdagsorden mod ministeren. Romano, som blev valgt for det kristendemokratiske oppositionsparti UDC, men skiftede side, da Berlusconi-regeringen i december 2010 risikerede at blive væltet, har truende påpeget, at regeringens overlevelse afhænger af hans nydannede partis fem mandater. Et flertal i deputeretkammeret betænkte således i går Berlusconi med en fødselsdagsgave, da mistillidsdagsordenen blev nedstemt.
Ifølge fødselaren har ingen italiensk regering nogensinde gjort mere for at bekæmpe mafiaen. Hurra! Der går faktisk så godt, at Renato Brunetta, minister for den offentlige administration, forleden foreslog at afskaffe det såkaldte antimafiacertifikat, som er påkrævet for private virksomheders deltagelse i offentlige udbudsrunder. Logikken fejler ingenting, for hvorfor skal en entreprenør fremvise et certifikat, når man sagtens kan blive minister uden? Forslaget indgår i et forsøg på afbureaukratisering, som skal bringe den kriseramte italienske økonomi på ret køl. Og set fra et økonomisk perspektiv giver det god mening. Campania, hvor Napoli ligger, har f.eks. højere skatteindtægterne end regionens samlede produktion, hvilket skyldes hvidvaskning af penge. De kriminelle organisationer omsætter ifølge revisionsrettens beregninger for 130 mia. euro om året, så potentialet er stort: »Måske er det mere end tidligere den økonomiske kriminalitet, der holder landet på benene. Det er paradoksalt at tænke på, at det er den organiserede kriminalitet og ikke staten, der redder os fra et krak,« skriver økonomen Loretta Napoleoni.
Mafiaens særtræk i forhold til anden organiseret kriminalitet er, at organisationerne infiltrerer og nyder beskyttelse i politiske og institutionelle miljøer: »Mafiaen besejres ikke på Sicilien, men i Rom,« har anklageren Roberto Scarpinato påpeget. Under forhandlingerne om Maastricht-traktaten, som førte til indførelsen af euroen, nævnte den daværende tyske kansler, Helmut Kohl, den italienske mafia som et problem for valutaunionen. Siden er emnet blevet glemt, eller rettere fortrængt. Den italienske regering bærer i kraft af landets størrelse og enorme statsgæld (verdens tredjestørste) et særligt ansvar under den værste økonomiske krise i Europa siden krigen. Det vækker derfor bekymring, at den katolske kirke forleden gav dagens fødselar det røde kort på grund af hans »løsslupne og triste opførsel«. For hvad hvis også mafiaen begynder at synes, at staten er for korrupt?

