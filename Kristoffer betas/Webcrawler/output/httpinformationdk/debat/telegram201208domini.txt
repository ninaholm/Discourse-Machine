Dominikansk piges kræftdød vækker abortdebat
Der er gang i debatten om abort i Caribien, efter en 16-årig gravid har fået sen kræftbehandling og er død.


 En 16-årig kræftsyg og gravid pige har den seneste tid har været omdrejningspunkt for en heftig debat om abort i Den Dominikanske Republik. Fredag morgen døde hun af komplikationer fra kræftsygdommen. Det skriver CNN.
Debatten om abort blev rødglødende, da læger i 20 dage efter hendes indlæggelse den 4. juli tøvede med at behandle hende, fordi behandlingen kunne medføre en abort.
Lægerne frygtede ifølge tv-stationen, at de ville blive retsforfulgt for at fremprovokere en abort på grund af landets totale antiabortlov.
 Pigens mor, Rosa Hernandez, havde, inden behandlingen gik i gang, i længere tid forsøgt at overbevise læger og den dominikanske regering om, at de skulle gøre en undtagelse fra loven, så hendes datter kunne overleve.
- Jeg ved godt, at abort er en synd. Men min datters helbred kommer i første række, sagde hun ifølge CNN.
Sagen har udløst en fornyet debat om abort i Den Dominikanske Republik og er blevet voldsomt debatteret af både embedsmænd og menneskerettighedsforkæmpere. Nogle politikere har opfordret embedsmænd til at genoverveje abortforbuddet.
Ifølge artikel 37 i Den Dominikanske Forfatning er "retten til liv ukrænkelig fra undfangelsen indtil døden". Dominikanske domstole har fortolket dette som et strengt forbud imod abort.
 Pigen var 13 uger henne i sin graviditet. Da hun endelig kom i behandling tog hendes krop ikke ordentligt imod kemoterapien, og efter en lille måneds tid døde hun fredag morgen af et hjertestop.
