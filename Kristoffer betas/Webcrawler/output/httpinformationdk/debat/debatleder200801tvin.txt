At tvinge Trier



 NU ER DER igen krisesnak i den danske filmbranche, denne gang belyst i en serie i Jyllands-Posten, hvoraf det fremgår, at især producenterne er i knibe. Der er i 2007 produceret 26 film, hvoraf kun fire ventes at give overskud. Det var jo ærligt talt ikke mange.
Især ser det sort ud for Nimbus Film. Selskabet har sendt fem film ud, som alle er gået dårligt. Dets egenkapital er i minus. Heller ikke Zentropa har haft et godt år, og endog succesfilmen Kunsten at græde i kor ser ud til at have en svag økonomi.
Kun Regnar Grasten, der er kendt for det mere folkelige og mindre kunstneriske, klarer sig godt. Han langer til gengæld kraftigt ud efter sine kolleger for at lave kedelige film, som er for dyre, og som er instrueret af udbrændte instruktører.
Regner Grasten spår et kæmpecrash, der "får begivenhederne (på Wall Street) i 1929 til at blegne".
DET KAN MAN da kalde at male fanden på væggen, og sådan går det næppe heller, selv om nogle selskaber måske bliver nødt til enten at nytænke eller dreje nøglen om. Det er nu engang den risiko, der er i det private erhvervsliv, også når den er statssubsidieret.
For faktisk har danske film så nogenlunde holdt sin pænt store markedsandel i forhold til de mange amerikanske film på markedet. Ikke så ringe endda. Ser man på udbuddet af danske film, er det en blanding af smalle, kunstneriske film og bredt appellerende film, og mange har bestået anmelderprøven. 
HVORFOR ØKONOMIEN så alligevel ikke hænger sammen, er der en vifte af meninger om som f.eks., at markedsføringen ikke er god nok, lønningerne er blevet for høje, der sælges for mange rabatbilletter, osv. Nogle af producenterne tænker i retning af at lave flere billige film à la dogme. Dem kan man jo ikke tabe så meget på som de dyre. En nok bedre mulighed var måske at lave færre, men dyrere. Som det er nu, udkonkurrerer de jo hinanden.
At tale om krise er imidlertid for tidligt og forkert, blot fordi det et enkelt år går skidt, ligesom filmstøtte nødvendigvis må justeres i en løbende proces rimeligvis på alle de nævnte områder. 
ZENTROPAPRODUCENTEN Peter Aalbæk Jensen har set skriften på væggen og har netop indledt et samarbejde med Nordisk Film om at styrke salgs-delen, ligesom han er gået sammen med Regner Grasten om et nyt selskab. 
Man kan ikke lukke øjnene for det, som Erik Balling altid sagde: Der må noget markedstænkning med i filmproduktion. Ligesom det ikke er til at skjule, at et par af instruktør-esserne, Thomas Vinterberg og Lars von Trier, har skuffet fælt med utåleligt lave biograftal på flere film i træk - formentlig også skuffet sig selv. 
Man fristes til at ønske, at nogen kunne tvinge Lars von Trier til at være lidt mindre kunstner og glæde sit store publikum fra tv-serien Riget noget mere, men instruktøren er så følsom, at han formentlig viger tilbage i rædsel bare ved tanken om at komme publikum i møde, blot man nævner den.

