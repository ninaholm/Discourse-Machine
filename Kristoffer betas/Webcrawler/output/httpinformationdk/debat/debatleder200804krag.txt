Krage & Mage



 SIG MIG, HVEM du er gift med, og jeg skal sige dig, hvem du er. Dette fyndord om ægteskabet som sindets spejl rummer mange lag af sandheder. Ugebrevet A4 offentliggjorde forleden en undersøgelse, der afslører en kendsgerning om danskere: "Når vi forelsker os, gør vi det i stigende grad i en person, der har læst de samme bøger og har de samme eksamenspapirer som os selv. I en social kopi - slet og ret."
En Epinion Capacent-udspørgning af et repræsentativt udsnit af befolkningen viser dette mønster:
-To ud af tre med en videregående uddannelse deler brevsprække med en ditto. Derimod har kun hver syvende af slagsen etableret sig med én uden 'kompetencegivende uddannelse'.
-Flertallet af danskere med en erhvervsfaglig uddannelse har fundet sammen med en tilsvarende.
-Flertallet af ufaglærte har udset sig en anden ufaglært.
-De jobløse parrer sig mest med jobløse.
HOMOGAMI KALDER forskere denne tendens, der er ganske global. Den er gjort mulig af, at kvinders fremgang i uddannelse har givet dem et partnervalgsfremmende fællesskab med mænd på læreanstalt og arbejdsplads.
Sociologen Henrik Dahl hæfter disse flabede ord på: "For at sige det, som det er: Kvinder kan bare ikke lide svage mænd. Al menneskelig erfaring siger, at kvinder vil være sammen med mænd, der er mere end dem selv. Og når kvinder bevæger sig op ad uddannelsesrangstigen, så indsnævres udvalget af stærke mænd simpelthen."
I undersøgelsen erklærer 46 procent af de højtuddannede kvinder sig uenig i udsagnet: "Det betyder ikke noget for mig, hvilken uddannelse min ægtefælle, samlever eller kæreste har." Det tilsvarende tal for højtuddannede mænd er 32 procent; for alle kvinder er det 22 procent og for alle mænd: 12.
KVINDERS ÆRGERRIGHED er en forkert forklaring på deres partnervalg, mener RUC-kønsforsker Karen Sjørup: "Det handler snarere om balance i parforholdet. En kvinde udfordrer sin kønsidentitet i højere grad, end en mand gør, når hun tager en lang uddannelse. Det kan være svært nok. Derfor ønsker hun slet ikke at udfordre skæbnen ved at være den højst uddannede i parforholdet."
Hvad nu end homogamien skyldes, er den ikke problemfri.
Hvad skal der f.eks. blive af de dårligt uddannede mænd? Dem er ikke megen anvendelse for på arbejdsmarkedet og nu heller ikke i soveværelset.
For slet ikke at tale om den ghettodannelse, som homogamien er udtryk for. Den hærger i forvejen skolesystem og boligmarked. De velbjergede bjerger sig sammen med de velbjergede.
Med RUC-professor, John Andersens ord:
"Det kan skabe social intolerance og blindhed i toppen af samfundet. Men det er mindst lige så stort et problem, at de svageste - uden uddannelse og karrieremuligheder - overlades til hinanden i bunden." 
dr

