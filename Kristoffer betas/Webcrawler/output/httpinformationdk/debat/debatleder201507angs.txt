Angstens ansigt
LEDER


 Otteårige Mathias’ tegning af sig selv fortæller alt det, han ikke selv har et sprog for. Et stort kryds over maven og tæt tegnede streger på begge arme illustrerer de følelser, han gribes af, når han skal i skole: Ondt i maven og kuldegysninger.
Mathias’ tegning afslører, hvad lægerne kalder for separationsangst, men som for en otteårig dreng blot opleves som en invaliderende angst for at være i skole uden sin mor. Takket være en lægekollega til Mathias’ mor er han i dag i behandling for sin psykiske lidelse, men det er langt fra virkeligheden for ret mange af de tusindvis af danske drenge og piger, der i dag lider af uopdaget angst.
Hvert tiende danske barn lider ifølge forskningen af angstproblemer, men som afdækket i gårsdagens Information har 65 af landets 98 kommuner i dag ingen tilbud målrettet børn med angst. Flere af de kommuner, vi har talt med, forklarer den manglende indsats med bevidste og nødvendige økonomiske prioriteringer.
Læs også: To ud af tre kommuner tilbyder ikke målrettet hjælp til angste børn
Ingen kan betvivle, at landets kommuner – særligt dem længst fra hovedstaden – i disse år er økonomisk hårdt trængte. Der skal bestemt spares, og den virkelighed bliver efter alt at dømme ikke bedre i de kommende år med den stramme aftale for kommunernes økonomi, som V-regeringen med støtte fra Socialdemokraterne indgik tidligere i denne måned.
Men eksemplet med de angstplagede børn illustrerer, at nogle penge kan være for dyrt sparede. Den efterfølgende regning kan således ende med at blive uforholdsmæssig stor – både hvad angår menneskeskæbner og i kroner og ører.
Hvis angst forbliver uopdaget i barndom og ungdomsår, risikerer den senere i livet at udvikle sig til sværere lidelser, der kræver psykiatrisk behandling. Ubehandlet angst kan ligeledes ende med depressioner og misbrugsproblemer, viser en forskningsoversigt fra Socialforskningsinstituttet.
Alt sammen trist, dyrt og formentlig unødvendigt. For med almindelig terapi kan de angstramte børn spares for mange lidelser, hvis blot de i tide opdages og kommer i behandling. Så uden at forklejne kommunernes økonomiske virkelighed, bør historien om Mathias og alle de andre angstramte børn rejse spøgsmålet: Har vi råd til at lade være med at hjælpe?
Læs også: Angste børn bliver overset

