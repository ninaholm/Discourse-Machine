Tyskland kvæler Europas økonomi
Tyskland dikterer økonomisk smalhals i Europa de næste mange år frem. Men spareiveren virker ikke og vil føre til mere arbejdsløshed samt større splittelse mellem Europas center og periferi. Så hvorfor ikke prøve noget andet?
Den tyske kansler, Angela Merkel, under et pressemøde med den tyske præsident, Vladimir Putin, efter et bilateralt møde i Kreml den 16. november 2012.


 Hvad er det, Tyskland har gang i med den europæiske økonomi? Er den tyske stat ved at udvikle sig til en væksthæmmer i stedet for vækstfremmer? Meget tyder på det. Neo-merkantilisme og en stram økonomisk kurs er det, der har karakteriseret tysk politik i 00’erne. Samme kurs anbefaler kansler Angela Merkel de øvrige lande i EU-samarbejdet at føre, uanset om en række af de syd- og østeuropæiske lande økonomisk befinder sig helt andre steder, end der hvor Tyskland er. I virkeligheden havde Europa den samme økonomiske problemstilling i 1990’erne. Tyskland var udset til at være og fungerede som vækstlokomotiv. Den afgørende forskel fra dengang er, at valutakursforholdene er anderledes.
I 1990’erne var valutakurssamarbejdet mere fleksibelt, dog med en række tilløb til fastkurssamarbejde. I nogle tilfælde var lande med – i andre tilfælde stod de af begrundet i konkurrenceevneproblemer. Situationen er anderledes i Europa i 00’erne – nærmere bestemt siden 1999, hvor en række lande besluttede uigenkaldeligt at fastlåse valutaerne til hinanden og etablere en fælles euro.
Det giver et andet sæt spilleregler for, hvorledes der kan føres økonomisk politik.
Der er dog flere muligheder, men den nuværende tyske sparepolitik (austerity) fører reelt til en strangulering af den europæiske økonomi.
Dynamisk virkelighed
Den generelle finanspolitiske styring er blevet mere omfattende, mens eurozonen har været i funktion. Vækst- og stabilitetspagten blev med stor tysk politisk kraft cementeret med udgangspunkt i de oprindelige konvergenskrav omkring offentligt underskud og gæld. Det betyder som bekendt, at det samlede offentlige underskud aldrig må komme under tre procent, og at den samlede offentlige gæld maksimalt må udgøre 60 procent.
Ganske vist levede en række lande ikke op til disse krav ved euroregimets start, men blev alligevel optaget i valutafællesskabet. Så meget desto mere er der grund til at spørge: Mener Tyskland seriøst, at disse krav skal gælde i al evighed? Verden er som bekendt dynamisk, og økonomiske regler er ikke gudgivne sandheder. Symbolpolitik har dog fortsat stor betydning og omsættes til virkelighed. Og derfor bygges videre på den forestilling, som oprindelig blev lagt i Vækst- og stabilitetsagten i form af yderligere stramninger.
Løkken strammer til
For det første er der den europæiske finansielle stabiliseringsmekanisme (EFSM), som kom til i maj 2010. Der er tale om en fondsdannelse, som har til hensigt at yde finansiel bistand til medlemsstater med økonomiske problemer. Bistand ydes ikke uden en række krav om reduktion i det pågældende lands offentlige sektor. For det andet er der finanspagten, som blev underskrevet af alle medlemslande i marts. Her defineres, at det offentlige strukturelle underskud kun må være en halv procent for lande med en gældsprocent over 60. Denne budgetregel skal indføres i den nationale lovgivning. Endvidere indføres en gældsregel, der indebærer, at den offentlige bruttogæld maksimalt må være 60 procent. For de lande, der ligger over, skal gælden fremover nedbringes med, hvad der svarer til en tyvendedel af forskellen mellem det aktuelle gældsniveau og kriteriet på de 60 procent. Det er her værd at bemærke, at gældsniveauet for EU som helhed var på 88,2 procent af BNP i juli ifølge Eurostat.
Stramningsgraden på finanspolitikken tredobles på denne måde. Hvad den generelle tre procents regel angår, gælder det, at deadline for de fleste eurolande er 2013, mens Grækenland og Spanien har deadline i 2014 og Irland i 2015. Når det gælder det strukturelle underskud med kravet om maksimalt en halv procent, forventes det at være bindende fra 2014 og målet skal formodentlig være indfriet for alle lande i gennemsnit i 2016. Endelig er der kravet om reduktion af en tyvendedel af gælden over 60 procents kravet. Det vil ramme Irland, Grækenland, Italien og Portugal hårdt, mens Belgien, Spanien, Cypern og Slovenien i mindre grad vil blive ramt.
Center og periferi
Summa summarum vil dette føre til kraftige finanspolitiske opstramninger for en række lande, som vil kumulere frem mod 2020 og formodentlig svare til omkring fem procent af euroområdets bruttonationalprodukt. Situationen er, at dette gennemsnit på fem procent er meget forskelligt fordelt.
Tyskland vil blive ramt mindst, mens lande som Grækenland, Irland, Spanien og i lidt mindre grad Portugal og Italien rammes mest. Med baggrund i EU-Kommissionens Ameco Database kan man beregne, at denne samlede finanspolitiske stramning frem til 2020 vil resultere i 3,3 millioner flere ledige. Heraf vil Tyskland kun bøde med små 200.000 flere ledige.
Dette vil yderligere forstærke forskellene mellem center og periferi i euroområdet og Europa i det hele taget. Og dermed vil det også skærpe modsætningerne mellem Tyskland og en lang række andre lande i EU. Ikke overraskende er der jo ikke meget at hente i EU’s begrænsede regionalpolitik, som skulle udgøre den modgående kraft i forhold til den tiltagende skævvridning og fastfrysning af store arbejdsløshedsøer.
Som bekendt har det aldrig været i Tysklands interesse, at regionalpolitikken koncentrerede sig om industriel udvikling i periferien. I stedet har det været koncentreret om udvikling af infrastruktur og turismeerhvervet. Og selv de ubrugte regionale midler, som har været omtalt på det seneste, har overhovedet ikke tyngde til at kunne aflæses i en ændring af arbejdsløshedstallene.
Derfor er det på høje tid at komme væk fra gennemsnitsbetragtningerne og kigge på de reelle modsætningsforhold. Valutaunionen har som helhed været i stand til at holde inflationsmålet på to procent i hele euroens levetid. Men i virkeligheden dækker det over, at Tysklands reale valutakurs er nedskrevet ganske betydeligt på grund af store forskelle i enhedslønomkostningerne og priser mellem Tyskland og især Sydeuropa. Det første årti med euroen afspejler en heraf tiltagende handelsmæssig ubalance.
Det er vel skæbnens bitre ironi, at Europa har haft så svært ved at tage ved lære af de historiske erfaringer. Det er ikke tilfældigt, at en del økonomer nu genlæser John Maynard Keynes’ The Economic Consequences of the Peace fra 1919, hvor Keynes argumenterer for, at det ikke har nogen rimelighed at pålægge Tyskland urimeligt store krigsskadeerstatninger, fordi det i sidste ende ville give for store økonomiske problemer for Europa som helhed. Nu er bæltet ikke strammet omkring Tyskland, men primært omkring de perifere lande i EU og især de sydeuropæiske lande.
Fokus på beskæftigelse
Dagsordenen for det skæve Europa skal ændres. Forslag om en lønsænkning i Danmark og andre lande, som skal følge den tyske vej, vil sammen med de processuelle krav i den strammere vækst- og stabilitetspagt føre til yderligere deflation i Europa frem mod 2020. Intet under, at selv IMF advarer mod at følge denne vej.
Ud fra et demokratisk perspektiv kan man vel også konstatere, at der burde være flertal for at ændre politikken i EU, da langt hovedparten af landene rammes af recessionspolitikken. Der kan selvfølgelig være politiske opfattelser, der bakker op om nøjsomhedens vej, men det vil primært være med til at skærpe den sociale uro, som allerede er stigende især i de sydeuropæiske lande. Der kan være flere veje til at ændre den nuværende EU-strategi.
Men en oplagt idé ville være, at vende tilbage til Amsterdam-traktaten og tilrettelægge en strategi for en koordineret finanspolitik med fokus på beskæftigelse. En finanspolitik, som ikke tager udgangspunkt i nogle generelle målsætninger, men i stedet i hvad de enkelte lande konkret har brug for. Det kan indebære, at Tyskland skal opgive at være handelsoverskudsland og dermed den stat, der langsomt kvæler de omkringliggende økonomier. Og det vil være til stor gavn for Europa som helhed.
Mogens Ove Madsen er lektor i samfundsøkonomi på Aalborg Universitet

