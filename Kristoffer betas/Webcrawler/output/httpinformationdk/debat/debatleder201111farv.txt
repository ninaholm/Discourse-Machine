Farvel og tak!



 Da Per Arnoldi for syv måneder siden trådte til som formand for Statens Kunstråd, betød det et frisk pust hen over den danske kunstneriske andedam. Kunst skal ikke provokere, sagde Arnoldi i en lang række interviews. I hvert fald ikke for enhver pris.
Det var helt vildt provokerende sagt af Arnoldi. For er der noget, mange kunstnere kan blive enige om, er det, at kunsten skal provokere. At provokere er et kunstnerisk dogme. Bare man provokerer, er man kunstner. Så let er det ikke, og det var det, Arnoldi meget finurligt fik sat fingeren på.
I går forlod Arnoldi så med øjeblikkelig virkning den formandspost, han overtog fra Mads Øvlisen. »Den konstruktion, jeg har prøvet at fungere i, er ikke velegnet for mit gemyt og temperament,« forklarer han i et brev, der ledsager opsigelsen.
Der er ingen grund til ikke at tro på, at hans opsigelse primært skyldes, at det var en større opgave at være Kunstrådsformand, end han havde regnet med, og at han igen gerne vil have mere tid til sin kunst. Det er imidlertid en skam, at den første aktive kunstner på den post ikke kan forene sit arbejde som kunstner med arbejdet i Kunstrådet. På den anden side er det også naivt at tro, at så tung en administrativ post bare kan forenes med det at være kunstner. Alt det burde Arnoldi selvfølgelig have vidst, inden han takkede ja til posten.
At der imidlertid kan være mere i opsigelsen, lader Arnoldi ane i sit opsigelsesbrev til den nye kulturminister Uffe Elbæk: »Jeg er også stærkt i tvivl om hele Kunstråds-konstruktionens virke og væsen«. Bureaukratiet er vokset, og der har heller ikke været meget trøst for en mand som Arnoldi at hente i den negative modtagelse, den nye regering og Kulturminister har givet i Lars Liebst-udvalgets gode forslag til ny kunststøtteordning, der netop vil forenkle kunststøttesystemet og reducere de bureaukratiske forgreninger og uoverskueligheder. Så er det sjovere at vende tilbage til kunsten, og vi andre takker for de syv måneder og et par velanbragte provokationer i det kunstneriske miljø.

