På flugt – fra ansvaret
LEDER


 Helle Thorning-Schmidt vil vise ansvarlighed derude, men herhjemme afviser hun at tage ansvar.
Statsministeren åbnede i går sin åbningstale i Folketinget med en militærpotent konstatering: »De danske kampfly er landet i Kuwait« – klar til bombetogter i luftrummet over de områder i det nordlige Irak, der i dag kontrolleres af Islamisk Stat (IS).
Sådan taler en statsminister i kamp, og hun talte i går om Danmark som et land, der påtager sig ansvar, hvor andre dukker sig. Hun talte om Danmark som et land, der »handler militært« mod en »rædselsfuld og brutal terrororganisation«, hvor andre tøver.
Det påfaldende var, at hun samtidig talte om et afmægtigt Danmark, der ikke kan tage imod flygtninge. Helle Thorning-Schmidt taler med andre ord om en ansvarlighed, hun selv synes på flugt fra.
Om en militær intervention kan slå IS tilbage, er – som tidligere anført her i avisen – stærkt tvivlsomt. Statsministeren holdt paradoksalt nok sin tale synkront med, at der blev udkæmpet afgørende kampe om den strategisk og symbolsk vigtige syriske by Kobani, som IS er tæt på at have erobret. Imens ser såvel nabo- og NATO-landet Tyrkiet passivt til, mens IS undgår USA’s luftangreb ved at gå i skjul, når flyene nærmer sig.
I en konflikt, hvor ingen sikre løsninger synes mulige, kan følgende dog med sikkerhed slås fast: En militær intervention vil i det korte perspektiv skabe yderligere blodsudgydelser.
Men ifølge Helle Thorning-Schmidt »gælder det om at slå til nu, inden ISIL vokser sig større og spreder vold og terror i vores del af verden«. Så en resolut militærindsats vil ifølge statsministeren gøre ondt på IS i dag, men IS vil på sigt komme til at gøre ondt på os alle, hvis vi ikke gør noget.
Militære kampe mod IS vil uundgåeligt koste civile ofre. Det vedgår såvel den danske som den amerikanske regering, og fra Folketingets talerstol konstaterede Helle Thorning-Schmidt, at antallet af asylansøgere i Danmark er det højeste i 20 år. Mange af de flygtninge er netop kurdere fra Syrien.
Derfor ligner det et moralsk nedbrud, når Helle Thorning-Schmidt i sin åbningstale bebuder betydelige stramninger af asylreglerne.
Helt konkret vil regeringen afskære flygtninge, der har fået opholdstilladelse, fra i det første år at blive familiesammenført med deres pårørende. Typisk vil der være tale om forældre, der har måttet lade deres børn blive i hjemlandet.
»Hvis konflikten i hjemlandet trækker ud, så kan opholdet blive forlænget. Og så kan man få ægtefælle eller børn til Danmark,« sagde Helle Thorning-Schmidt.
Men hun sagde ikke et ord om, hvor mange år, regeringen mener, det er rimeligt at lade flygtningene leve og vente i uvished.
Helle Thorning-Schmidt taler om international ansvarlighed, når det handler om at bombe derude. Men herhjemme strammer hun regeringens flygtningepolitik langt ud over uansvarlighedens grænse. Hvorfor? Af frygt for i et valgår at komme til at fremstå slap og blødsøden på udlændingeområdet. Eller som hun formulerede det fra Folketingets talerstol:
»Det vil også tage noget af presset fra vores kommuner og asylcentre. De har svært ved at finde plads til de mange flygtninge, som vi har lige nu.«
Regeringen skal ikke holdes ansvarlig for verdens flygtningestrømme, men hvis den vil tage et ansvar for at løse krige og kriser derude, så virker det temmelig uansvarligt ikke at ville bidrage med at løse flygtningeproblemet herhjemme.
Med gårsdagens åbningstale forsøgte Helle Thorning-Schmidt at vise statskvindens handlekraft og konsekvens. Hun samler stort set hele Folketinget – og nationen – i en fælles kamp mod en åbenlys ondskab.
Men når Helle Thorning-Schmidt, regeringen og den borgerlige opposition med den ene hånd sender danske F16-fly i kamp over det nordlige Irak, så hænger det ikke sammen, at de med den anden hånd vil stramme reglerne for flygtninge.
Dermed står vi med en regering – og det meste af et Folketing – som taler om ansvarlighed derude, men ikke vil tage ansvar herhjemme.

