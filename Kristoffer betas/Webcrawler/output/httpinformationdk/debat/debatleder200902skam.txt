Skamløs fedten for særinteresser



 LOBBYGRUPPER, særinteresser... Uha, det er noget væmmeligt noget, ikke sandt? Nyligt vandt Barack Obama et valg i USA på løfter om, at nu skal alt være anderledes: Helheden, folkets tarv, skal i centrum. Lad os blive fri for snæver partipleje af særlige vælgergrupper.
Når Obamas valgkamp vakte længsler hele verden over, skyldes det ikke bare hans karisma, men også hans budskab. Hvem vil dog ikke gerne slippe af med egoismens tyranni?
I USA har hundeslagsmålene om Obamas mange stimulus-milliarder stillet til skue, at særinteresser ikke går væk af sig selv. De bliver ved med at bide fra sig. Det er det, de lever af.
OG HERHJEMME? Hvordan er det med selvtægt i statskassen? I mange årtier var der på Christiansborg tilslutning til de snusfornuftige ord: 'Lad de bredeste skuldre bære de tungeste læs.' 
Store lovindgreb, der betød noget for, hvilke læs der blev lagt på hvis skuldre, blev aftalt i bred samdrægtighed. Ellers kunne det jo ikke holde langsigtet, og hvis det hele skulle laves om igen snart, blev det noget rod. Sådan var statsræsonen.
Sådan er det ikke mere. Som megen anden dårligdom i dansk politik har det noget at gøre med Dansk Folkeparti og med den stilling, som Venstre og konservative har været villig til at lade Dansk Folkeparti indtage. 
Dansk Folkeparti er så opportunistisk som nogen virus. Ser partiet et ledigt sted at støde ind, så svup! Er der vælgergrupper, der kan lokkes hid ved højlydte klageråb på deres vegne, er Dansk Folkeparti klar med bugstøtten. Samtidig sætter partiet en ære i at undgå brede forlig. Det skal være snævrest muligt. V og K kan som regering få lov til at beholde taburetterne, men Dansk Folkeparti står forrest i rampelyset og bukker og vinker til bifaldet. Og hvis det hele ender med at gå ikke særligt godt, så er det da for resten VK-regeringens skyld: Den sov i timen og fulgte ikke op på det, som Dansk Folkepartis initiativrigdom havde banet vej for.
SØRGELIGT SES dette belyst i det igangværende spil om en skattereform. Dansk Folkeparti melder sig som beskytter for enhver, der kan tænkes at få noget i klemme. Samtidig lader partiet skinne igennem, at det egentlig helst så, at det hele ikke blev til noget som helst. På den måde samler partiet også de særinteresser op, som ikke umiddelbart er til at få øje på.
At regeringen nu ser ud til at lade boligejerne slippe langt lempeligere fra at bidrage til reformens indtægtsside, har Dansk Folkeparti højrøstet rost sig selv for, ligesom det rundhåndet indkasserer æren for, at heller ikke SU-modtagere kommer til at lide afsavn til det fælles bedste.
SÆRLIGT PINAGTIG forekommer den politiske fedten for boligejerne. Det er deres svimlende spekulationsgevinster og boblebristen, der - både nationalt og globalt - har været en hovedårsag til finanskrisen. Noget må nødvendigvis gøres for at forhindre, samfundet udstyrer hver enkelt boligejer med et privat pengeseddeltrykkeri.
'Mursten kan ikke spises' lyder en hyppig begrundelse for at afvikle skat på bolig. Nej, men de kan belånes eller sælges og således omsættes til umådeholden fortæring.
Til dæmpning af fremtidig ejendomsspekulation er det nøjsomt af Skattekommissionen at foreslå fradragsværdien af renteudgifter sat ned fra 33 til 25 procent. Nu ser det ud til, at det tør regeringen alligevel ikke. Det er kun ejere med renteudgifter ud over 50.000 årligt, der vil få et mindre fradrag, oplyser Jyllands-Posten.
"Det lyder som en bureaukratisk bastard opfundet i nødens stund," kommenterer de radikales Margrethe Vestager.
BEDRØVELIGT er det langsigtet, at et knæfald for boligejerne nu vil cementere opfattelsen af, at de er urørlige. Og inddrager man ikke boligejernes forhold, så det batter, bliver der ikke megen skattereform.
Venstre har sig selv at takke for denne fastlåsning af Folketingets råderum. Lige inden valget i 2007 sendte statsminister Fogh flere hundrede tusinde 'personlige' breve til boligejere, hvor han advarede mod Helle Thorning-Schmidt: "Hun vil nedsætte en skattekommission, hvor alt er i spil, hvis hun får magten." Hvorpå Fogh vandt og nedsatte en skattekommission, hvor 'alt er i spil' - også husejeres fradragsret.
Anklager om løftebrud har Lars Løkke i Venstres Nyhedsbrev søgt at afstyre ved endnu mere fedten for ejendomsbesiddere: "Regeringen studerer nu begge sider af mønten. Når vi lader den trille bliver det ned i lommen - og ikke op af lommen - på den almindelige boligejer."
'Vi lader mønten trille ned i lommen på den almindelige boligejer.' Sagt af en mand, der står umiddelbart foran magtens inderste kammer!
Det bliver vist ikke lige foreløbigt, at vi slipper fri af særinteressernes tyranni. 

