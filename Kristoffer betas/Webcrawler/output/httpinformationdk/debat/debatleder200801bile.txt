Bilen - en menneskeret



 "Langt de fleste har brug for at køre i bil til teatret."
- Kulturminister Brian Mikkelsen (K). 
SKAL DER BYGGES en parkeringskælder med plads til 500 biler lige ved Kongens Nytorv og Københavns gamle middelalderby, fordi gæster til Operaen og det nye skuespilhus ikke mener sig i stand til at benytte den ellers meget veludbyggede offentlige transport i området? Svaret giver sig selv. Det skal der selvfølgelig ikke. En stor parkeringskælder i den trafikalt mest sårbare del af hovedstaden vil være et tilbageskridt og i strid med al moderne byudvikling, som netop går ud på at holde bilerne væk fra byen og at udbygge de kollektive muligheder. Se blot på andre storbyer. London, Stockholm, Berlin. Kan man der køre med sin bil lige ind til teatret eller operaen? Nej, og det kan man heller ikke i New York og Paris. Man tager gerne den kollektive trafik og spadserer det sidste stykke. Men i Danmark er det som om, det er blevet en menneskeret at kunne svinge den firehjulede helt op til hovedindgangen. Offentlige bygherrer og andre bliver nærmest til grin, hvis de har "glemt" at tænke på bilerne og sætte god plads af i plantegningerne til i hundredvis af parkeringspladser. Derfor har debatten om en parkeringskælder ved det nye skuespilhus i København antaget helt hysteriske former, og mange har tilsyneladende glemt, at København er en storby, hvor man ikke bare kan køre rundt og parkere efter forgodtbefindende. Selv dagbladet Politiken slog i sidste måned fast i en leder, at "selvfølgelig skal der være parkeringsanlæg i Kvæsthusbroen." Parkering betegnes som nødvendig, ja nærmest en forudsætning for, at nogen overhovedet vil besøge nationalscenen. 
MEN DER ER andre muligheder for transport, masser endda. Derfor følger her en miniguide til, hvordan man fra næste måned kan komme til og fra Sankt Annæ Plads, hvor Skuespilhuset ligger. Hvis man kommer med tog til Hovedbanegården, er der bus nummer 15 og 26, som kører hele tiden og næsten lige til døren. Man kan også vælge at køre videre til Nørreport Station og skifte til metroen, som kører lige til Kgs. Nytorv. Bus 29 og 65E går helt ud til Kvæsthusbroen. Tager man S-tog til Østerport Station, er der busserne 15, 19, 26, 1A og 20E. Hurtigbusserne 20E, 350S og de almindelige 15, 19 og 26 går lige til Kgs. Nytorv. Metroen kører hvert andet eller tredje minut til Kongens Nytorv, og så er der havnebusserne 901, 902 og 903 derudover - direkte til Operaen eller i modsat retning til Nyhavn. Taxaer kan hyres foran Hovedbanegården og mange andre steder i byen, og hvis man vil bestille en taxa, kan det ske på en række telefonnumre, som det fører for vidt at gengive her. Fra lufthavnen kan man enten tage regionaltog til Hovedbanen eller endnu nemmere, metroen direkte til Kgs. Nytorv. Hvis man kommer langvejs fra, kan man parkere sin bil på store parkeringspladser ved S- eller Metro-stationer. Det er nemt og billigt. For alle kan der til den kollektive trafik købes dagsbilletter, så en forestilling i det nye skuespilhus kan kombineres med et besøg på enten kunstmuseet Arken i Ishøj eller Louisiana i Humlebæk. Der er god grund til at køre i bil, hvis man bor på landet eller andre steder, hvor den kollektive trafik ikke er udbygget. Det kan man ikke sige om Sankt Annæ Plads. 
ALT ER JO ET spørgsmål om vane. Ingen havde troet, at rygere kunne vænne sig fra at ryge på restauranten, og bilister fra at køre med spiritus i blodet, vænnes til at bruge kondom og solcreme om sommeren og at sortere sit affald - glas for sig og aviser for sig. Selvfølgelig kan man også vænne sig til at tage offentlig transport og ikke nødvendigvis køre i bil lige til døreni byen. Det bestræber man sig på alle mulige andre steder, og det er den vej, udviklingen går i verdens metropoler. Men for den konservative kulturminister, Brian Mikkelsen, er moderne byplanlægning ikke det, der står øverst på lektielæsningen. Bilen skal kunne parkeres ved indgangen for det er det, de unge - eller måske især de ældre nordsjællændere - vil have. Så derfor vil ministeren indgive en indsigelse mod den nye lokalplan, som er på vej fra Københavns Kommune. Lokalplanen skal umuliggøre parkeringsbyggeriet ved Kvæsthusbroen. I sidste ende agter regeringen at gennemtvinge byggeriet med et såkaldt landsplandirektiv. Så den radikale teknik- og miljøminister, Klaus Bondam, står til at tabe til central- og overmagten i sin kamp mod flere biler og flere parkeringspladser i det indre København. 
I GÅR BRAGTE Information et interview med Bondam om hans syn på hovedstadskommunens udvikling. Den radikale borgmester mener blandt andet, at hovedgaderne i de fire store københavnske brokvarterer, Nørrebrogade, Vesterbrogade, Amagerbrogade og Østerbrogade skal spærres af for almindelig biltrafik i større og mindre omfang. Et forslag med masser af visioner og muligheder for København. Men også et forslag, som får det svært. Når en indlysende afvisning af en stor gammeldags parkeringskælder midt i byen møder så stor og ophidset modstand, så er en omdannelse af indfaldsgaderne jo næsten en revolutionær tanke.

