Undskyld, jeg kom alligevel til at blande mig i politik
Der er mange ramaskrig i Danmark. Vores lille lands blodtryk ville have det meget bedre, hvis vi satte os lidt bedre ind i tingene som f.eks. regeringens såkaldte løftebrud


 
	Rolig, rolig, rolig, nu. Jeg har holdt politisk time-out de sidste 30-40 år sådan cirka ud fra den tankegang, at når man har troet meget på noget, som ikke holdt stik, er man da ikke så dum, at man kaster sig lidenskabeligt ud i at tro på noget andet, som måske heller ikke holder. Jeg er med andre ord langt fra at være politolog, og partipolitik er slet ikke mig.

	Til gengæld har jeg været en tur i Shanghai, og dér skal jeg da love for, at der er vendt op og ned på begreberne. Man kan ikke se en eneste Mao-sko for bare skyskrabere! Kommunisterne er i fuld gang med at vise den vestlige verden sin overlegenhed ved at blive endnu mere kapitalistiske end kapitalisterne. Vi skal stå tidligt op for at holde trit med dem.

	Derfor et simpelt spørgsmål: Er der ikke for mange ramaskrig i dansk politik? Vi farer op ved enhver given lejlighed, selvom sagerne er ganske små, set med globale briller. Lige nu er det så dagpengene, i går var det skolelærerne, men hvad var det i fjor? Det har vi allerede glemt.

	Et helt kobbel står parat til at kaste sig over regeringen ved ethvert udspil. Desværre ikke den musikalske Koppel-familie. Den udsender jo vellyd. Nej, det er en uhellig alliance af oppositionen, Enhedslisten, frafaldne socialdemokrater og SF’ere samt diverse medier. Skingre ulvehyl. Man vil se blod. Dæmoniseringen af en regering er aldrig set større.

	Løftebrud lød først det helt store ramaskrig – et ord, der dominerede hele regeringens første leveår. Jamen, herregud, løfter forud for et valg er ikke løfter. Ordet er simpelthen forkert. De er hensigtserklæringer. Det burde stå soleklart for enhver. Hvor dum kan man være? Efter valget foreligger en ny situation, hvor de såkaldte løfter skal forhandles på plads med andre partier, som har andre opfattelser.

	Så bliver der udnævnt ministre. Disse skal nu være ministre for hele landet og ikke kun for deres eget parti. Okay, regeringstoppen sætter sig sammen og laver en analyse. Hvad er det vigtigste? Det er miljøet, klodens overlevelse. Det skal der laves en plan for. Men lige her og nu skal der også gøres noget for økonomien, så landet ikke går rabundus lige som vores fætre og kusiner i Sydeuropa.

	Ergo må erhvervslivet støttes. I dag er det ikke bare lønmodtagere mod arbejdsgivere, men Danmark mod resten af verden. Også i Enhedslisten er der en vis forståelse for, at der skal skabes arbejdspladser. Men baglandet forstår det ikke. Det forstår ikke, at verdens hjul er drejet en omgang. Det er ABC for begyndere, at man for at få råd til velfærd og sociale udgifter, må have et erhvervsliv, der kan tjene penge.

	Da Anders Fogh Rasmussen indførte blokpolitikken, lød der et rungende ramaskrig fra alle dem til venstre i salen. Den nuværende regering har nu lavet en række store forlig hen over midten. Så lyder der nye ramaskrig. Nu er det blok-politik, dens egne pludselig kræver mere af.

	Jeg tror, jeg ville blive sindssyg, hvis jeg var regeringen. Jeg forstår så udmærket, at den tager skyklapper for øjnene og støt og roligt gør, hvad den finder rigtigt. Den har desuden forstået den nye scene: At de store skrub skal man tage i starten. Senere, op mod et valg, gør man sig lækker over for vælgerne.

	Der lød et ramaskrig, da den ville indføre betalingsringen. Så blev den taget af bordet. Det blev den til grin på. En fejl, som har lært den, at man lige så godt kan stå fast på sine beslutninger. Den har lavet klimaforlig, skolereform og meget andet. Den har sat milliarder af til elektrificering af jernbanenettet. Den har indført homovielser og afskaffet den grænsekontrol, som for få år siden gav anledning til ramaskrig. Høster den anerkendelse for det eller noget som helst?

	Ugebladet Mandag Morgen lavede allerede i juni sidste år en oversigt, som viste, at 270 af SSF’s 315 såkaldte valgløfter blev skrevet ind i regeringsgrundlaget. Heraf var 70 allerede gennemført, og 218 af dem havde regeringen taget initiativ til at gennemføre. Who cares? Man vil hellere ramaskrige, og skrigeriet fortsatte da også ufortrødent.

	En ting til: Normalt håner vi politikere for at være populister. På det punkt må regeringen melde hus forbi.

	Undskyld, nu kom jeg alligevel til at blande mig i politik, men jeg har det svært med mobning og dæmonisering.

Kristen Bjørnkjær er journalist på Informations kulturredaktion

