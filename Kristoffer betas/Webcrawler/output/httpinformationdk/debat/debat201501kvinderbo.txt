Kvinder skal da have børn ...
’Du må være en frigid kvinde, der uden tvivl vil dø ensom og alene,’ skrev en mand til mig, efter jeg på min datingprofil havde bekendtgjort, at jeg ikke ønskede børn eller kernefamilie. Hvis man som kvinde vælger ikke at få børn, kan man være sikker på at skulle forsvare sin beslutning
Ofte er kronikøren blevet spurgt om, hvorfor hun ikke vil have børn. Oftest svarer hun, så godt som hun kan, men undrer sig over, hvorfor det altid er dem, der ikke vil have børn, som skal forklare deres valg, mens man aldrig spørger forældre om det samme.


 KRONIK – Jeg har aldrig set mig selv som mor. Et liv med børn har aldrig været en del af mine fremtidsdrømme. I hvert fald ikke siden jeg var en lille pige, der legede med Barbie-dukker og troede, at det med børn var noget, jeg skulle, fordi jeg var en dame. Men den fysiske trang til at få børn har simpelthen bare aldrig meldt sig.
Så et liv uden børn har altså aldrig været et ’politisk’ projekt for mig. Det bevidste valg har derimod været ikke at følge samfundets strukturelle forventning om, at kvinder da skal have børn.
Min opvækst var så almindelig, som den kan blive: mor, far, to børn, parcelhus og ligusterhæk lidt uden for Aarhus. En opskrift, langt de fleste af naboerne også fulgte. Men det er ikke de ydre rammer, der former os som mennesker, det er de indre. Mine forældres ægteskab har altid haft plads til, at de var to individuelle personer, og deres identiteter var aldrig kun, at de var forældre. De havde job, fritidsinteresser og politiske hverv – og to børn. Jeg lærte, at børn ikke er det eneste, der kan give livet fylde og udvikle os som mennesker. Og måske fik jeg en ubevidst fornemmelse af, at der også var nogle drømme, der blev skaleret ned for at gøre plads til familielivet. Vores forældre er jo de første voksne, vi kender, så selvfølgelig har de påvirket mig.
Som 17-årig skrev jeg sammen med to veninder brev til os selv som 30-årige. Vi beskrev vores fremtidige liv og aftalte, at den, som havde ramt bedst, skulle invitere de to andre ud at spise. Mit fremtidsbillede handlede primært om karriere, børn var ikke nævnt med et ord. Jeg skylder vist stadig en middag.
En frigid kvinde?
Op gennem mine 20’ere og 30’ere har mit klare ønske om et liv uden børn været genstand for mange kommentarer. Fra de klassiske: »Bare vent, til du fylder 30 år«, og: »Det kan du jo stadig nå at få lyst til« til de mere forhørsorienterede spørgsmål som: »Hvorfor vil du dog ikke have børn?« og: »Tror du ikke, du bliver ensom, når du bliver gammel?«
Ud over at det er ret nærgående, er det utroligt, at mit valg kan vække så stærke følelser i andre. Da jeg for nogle år siden oprettede en datingprofil, skrev jeg helt varedeklarationsagtigt, at jeg ikke gik efter at få en kernefamilie. Det fik en mand – som jeg ikke selv havde kontaktet – til at svine mig til. Jeg anede ikke, hvad der var godt for mig, og jeg måtte være en frigid kvinde, der uden tvivl ville dø ensom og alene, lod han forstå.
Jeg blev simpelthen så ked af det. For i forvejen er det jo ikke let at fravælge det familieliv, som størstedelen af danskerne vælger. Vi er et lille land med en ekstremt homogen befolkning. Vi vil gerne kunne spejle os i vores naboer og blive bekræftet i, at vi har truffet de rette valg – uanset om de handler om valget af røremaskine, feriedestination, privatskole eller den måde, vi har skruet vores privatliv sammen på. Det betyder, at dydens vej ofte er meget smal.
Derfor kan jeg et stykke hen ad vejen sagtens forstå, at mange mennesker spørger ind til mit livsvalg, og oftest svarer jeg også – så godt jeg kan, når det nu i virkeligheden ikke handler om et bevidst fravalg, men om fravær af fysisk trang. Nogle gange lufter jeg mine tanker om, hvorfor det altid er os uden børn, der forventes at have tænkt over hvorfor. Det er sjældent, man spørger forældre om det samme. Men det ville måske være fornuftigt? Det er jo dem, der skaber et lille nyt liv, som de har ansvaret for.
Jeg har få gange oplevet andre forsøge at trække deres livsvalg ned over hovedet på mig. Måske fordi de opfatter mit valg af liv som en indirekte kritik af deres liv? Men det er det ikke – det et blot min virkelighed. Præcis som mange kvinder ved, at de vil have børn, ved jeg, at jeg ikke skal. Det er med andre ord ikke et problem, der skal løses. Vi skal bare lære at acceptere, at lykken ser forskellig ud for forskellige mennesker.
Til ære for friheden
Min mor har klart været den sværeste at tale med om mit manglende mor-gen. Ikke fordi hun nogensinde har talt om sine forventninger, men fordi børn jo netop ligger så implicit i vores samfundsstruktur – tænk bare på de veludbyggede barselsordninger, populærkulturens fremstilling af kvinder og statsbetalt fertilitetsbehandling. I begyndelsen tror jeg, at hun opfattede det som en dille. Men da jeg var omkring 30 år, spurgte hun, om jeg ikke havde lyst til at opdrage et barn, videregive mine egne værdier, alt det, hun selv havde oplevet – og jeg forklarede, at jeg aldrig har set mig selv som mor. At jeg aldrig har mærket den fysiske trang. Den samtale var god og vigtig, for de sværeste reproduktionsforventninger at håndtere er dem fra familien.
Jeg kan stadig blive grebet af bevidstheden om, hvad mit valg har ’kostet’ mine forældre. Når de leger med børnene i familien, kan jeg se, hvor meget de nyder det – og hvor formidable bedsteforældre, de ville være blevet. Men vi skal jo aldrig få børn for at glæde forældre eller ægtefælle. Vi skal få børn, fordi vi på ingen måde kan lade være.
Et par år før min farmor døde, talte jeg med hende om, at jeg ikke havde lyst til at få børn. Hun sagde – helt fordomsfrit – at hun længe havde haft det på fornemmelsen. Og at jeg jo også var så heldig at tilhøre en generation, hvor jeg ikke behøvede at finde en mand at blive gift og få børn med. Mit liv kunne være mit eget, hvis jeg havde lyst. Det var så fint sagt. Jeg føler, at jeg ærer min generations frihed ved at vælge det liv, der gør mig lykkelig.
Karrierekvindemyten
Ofte bliver det her med børn eller ikke børn kategoriseret som et valg mellem børn og karriere, men sådan er det jo ikke. Mit arbejde betyder meget for mig, men det er ikke mit barn. Nogle af de ting, jeg har gjort – såsom at starte min egen virksomhed – har helt sikkert været med til at udvikle nogle nye sider af mig, på samme måde som det at få barn udvikler nye sider hos mødre. Men det, der former os, er vel summen af alt det, der fylder vores liv: familie, venner, oplevelser, succeser, udfordringer, arbejde. Aldrig kun én ting.
Mit liv er først og fremmest et liv, hvor min tid er min egen. Jeg prioriterer selv mine timer og kan bruge dem på det, der beriger mig; jeg har operaabonnement med min onkel og tante, bruger jævnligt en hel weekend i mit eget selskab, arbejder igennem, hvis min virksomhed har brug for det, tager i sommerhus med gode veninder, mødes spontant med venner en fredag til cocktails og middag, hygger med mine guddøtre eller har familiens teenagepiger på feriebesøg – og så læser jeg en bog om ugen.
Desuden er mit samvær med mine forældre markant anderledes, end jeg tror, det ville have været, hvis jeg havde børn. Vi var en uge ved Comosøen for nogle år siden, og jeg tænkte meget over, hvor skønt det var – som voksen – at have så lang tid med dem. Vi fik diskuteret politik, samfundsforhold og historie. Vi kunne bruge timevis i en fin gammel have eller i Milanos domkirke. Jeg har ikke mine forældre for evigt, og derfor sætter jeg virkelig pris på at kunne være sammen med dem som voksen kvinde og opleve dem som hele mennesker i stedet for ’bare’ som forældre eller bedsteforældre.
Jeg bliver indimellem spurgt, om jeg har fortrudt ikke at få børn. På nuværende tidspunkt, som 41-årig, har jeg i hvert fald ikke. Reelt set ved jeg jo heller ikke, hvad jeg går glip af. Men ét ved jeg: Jeg mangler hverken kærlighed eller mening i mit liv.
Kristine Høeg er uddannet journalist og arbejder i dag som selvstændig magasinredaktør, tekstforfatter og opskriftudvikler

