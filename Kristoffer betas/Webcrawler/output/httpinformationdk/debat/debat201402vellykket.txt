Vellykket rokade
Chefer af egen avl lyder af indavl. Men i JP/Politikens Hus er de en succes


 
	Nu skulle denne klummist nødigt falde i den positive grøft. Det kan fortolkes som tekstreklame eller medløberi eller det, der er værre. Vi skriverkarle skal helst være ude med riven. Det er desværre alt for ofte nødvendigt, og det er en central del af den kritiske presse. Men begrebet kritisk journalistik misfortolkes ofte, som at man altid skal være imod, altid skal finde håret i suppen, dumhederne og fejlene.

	Da landets største dagbladskoncern, JP/Politikens Hus, mandag rokerede i topledelsen, ledte jeg forgæves efter dumheder og svagheder. Dansk presses såkaldte pansergeneral Jørgen Ejbøl skiftede sin bestyrelsesformandstitel ud med næstformandsposten. Han har i et årti været førstemand i koncernen, og jeg husker endnu, da han før den dristige fusion som øverste chef på Jyllands-Posten drømte om at lave en reklamefilm, hvor de jyske bombemaskiner startede i daggryet fra Tirstrup Lufthavn, og i solopgangen fløj i formation mod København, hvor de tæppebombede Rådhuspladsen og Politiken med højeksplosive jyske avisbundter.

	Dengang mente Jørgen Ejbøl, at Ekstra Bladet ikke var en avis, men en luderbutik, finansieret af sexannoncer. Men så gik han og Politikens administrerende direktør Lars Munch op i en højere enhed, der i en sindrig fondskonstruktion fik sikret, at ingen af koncernens tre hovedaviser mistede identitet. Bombningen af Rådhuspladsen blev afblæst. Ekstra Bladet har stadig sexannoncer, og hele huset sammesteds med sine tre meget forskellige redaktioner er en terrorsikret fæstning efter Jyllands-Postens profettegninger.

	Pansergeneralen gik af som formand i mandags. Men den bramfri og magtkyndige Ejbøl går slet ikke på pension. Han bliver næstformand i samme bestyrelse, og næste år overtager han formandsposten for Jyllands-Postens fond, der er den ene af hovedselskabets ejere.

	Han overlader formandsposten til Lars Munch, der har kælenavnet the smiling killer – en sjælden ledertype, hvis beslutsomhed og bundlinjebevidsthed er kombineret med så stor charme og venlighed, at ofrene for håndfaste nedskæringsrunder nægter at tro på, at han er andet end en flink fyr. Ejbøl og Munch er stadig på kommandobroen, selv om Lars Munchs næstkommanderende (og lærling) Stig Kirk Ørskov overtager hans job som administrerende koncerndirektør. Chief Executive Officer, CEO, som det hedder på dansk.

	Umiddelbart kan man indvende, at det lyder gammeldags og kedeligt i en verden, hvor erhvervslivet ustandseligt skifter topledere ud med ’nyt blod’, som headhunter-firmaerne får formuer for at opstøve. Chefer af egen avl lyder af indavl. Den frie og ubændige markedsplads leder konstant efter drømme-chefen, der med et slag kan vende skuden og sende aktiekursen opad.

	Går det ikke, sparkes topchefen ud med bonusmillioner i røven. Og så står Mercuri Urval, Amrop, Egon Zehnder, Korn Ferry eller et andet af de mere end 100 rekrutteringsbureauer i landet (herunder et med det klingende navn ’Personalebørsen’) klar med nye chefrekrutter. Eller gamle, brugte af slagsen. I årevis var det i dansk presse helt ligegyldigt, om man var en dygtig manager, havde forstand på penge eller var visionær. Bare man var midaldrende, mand, havde de rigtige forbindelser og skrev nogenlunde dansk, kunne en hale af fiaskoer sagtens sikre et fremtidigt lederjob.

	Men JP/Politikens Hus valgte at rekruttere fra eget hus. Det er både muligt og ønskeligt, når man er fondsejet og ikke skal tilfredsstille grådige aktionærer.

	Hvis lederskiftet i koncernen signalerer noget, er det i hvert tilfælde stabilitet. Sådan er det ikke i mange andre store erhvervsvirksomheder. Eller for den sags skyld hos Socialdemokraterne, hvor den tidligere topledelse helt undgik at fremavle den næste ledergeneration af frygt for, at unge talenter skulle true de gamle elefanter.

	Generationsglidningen i JP/Politikens hus blev ledsaget af et årsregnskab, der tyder på, at ledelsen i disse mediekrisetider har haft en sikker hånd. Trods faldende omsætning er det et pænt overskud, og pengetanken på Rådhuspladsen er nu på over 1,5 milliarder kroner.

	Men skal der dryppes malurt i bægeret, er det tankevækkende, at Ejbøl, Munch og Ørskov er gået i krig mod statens medierolle. Munch har oven i købet talt mod mediestøtten. Som for JP/Politikens hus i direkte tilskud og nul-moms er pænt større end årsresultatet. Så uden statens penge ville den uomtvisteligt dygtige ledelse ikke tjene, men tabe penge.

Lasse Jensen er vært på P1-programmet ’Mennesker og medier’.

