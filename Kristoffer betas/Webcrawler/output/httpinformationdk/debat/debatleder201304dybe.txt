I dybeste undren



 Hvor ynkeligt er det ikke at høre tyske Tropen Verlag påstå, at deres massive beskæringer og forskønnende bearbejdning af Hallgrímur Helgasons roman Kvinden ved 1000 grader skete, fordi romanen i deres øjne var alt for lang. »Vi har ikke ændret noget for at være politisk korrekte,« lyder det nu fra forlæggeren Tom Kraushaar, skønt en sammenligning af den tyske tekst med den islandske original samt den nylige danske version hinsides al tvivl dokumenterer, at det drejer sig om særdeles hårdhændet censur.
Plottet er strammet op, jovist, men det i en sådan grad, at bogens metablik på sin egen komposition har mistet sin berettigelse. I et afsnit, der er med på tysk, taler jeg-fortælleren, Herbjørg, om at betragte livet ovenfra i alle dets brudstykker, vælge ud og knytte dem sammen til et helhedsbillede. Men den beskrivelse er blevet direkte meningsløs i den tyske oversættelse, idet romanen dér er frataget sin karakter af montage.
Sigende er det virkelig, at tyskerne, i samme typografiske afsnit, fjernede den passage, hvor Herbjørg erklærer, at hun allermindst vil »lyve om eller springe det over, som alle andre springer over, når de lægger deres liv på bordet«. Dette måtte tyskerne stryge, for de lod jo netop fortælleren lyve om og springe de dele over, som ikke måtte trykkes på tysk! Hvad de har gjort, svarer til at fjerne de sorte tangenter på et klaver og ville spille Beethoven på det.
Selv i enkeltafsnit, som rent formelt ser ud til at være bibeholdt, er kompromitterende passager fjernet, således på s. 295 de 12 krasse linjer om kz-lejrene (s. 309 i den danske oversættelse) og på s. 178 (da. s. 189) lige nøjagtig de syv skrappe linjer om den velfriserede mand, Føreren, Adolf Hitler, »som afstod fra kød og kvinder for sin kærlighed til fosterjorden.«
Hallgrímur Helgason har (i fredagsavisen) udtalt til Information, at såvel reduktion som retoucheringer skete med hans billigelse, men at han prøvede at beskære kødet og undgå at ramme benet.
Det tør formodes, at den metafor vil ramme forfatteren som en australsk boomerang. For hvis han tænker sig sin roman som en levende organisme, må han vel samtidig logisk nok mene, at det bortskårne væv var sygt. Og er hans roman som en lammekølle, er der ikke ret meget grin ved at bibeholde knoglen og smide al kødet væk.
Forfatteren håber, erklærer han, at hans bog engang i sin fulde længde vil kunne udkomme i Tyskland, og man kan kun ønske for ham, at han må leve længe nok til at opleve den glædesdag. Indtil videre må han nok finde sig i af flere at blive opfattet som opportunist og vel ikke lige en pryd for sin stand.
Vælger bogverdenen Tropen Verlags og Hallgrímur Helgasons vej, vil vi måske snart se Joyces Ulysses genudsendt uden kap. 18, hvori jo strukturen, forvirrende nok, brydes, således at en frodig kvinde med en enorm erotisk appetit, såre umoralsk og plotmæssigt ganske umotiveret, stjæler hele scenen fra Stephen Dedalus og Leopold Bloom, nu hvor vi læsere lige havde lært dem at kende. Vorherre bevare os, hvad bestiller den liderlige kælling dog dér? Bogen er, som de fleste ved, i forvejen alt for lang.
Hvis bogverdenen følger Tropen Verlags bizarre eksempel, vil Marquis de Sades pornografiske klassiker Justine måske kunne udsendes på japansk som en lærebog i sushi, og Baudelaires Les Fleurs du Mal (Syndens Blomster eller Ondskabsblomsterne) vil gøre lykke i Tyskland, uden al ludersnak, men derimod som en flora på vers. Prælater og munke inden for den katolske verden vil kunne fryde sig ved en forkortet og smagsmæssigt tilpasset Don Quixote. En bog, der, som mange vil vide, i forvejen også var alt for lang.
Hallgrímur Helgasons handlemåde kan aktualisere en gammel kinesisk forbandelse: Gid du må leve i interessante tider!
Hvad angår det emsigt klippende og flittigt retoucherende tyske forlag, vækker dets linje dyb undren på denne avis. Tyskerne har da om nogen forholdt sig kritisk reflekteret til deres nære fortid. Hvad er da ideen med pludselig at redigere på den, når det er en islænding, der tillader sig at skrive om nazismen og krigen?

