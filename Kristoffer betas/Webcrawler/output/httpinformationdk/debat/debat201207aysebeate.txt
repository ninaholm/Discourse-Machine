Ayse og Beate kan sagtens være i samme mødregruppe
I mange kommuner er mødregrupper en lukket fest for ressourcestærke, hvide danskere. Men faktisk kan mødregrupperne stadig bruges til at nedbryde sociale skel og fordomme. Men det kræver en målrettet indsats fra sundhedsplejen
De positive oplevelser, som mødre på tværs af etnicitet får i blandede mødregrupper, spreder sig som ringe i vandet i deres netværk, for positive erfaringsbaserede historier kan fremme gensidig forståelse og respekt på tværs af etniske og sociale, mener dagens kronikør, der er sundhedsfaglig leder i Ishøj Kommune. Arkiv

Barnevogne bliver parkeret, børn taget op og vist frem. Der bliver hilst og nikket. Lidt efter falder der ro over mødrene og deres børn. Så sidder de der rundt om bordet i al deres forskellighed, Ayse, Zahra, Line, Beate, Maria og Nusrat. Det ligner en fest.De har rødder i Tyrkiet, Libanon, Danmark, Ungarn og Pakistan, men de har boet i Ishøj det meste af deres liv og mødes nu om det, de som nybagte mødre er mest optaget af: deres barn og det at få en ny familie til at fungere.De lytter, de snakker, de griner, de undres, og de glæder sig til at komme, og frem for alt lærer de noget nyt om børn, men også om hinanden.Kvinderne er i mødregruppe i Sundhedscentret, hvor to sundhedsplejersker hver uge inviterer syv kvinder indenfor i to timer. Her er pædagogik og faglighed højt prioriteret. Kvinderne skal blive klogere af at deltage, men der skal også professionelt skabes et rum, hvor forskelligheden kan opleves som noget sjovt og en styrke for alle. Det skal være et rum, hvor alle føler sig tilpas, selv om meget måske er lidt anderledes, end man måske havde forventet.For den udenforstående ligner det måske en helt almindelig mødregruppe, men faktisk er den et særsyn. I de fleste kommuner er mødregrupper en lukket fest for de ressourcestærke. Det blev senest slået fast i Informations artikel »Mødregrupper fastholder klassesamfundet« (15. juni), hvor det fremgår, at man i mange kommuner sammensætter mødregrupperne ud fra princippet om, at lige børn leger bedst. Det gælder ikke længere i Ishøj. Her er alle inviteret, og de fleste møder op i blandede grupper.Gensidig forståelseSom sundhedsplejerske i en mangfoldig kommune som Ishøj, udfordres man på sine fordomme. Man udvikler kulturelle kompetencer og kulturfølsomhed, som gør én i stand til at være brobygger, og en dag er man pludselig blevet farveblind. Vi sundhedsplejersker udvikler tilbud til kvinderne, som ligner det, vi selv kender til. Måske har vi fordomme om, at de kun vil appellere til de familier, der ligner os, men faktisk viser det sig, at andre typer familier også gerne benytte tilbuddet, hvis de bliver inviteret. Det er i hvert fald erfaringerne fra vores blandede mødregrupper.I december 2008 skabte sundhedsplejen i Ishøj en ny vision for vores mødregrupper. Målet var bl.a. at skabe gensidig forståelse mødrene imellem – på tværs af etnicitet og socialklasse. Vi syntes, tiden var løbet fra de sprogligt segregerede mødregrupper, og vi var heller ikke fagligt stolte af de mødregrupper, hvor vi mødtes med kvinderne en enkelt gang i et privat hjem, og så ellers overlod det til dem selv at få gruppen til at køre videre.Vores vision i Ishøj var båret af en tro på, at der sagtens kan foregå integration i en mødregruppe, men ikke hvis man overlader det til medlemmerne selv at få gruppen til at lykkes, sådan som man gør i langt de fleste kommuner. Er den slags grupper blandede, falder de hurtigt fra hinanden.Da sundhedspleje er et kommunalt tilbud til alle, følte vi os forpligtet til at arbejde professionelt på at skabe et rum og et fællesskab, hvor det føles trygt at komme. Et rum hvor alle kan lære noget nyt og langsomt begynde at genkende sig i den anden, et ’gør det sammen’-projekt.Nye metoderSkulle visionen opfyldes, krævede det helt nye metoder, end dem vi var vant til at bruge. Tidligere bestod en mødregruppe af syv kvinder, primært hvide og dansktalende, som samledes i et privat hjem. Sundhedsplejersken deltog den første time, derefter var de overladt til sig selv. Når man har en ambition om, at mødregrupperne skal afspejle områdets mangfoldighed, duer den metode ikke, for de velformulerede og ressourcestærke sætter dagsordenen, tager taletiden, og når man er overladt til sig selv i privatsfæren, er der ingen, der tager ansvar for dialogen, brobygningen eller for at udfordre fordommene lidt.Vi var bevidste om, at hvis vi skulle lykkes med visionen, blev vi nødt til at være bevidste om vores rolle som mediatorer ved at tilbyde faglig viden og frem for alt ved at lege med metoderne. Ud med den traditionelle præsentationsrunde fra kvindebevægelsens basisgrupper og ind med billedkort – som inspirerer til samtalen. Vi lader simpelthen kvinderne vælge et eller to billeder, som de tager udgangspunkt i, når de præsenterer sig selv første gang. Den metode åbner for mange forskellige typer historier fra hendes liv – om tiden før barnet kom til verden, om rejser, eller om betydningsfulde personer i deres liv. Det bliver små gribende personlige beretninger. Gennem dem viser de sig for hinanden, som hele personer, og pludselig kan Mette spejle sig i Ayses historie, for hun genkender en episode fra sit eget liv. I det øjeblik bliver alle bevægede, og vi har flyttet en fordom eller to. På den måde får vi sat det almenmenneskelige i fokus i gruppens liv.Vores påstand er, at den traditionelle runde, hvor man fortæller om sin fødsel, mand, hus og børn, kan virke fremmed og skræmmende på mange. Runden risikerer at blive meget normativ, og der er risiko for, at de, der ikke kan spejle sig i de andre, bliver ekskluderet af fællesskabet.Kan ikke vælge deres egneSundhedsplejen i Ishøj tilbyder alle dansktalende mødre en plads i mødregrupper uanset etnisk eller social baggrund. De danske mødre får ikke mulighed for at vælge, om de vil i mødregruppe med mødre med anden etnisk baggrund – det er et vilkår for deltagelse.Vi syntes selv, vi har været lidt modige, og undervejs har vi været ganske spændte på, hvordan det ville gå. Det modige valg ser ud til at have en positiv effekt.I dag består vores mødregrupper af kvinder med meget forskellig etnicitet og social baggrund. Vi har traditionalister og modernister og kvinder i blandede ægteskaber. Alle værdsætter det, at der er faglige temaer på dagsordenen. Høj faglighed, som er koblet til de temaer, kvinderne selv bringer på bane, styrker den fælles platform. Sundhedsplejerskerne inviterer i de efterfølgende diskussioner kvindernes forskellige holdninger og erfaringer ind. På den baggrund styrkes følelsen af fællesskab, samtidig med at retten til forskellighed bevares.Vi ved positivt, at mange grupper fortsætter med at mødes privat eller være sammen om at gå i svømmehal eller tage i baby bio. Mangfoldigheden fastholdes også efter tiden med sundhedsplejersken. Vi håber, vi giver dem tillid og mod til at deltage i f.eks. forældremøder i daginstitution og skole i løbet af deres barns opvækst.De positive oplevelser, som mødre på tværs af etnicitet får, spreder sig som ringe i vandet i deres netværk, for positive erfaringsbaserede historier kan fremme gensidig forståelse og respekt på tværs af etniske og sociale.Fest for alleVejen til velfungerende blandede mødregrupper har været brolagt med udfordringer. Selvfølgelig har den det! Den største er fordommene – både hos os selv og hos mødrene. Stereotypier og fordomme går begge veje, og det bliver vi nødt til at tale om.Sundhedsplejens mødregrupper er ikke et fænomen, som er isoleret fra det samfund, de indgår i. Medierne og den politiske debat de seneste mange år har været præget af os og dem, og for nogle af vores nye medborgere har erfaringer med diskrimination været med til at spænde ben for vores vision.På trods af det tyder vores erfaringer på en slags gennembrud i arbejdet, for i Ishøj er mødregrupperne blevet en fest for alle.Anne-Dorthe Roland er sundhedsfaglig leder i Familiecentret i Ishøj Kommune
