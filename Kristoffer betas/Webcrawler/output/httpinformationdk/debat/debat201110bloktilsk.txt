Bloktilskud er en god løsning



 Udviklingsminister Christian Friis Bach har de seneste dage sagt, at Danmark skal give flere bloktilskud, som myndighederne i udviklingslandene selv kan bestemme over. Det er en frimodig udmelding, fordi Danmark længe har villet have styr på, hvad hver enkelt dansk krone bliver brugt til.
Udmeldingen har rejst et ramaskrig. At Dansk Folkeparti mener, at det er vanvittigt, er en logisk konsekvens af partiets syn på udviklingsbistanden, men at NGO'er og gamle garvede bistandsfolk står på bremsen er overraskende. Hvad skyldes modviljen?
Kritikken drejer sig om to ting. For det første er der en stærk mistillid til regeringerne i u-landene. Bloktilskud risikerer at finansiere korruption og misbrug, fordi regeringerne ikke står til ansvar over for deres befolkninger, hedder det.
For det andet er der et argument om, at vi i Danmark ved, hvad der er brug for i u-landene. Det er os, der har ekspertisen.
Disse to argumenter fortjener en grundig diskussion. Mistilliden til u-landenes regeringer bygger på veldokumenteret og udbredt korruption i mange lande. Men det tager man højde for, når der ydes generel budgetstøtte.
Kontrol med tilskud
Danmark har detaljerede kriterier, der skal være opfyldt for at et land kan modtage danske bloktilskud. Samtidig er forvaltningen af offentlige midler blevet meget bedre i mange fattige lande. Bloktilskud ledsages altid af politisk dialog om det samlede statsbudget. Misbrug kan føre til indefrysning af støtten, og det rammer ofte modtagerlandene hårdt.
Hvad angår ekspertise, er der meget relevant viden i Danmark, men det ville dog være bedst at vores ekspertise blev efterspurgt, i stedet for at vi beslutter os for at stoppe den ned i halsen på u-landene.
Selvfølgelig er der regeringer, vi ikke kan give bloktilskud, fordi de fører en politik, der er uacceptabel. Og deri er udviklingsministeren sandsynligvis fuldkommen enig.
Det centrale spørgsmål er derfor, om det ikke vil være et fremskridt at give flere bloktilskud, end vi gør nu? Bloktilskud gør u-landenes regeringer langt mere ansvarlige, end når vi styrer tingene i detaljer.
 
Lars Engberg-Pedersen, seniorforsker, Dansk Institut for Internationale Studier

