Mediestøtte skal gives for demokratiets skyld
Mediestøtten er som udgangspunkt ikke støtte til et erhverv, men en støtte til, at demokratiet har et mangfoldigt og frit medielandskab. Derfor må politikerne stå for fristelsen til at beskære støtten


 I sidste uge blev der indgået et medieforlig med fokus på udvikling af dansk public service radio og tv. Nu er turen kommet til resten af medieområdet, hvor der også er brug for politikernes ageren. Det handler om den nye mediestøtte, der skal fremtidssikre dansk medieudvikling og give journalistisk indhold sunde kår.
Sidste år var jeg en del af det mediestøtteudvalg, der anbefalede en støttemodel, der følger den teknologiske udvikling og sikrer den brede vifte af medietyper, vi har og vil se i fremtiden. Det på en langt bedre måde end den nuværende, der er opfundet, før internettet blev til.
Medierne er udfordret
Og der er brug for at handle hurtigt, for lige nu befinder medierne sig i en særdeles sårbar situation. Dagbladene har været gennem en lang række nedskæringsrunder, som på det seneste har ramt en række af de regionale og lokale aviser som Århus Stiftstidende. Med færre redaktionelle medarbejdere bliver det endnu vanskeligere at fastholde avislæsere, hvis kvaliteten daler.
Samtidig flytter større dele af avislæsningen roligt, men sikkert til forskellige netmedier, dog uden at det økonomiske fundament følger med. Det giver i sagens natur store udfordringer for dansksprogede medier og for borgerne og deres muligheder for at deltage i den demokratiske dialog. Dermed er mediestøttemodeller til for hele vores samfund.
Onlinemedierne, ikke mindst de få publicistiske, har ligeledes svært ved at finde forretningsmodellerne, alt imens telekommunikationsselskaber, Google og Facebook for længst har sat sig massivt på indtægterne fra danske onlineannoncører.
Derfor har vi i Dansk Journalistforbund længe efterspurgt en forandring af den særlige støtte, som bladhusene modtager i dag. En støtte, der foruden momsfritagelse er bundet op på distribution af de trykte aviser. Det har tidligere været en god måde at understøtte en mangfoldig dansk presse på. Men nu står denne ordning i vejen for den helt nødvendige udvikling af både bladhuse og de såkaldt fritstående publicistiske onlinemedier som Avisen.dk og Altinget.dk
Der kan flyttes 360 millioner kroner væk fra distributionsstøtten over til en støtte til produktion af journalistisk indhold. Dermed kan staten komme til at støtte oplysning og indsigt frem for distributionsfirmaer.
Også innovationen kan bedre støttes med en ny støtteordning. Innovationspuljen er beregnet på den helt nødvendige udvikling af de private print- og onlinemedier fra grunden eller som videreudvikling af eksisterende medier.
Hold fingrene fra besparelser
Der er gået et kostbart år, siden mediestøtteudvalget kom med sine klare anbefalinger. Siden da er regeringen desværre begyndt at lufte tanken om besparelser på mediestøtten. Det vil jeg stærkt fraråde, da det kan risikere at vælte læsset for en række medier, som danskerne har brug for.
Derfor er rådet til politikerne: Hold fingrene væk fra momsfritagelsen på aviserne, og lad lønsumsafgiften være, hvor den er. Afstå fra fristelsen til at beskære mediestøtten som led i erhvervsstøttebesparelser og hovsaløsninger. Mediestøtten er som udgangspunkt ikke støtte til et erhverv, men en støtte til, at demokratiet har et mangfoldigt og frit medielandskab. Hvis politikerne har modet til at finde de rette løsninger uden at spare, kan den danske befolkning se frem til et medieudbud af fortsat høj kvalitet, og som findes der, hvor danskerne er. Lige nu er det i allerhøjeste grad på nettet.
Jeg er overbevist om, at denne forandring af støtten kun er begyndelsen, og at den i allerhøjeste grad kan blive en motor i arbejdet med at finde nye, varige og egnede forretningsmodeller.
Det bliver og er allerede den næste opgave for medierne.
 
Mogens Blicher Bjerregård er formand for Dansk Journalistforbund

