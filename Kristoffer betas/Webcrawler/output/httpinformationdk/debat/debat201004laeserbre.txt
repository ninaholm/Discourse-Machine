Læserbreve
Debat fra dagens avis


 20 milliarder for at dræbe
Erik Møller Andersen, Kbh. Ø
Et voksent medlem af familien ville forleden ikke anerkende, at hun - at Danmark - er i krig. Måske er hun heller ikke klar over, at danske unge mænd rejser til Afghanistan for at slå ihjel.  >Måske ved hun heller ikke, at 30 danske soldater er bragt hjem til Danmark i ligkister. Denne problematik uddyber oberst Lars Møller i sin nye bog, Vi slår ihjel, der udkommer 27. april 2010.
Forsvarets ledelse har forsøgt at stoppe bogen, hvilket igen understreger tankerne om, at det danske forsvar forsøger at romantisere drabene i Afghanistan. Implicit ligger der også en mere eller mindre skjult anklage imod medierne for ikke at afdække virkeligheden. Hvem ved f.eks. at de årlige danske forsvarsudgifter er på 20 milliarder kroner? Vi er bidrags-ydere til med vores skat at betale de 20 milliarder, så vi bl.a. kan sende vores danske ungdom - kvinder og mænd i deres bedste alder - til Afghanistan for at slå ihjel.
Hvad var det nu statsministeren fortalte os i sidste uge? Var det ikke noget med 20.000 afskedigelser i stat og kommuner indenfor de næste tre år?
Klynkere
Inger Knudsen, Sakskøbing
Danmark har udviklet sig til et forkælet samfund af klynkere, der jamrer og rækker hånden frem i stedet for at arbejde sig op af den midlertidige bølgedal, landet befinder sig i lige nu.
Tal for dig selv, professor
Merete Ahnfeldt-Mollerup
Kunstakademiets Arkitektskole
Det er ikke sært, at professor Carsten Thau blev forurettet over Kristen Bjørnkjærs leder i Information om fusion af design- og arkitektskolerne. Men som ansat på arkitektskolen kunne man nu og da godt tænke sig, at professorerne nøjedes med at tale for sig selv.
Jo, der er økonomiske problemer, og jo, begge skoler har faglige udfordringer. Men de opgaver kan vi jo ikke tage på os, når vi ikke engang kan tale om dem.
Det minder om dengang, vi skulle ud til Holmen. Da var professorgruppen også imod. Det eneste vi fik ud af det var, at der ikke var plads til alle studerende. For skolens dygtigste arkitekter havde valgt bare at sige nej, til alt hvad der angik udflytningen.
I Carsten Thaus indlæg fremhæves Designskolens afgåede rektor, Peter Bysted. Hvordan kan det ske? Carsten Thau står for lødighed og faglighed, mens det netop i høj grad er på grund af Bysteds afvikling af designskolens faglighed, at fusionen er så svær.
Vi har brug for faglig indsigt nu, også fra professorgruppen. Ikke kun modstand.
Tillid til retten
Jens Smedegaard Andersen, Hellerup
Der er intet grundlag for at betvivle, at dommerne i Højesteret har den bedste faglige kvalitet og hæderlighed. Dr.jur og professor Stuer Lauridsen udtrykker det modsatte i kronikken den 26. april. Han hævder, at de træffer afgørelser i ikke så få tilfælde, der afviger fra dem, der er de eneste rigtige.
Han begår to fejl. Han tror, at der i juraens verden er én rigtig afgørelse på ethvert problem. Og han må tro, at han - i modsætning til dommerne - er i stand til at finde den.
Forfatterens tankegang var almindelig i amerikansk juridisk teori indtil for ca. 110 år siden, hvor man definitivt forlod den og anerkendte, at uden for juraens store og lille tabel skabes retsafgørelserne subjektivt i hjernen på de dommere, som træffer afgørelse - ikke tilfældigt efter deres forgodtbefindende, men efter individuel anvendelse af, hvad der kort kan benævnes 'juridisk metode', hvor de 'lærde' kan være og ofte er meget uenige. Da en amerikansk højesteretsdommer blev spurgt om, hvad han anså for en rigtig retsafgørelse, svarede han: Den vi træffer i højesteret, men, tilføjede han, når de i et vist omfang vil afvige fra, hvad en eventuel overhøjesteret kommer til, vil resultat dér være det rigtige.
Forhåbentligt vil dette svar engang med tiden også blive afgørende for juridisk tankegang her i landet.
Er kødpølsefarve 'The New Black'?
Mikkeline W. Gudmand-Høyer, København K
Har > bemærket, at forårets trendfarve er kødpølsefarvet, også kaldet 'koral'. Den er poppet op i bybilledet på tørklæder og pumps - og pensler sit hudfarvede aftryk ind på nethinden. Synd for os med sart teint, der kommer til at fremstå som blegfise.
>Sidste års lilla var okay. Jeg er vild med alt, hvad der lugter af halvfjerdsernostalgi, pædagog og viol, men i år må jeg springe over og forblive håbløs umoderne og derved risikere at miste al min streetability.
Ved googlen på nettet forstår jeg, at grunden til trendsætternes valg er klimaændringerne og den grønne bølge. Koralrev på vores klode lider jo af mangel på omsorg, og ved at sætte fokus på koral får man måske flere til at blive økobevidste.
Måske, vi får jo se, hvad der sker i 2011. Der må forårets trendfarve > jo uundgåe-ligt blive 'vulkan-askegrå', som ifølge min mening står bedre til nordisk hud. Tak til vulkanen for uopfordret at blande sig i klimadebatten, når vi nu ikke selv magter den. Det kommer næsten bag på en, at jorden har sit eget liv og er begyndt at hviske.
'Brug og smid væk'- trendfarve-kulturen må da i øvrigt være outdatet nu, hvor 'genbrug' er på alles læber. Næste år må man vel kunne genbruge koral, mixe med blå, gul eller grøn eller mørkne med teblade.
Hvad om trendsætterne nu surfer vildere på økobølgen og begynder at hype levende tøj?  >Frakker af jord og planter, som man vander, så stoffet holder sig organisk og sætter gang i fotosyntese. Regnvandsopsamlingshatte kunne blive topsejt og ind med Josephine Bakers bananskørt revival, fair trade, naturligvis.
>Den nye samfundstendens med gennemsigtighed må da også bane vejen for en helt ny palette. Jeg spår trendfarven forår 2012 til at være 'gennemsigtig' - og så skal der shoppes!
Det er dig vi venter på, SF ...
Erik Boel og Ellen Trane Nørby, landsformand og næstformand for Europabevægelsen
>Europabevægelsen havde fornøjelsen af at være til stede ved SF's landsmøde her i weekenden. At dømme efter aldersprofilen kunne mange af deltagerne formentlig synge med på den gamle 1968-slager af Skousen og Ingemann: »Det er dig, vi venter på Isabel - der er ikke noget, der begynder, før du kommer ...«.
Men i dag er det SF, vi venter på, når det gælder en euro-afstemning - og ikke Lars Løkke, som Margrete Auken påstår i Inf. 24. ds. Det er afgørende, at alle ja-partierne i Folketinget anbefaler dansk deltagelse i euro'en. Hvis ikke, risikerer vi at tabe afstemningen - og så er en afskaffelse af undtagelsen skudt ud i en fjern fremtid.
Euroen har sat en stopper for valutaspekulation mod små valutaer. Den svenske krone var udsat for en sådan spekulation for knapt 20 år siden. Det havde negativ betydning for den svenske velfærd og gjorde ondt på de svagest stillede. Så selv om man kan finde hår i euro-suppen, hvis man tager de traditionelle SF-briller på, så ændrer det ikke ved, at euroen er et solidt bolværk i krisetider. Det er euroen, som har gjort, at EU har et fundament til at komme ud af krisen og sikre fortsat vækst og velfærd. Vi kan godt forstå, at man som SF'er gerne vil ændre nogle af euro-samarbejdets prioriteringer, men det kan man kun gøre, hvis Danmark deltager i euroen.
Hvis Villy skal høres i euroland, så kræver det, han har en stemme, og den får han kun ved dansk medlemskab af euroen
De svage unge
Marianne Jelved, MF, fmd, For-eningsfællesskabet Ligeværd
Kommunerne er nødt til at styre økonomien bedre, fordi efterspørgslen efter Ungdomsuddannelsen for unge med særlige behov og dermed presset på økonomien  er blevet stor. Samtidigt mener kommunerne ikke, at de er blevet tilstrækkeligt kompenseret for udgiften til uddannelsen. Økonomien bør under ingen omstændigheder påvirke mulighederne for, at de unge får et individuelt tilrettelagt uddannelsestilbud.
Det er en stor udfordring for kommunerne at skulle have ansvaret for Ungdomsuddannelsen. Det ses ved, at de svageste unge i vores samfund i mange kommuner skal løbe spidsrod mellem kommunens forskellige forvaltninger, fordi kommunerne ikke har en koordineret indsats. Dette på trods af at mange UU-centre har taget udfordringen omkring den nye uddannelse meget seriøst og gør en god indsats med uddannelsesplanerne.
De unge med særlige behov har ret til et tilbud om en relevant ungdomsuddannelse, som skal give et kompetenceløft. Hvis denne gruppe skal have ligeværdige muligheder, må det sikres, at de får kompetencer, som kan ligestille dem med andre unge og give dem mulighed for integration på arbejdsmarkedet og i samfundet.
SF's forbud
Henning Bech, København K.
>Informations artikel om SF's forbudsivrighed (26. april) var oplysende og stemte uden tvivl overens med manges forhåndsfornemmelser, inklusive mine egne.  >Men nu er SF jo et relativt stort parti, og det fremgik, at i al fald ét folketingsmedlem, Leif Hermann, ikke synes, det er så vigtigt at udstede forbud og påbud om befolkningens livsførelse.
>Så kunne journalisterne ikke følge op med en analyse af, hvem - eller hvilke kredse - i SF, der særligt fremmer dette moralistiske forbyderi? Også her har man sine anelser, men det ville være godt med mere information.

