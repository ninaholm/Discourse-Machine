Min friværdi, oh min friværdi
Det sorte hul i verdensøkonomien og andre småting


 Hvis nogen ellers bemærkede det, gik Jorden ikke under i uge 38. Småpartiklerne fiser nu hver sin underjordiske vej flere og tyve kilometer gange to for at mødes i et minimaliseret kosmisk krasj i CERN. Men resultatet af dette arrangerede stævnemøde med henblik på at afsløre Hicks' partikel og eventuelt flere dimensioner, lader vente på sig. Nu følger måneders opaccelerering til nær lyshastighed og i kommende år beregninger, der kan medføre et nyt verdensbillede eller bekræftelsen af det kendte, med væsentlige spørgsmål til beskaffenheden af vilkårene i det store knald.
Hvorvidt fysikernes ambitioner senere, når partiklerne når op på fulde hørm, tilvejebringer et sort hul stort nok til at opsluge kloden med hud og hår samt - såfremt hullet orker - megastrukturer som integrationsministerens selvfølelse, kan man ikke vide. De eksperimenterende bedyrer at eventuelle huller i forbindelse med det gigantiske forsøg er af minimal betydning for den større sammenhæng. I potens svarer disse provokerede partikelsammenstød til den energi der opstår, når to myg kolliderer i luften. De bekymrede der forestiller sig dommedag må altså forestille sig om igen. Alle menneskenes skabende guders åsyn forbliver i mørke, troen på skabelse og intelligent design, som har været på mode blandt tankefulde religiøse, kan man forestille sig med forsøget får endnu et skud for boven. Universer har det med at opstå, færdig punktum. At fundere over en overordnet iværksætter med en hensigt eller fiks idé er givetvis lige så futilt som forsøg på at få statsministeren til at indrømme fejl.
En sådan har Fogh Rasmussen vist begået ved ikke at komme generationsskiftet i det konservative parti i forkøbet. Med Lene Espersens gennemslagskraft og Brian Mikkelsen anbragt på en mere indlysende hylde som lov og orden freak frem for det med kulturen, synes de konservative at ville kunne holde sig på forsiderne og i tv's nyhedskværn i overskuelig fremtid. En rockerkrig er lige hvad der skal til. Oven i købet hvis man kan få sig et farverigt opgør mellem Hells Angels' usual suspects og på den anden side lige så utilpassede indvandrerdrenge af 2., 3. og 4. generation. Disse må jo efterhånden opfatte deres hjemland som et uforsonligt hul i jorden, hvor rigtige danskere under alle omstændigheder ser skævt til dem. Så kan man lige så godt forsøge at indgyde omgivelserne respekt ved at pløkke englekorets overdanske fedlinge med deres infantile rygmærker og usunde interesser ned på åben gade.
SF, der efterhånden ikke overser den mindste lejlighed til at opføre sig politisk opportunt, var på pletten før selv Peter Skaarup, Dansk Folkepartis svar på den ni-halede kat, og forlangte drakoniske forholdsregler mod skyderierne i de københavnske gader. Så drakoniske at Tom Behnke (K) fór i medierne og tog de borgerlige retsgarantier i ed i indigneret afvisning af folkesocialisternes lyse idé om delvist at ophæve Grundloven. Hvis man ikke snart havde så mange blå mærker op og ned ad armen, måtte man endnu engang ty til at knibe sig i lige netop den. Mon SF i sin stemmejagt er ude på at skaffe Danmark ud af Europa-rådet og FN? Eller var dette som antydet blot partiets nye strategi: at overbyde Socialdemokraternes leflen for DF's vælgere? Hvis den slags er magtens pris, så find dog på noget andet at lave her i livet!
Vaklende position
Hvad angår Fogh Rasmussens utvivlsomme bekymring for de konservatives nye momentum, er det ikke denne gang tilstrækkeligt med kreativ bogføring og vildledning af Folketing og befolkning. Lene Espersens nye position som økonomiboss ansigt til ansigt med en krise og uden egentlige redskaber til at modstå et større sammenbrud kan i et forværret forløb med flere konkurser og udsigt til arbejdsløshed samt tab af den hellige og ukrænkelige friværdi hurtigt vise sig at være vaklende. Det er selvfølgelig en trøst for Fogh; de konservative vokser med en bovlam økonomiminister ikke ind i himlen; men det er jo unægteligt også for regeringen som helhed lidt af et problem. Det fysiske sorte hul kan vise sig som et bundløst økonomisk morads. En ny mørk termin i finanskrisernes dystre historie. Mogens Lykketoft sagde engang at børsens folk reagerer som hysteriske kællinger. Såfremt hele befolkninger, for eksempel den danske, er gjort til småspekulanter af de ivrige nyliberalister, reagerer de også som sådanne, hysterisk, og giver krisen ekstra fart og omfang. Her er der oven i købet tale om rene amatører, der måske handler endnu mere hys end børskællingerne. Krisens dybde bestemmes mildt sagt også af antallet af spekulationer og spekulanter. Hos den fortrinlige radiomand Poul Friis, der med fordel ville kunne udskifte nogle af de mere tungnemme lytterindlæg til fordel for sine kritiske og velinformerede spørgsmål, fortalte økonomen Finn Østrup historien om Joseph P. Kennedy, stamfaderen til den berømte politikerfamilie, om hvorfor Kennedy klarede 1929, når så utallige andre amerikanske forretningsfolk og endnu flere menige spekulanter gik nedenom og hjem og trak en verden med sig. Kennedy fik i Wall Street en morgen pudset sko. Skopudseren fortalte vidt og bredt om sine egne investeringer, hvad der var gode papirer, og hvilke han ikke stolede på. Det gik her op for Kennedy at når almindelige mennesker som i den grad en skopudser boltrede sig i spekulationer på børsen, var markedet overophedet, og det kunne kun gå galt. Kennedy styrtede hen og solgte rub og stub - alt hvad han ejede og havde af aktier og kom ud af den famøse sorte dag kort efter som en af Amerikas rigeste mænd.
Kommentatorerne bedyrer at man ikke kan sammenligne 1929 med 2008; det kan man selvfølgelig heller ikke. Værdierne er langt større og bredt mere ud. Men det forhindrer jo ikke en panik i at vokse tilsvarende, således at formatet af et sammenbrud kommer til at svare til formatet af værdierne. Seismografisk registreret forekommer børseksperternes udtalelser heller ikke så skråsikre, men veksler mellem på den ene side forsikringer (ønsketænkning?) om at krisen har sine grænser og på den anden panderynkende domme om situationens alvor.
Regulerer ikke sig selv
Henne i USA sidder så George W. i Det Hvide Hus og har sat der længe. Ikke alene har dette sorte hul af en præsident viklet sig og andre ind i uoverskuelige krige; ikke alene har han sat retssikkerheden over styr og sanktioneret tortur; ikke alene det ene og ikke alene det andet. Utvivlsomt den ringeste præsident i nyere amerikansk historie kommer nu også til at gå over i samme med ansvar for disse kalamiteter på det marked, han gang på gang har bedyret regulerer sig selv på den mest henrivende positive måde. Det gør markedet ikke. Havde den danske regering med et stykke af vejen samme overdrevne forestillinger om markedsøkonomiens entydige velsignelser blot lagt en bagatel af en beskatning på friværdistigningerne, ville afdæmpningen kunne have lagt bund under moradset. Det er faktisk hvad man har en regering til gøre og gøre i tide. Politikere der bare halser efter folkestemninger i firhjulstrækker uden sele, er en lige så stor ulykke for et land og hele verden, som det var festligt og fornøjeligt at bruge en ordentlig røvfuld lånte gysser, så længe det stod på.
Nu er der kun at tilbage at brøle ud i tomheden som Richard III på Bosworth Field, da lokummet brændte, og det sorte hul stod åbent: Et kongerige for min friværdi!


