Socialpolitikken er stivnet i 30 år gammelt billede af enlige mødre
Vurderer kommunen, at en mor er i et ægteskabslignende forhold, mister hun en række sociale ydelser. Men afgørelserne bygger på 30 år gamle definitioner af, hvordan fraskilte forholder sig til hinanden og deres børn. Forståelsen for livet i en moderne skilsmissefamilie halter
Moderne fædre engagerer sig i deres børn. Det fortsætter, hvis skilsmissen rammer. Desværre mistolkes engagementet ofte af de sociale myndigheder.

Mødre fratages sociale ydelser som børnetilskud, friplads og boligstøtte, fordi kommunerne mener, de i virkeligheden slet ikke er enlige. Det fremgår af en række historier, Information siden 7. marts har lavet om kommunernes kampagne mod, hvad der betegnes som socialt bedrageri.Der er uden tvivl mennesker, der fifler med fiktive adresser, og som bevidst snyder det offentlige, men det billede, arbejdet i kommunernes kontrolgrupper tegner, er ikke i alle tilfælde så entydigt, som det fremstilles.Vi har haft rigtig mange kampagner mod enlige forsørgeres formodede snyderi, siden begrebet 'reelt enlig' blev indført i børnetilskudsloven. Problemet med begrebet er, dels at det er meget uklart, dels at det stammer fra en tid, hvor familiestrukturen og de familieretlige regler så helt anderledes ud end i dag. Derfor er begrebet roden til mange af de tvister, vi ser mellem det offentlige system og enlige, der bliver beskyldt for at modtage sociale ydelser på forkert grundlag.Begrebet 'reelt enlig' stammer fra ændringer i børnetilskudsloven i 1973. For at være berettiget til ordinært og ekstra børnetilskud, skal modtageren være reelt enlig. Det vil sige, at ikke kun ægteskab, men også det at leve i et ægteskabslignende forhold betyder, at man ikke er berettiget. Men det er ikke enkelt at afgøre, om der er tale om et 'ægteskabslignende forhold'. Begrebet er omfattet af så ubestemte kriterier, at det også for kommunen kan være vanskeligt at afgøre, om betingelserne er opfyldt.Vejledningen til børnetilskudsloven angiver, at »en person, der ikke er gift, anses kun for enlig, hvis pågældende ikke lever i ægteskabslignende forhold med den anden af forældrene eller med en anden person. Der foreligger et ægteskabslignende forhold, når der er fælles husførelse og tale om et samlivsforhold, der kan føre til ægteskab eller registreret partnerskab efter dansk ret.«Et ægteskabslignende forhold defineres således som et praktisk og/eller økonomisk fællesskab svarende til det fællesskab, som vores ægteskabslovgivning bygger på. Når en person anses for at leve i et ægteskabslignende forhold og dermed ikke er berettiget til børnetilskud som enlig forsørger, er tanken, at vedkommende ganske vist ikke er omfattet af ægteskabslovgivningens retlige forsørgelsespligt og -ret, men at der består en faktisk forsørgelse i form af økonomisk eller praktisk fællesskab. Man er altså ikke berettiget til tilskud, hvis man lever sammen med en person, som man lige så godt kunne være gift med.Mudrede forholdMed de seneste årtiers udvikling i familiestrukturerne og -opfattelserne er det blevet stadigt vanskeligere at afgøre, om en person er reelt enlig eller ej. Det gælder især, når der er tale om tidligere samlevende eller gifte med fællesbørn.Tidligere var både de retlige og faktiske forhold betydeligt klarere. Ved ægteskabsophør fik den ene af forældrene forældremyndigheden og dermed det retlige og også faktiske ansvar for børnene, mens den anden fik samværsret, dvs. ret til på nøje fastlagte tider at have besøg af børnene. Pengeforsørgelsen foregik ikke længere i fællesskab. Forældremyndighedsindehaveren stod for den faktiske forsørgelse af barnet, naturalforsørgelsen. Den anden af forældrene opfyldte sin forpligtelse ved at betale et specifikt bidrag.Så entydigt er livet i skilsmissefamilier ikke længere. Problemet er, at konstruktionen af begrebet 'enlig forsørger' i børnetilskudsloven ikke er fulgt med udviklingen.End ikke ændringer af reglerne om forholdet mellem forældre og børn i forældreansvarsloven har afstedkommet ændring af de socialretlige regler, som f.eks. reglerne om børnetilskud til enlige forsørgere.Og det til trods for at den nye forældreansvarslov, sammenholdt med udviklingen i kønsrollemønstrene — herunder større inddragelse af fædrene i det praktiske ansvar for børnene — har bevirket, at forældre i langt større omfang oplever og efterlever et ansvar for børnenes opdragelse og opvækst, selv om de ikke har dem boende hos sig.Samtidig forventer den af forældrene, der har børnene boende, at den anden tager del i de praktiske opgaver.Det betyder ikke blot, at forholdet til børnene ændrer sig, men også at forholdet mellem de tidligere samlevende forældre ændrer sig. Når den anden af forældrene har — og tager — et større ansvar, kan der opstå en ny solidaritet mellem forældrene. Den bygger på, at den anden betragtes som en ressource for børnene, og det kan derfor være vigtigt, at også den andens forhold gøres tålelige. Målet er, at børnenes samvær med vedkommende bliver så godt som muligt for børnene. At deres tilknytning til vedkommende understøttes og bliver stærk.Administrativ fordomHvis administrationen af de uklare socialretslige regler ikke skal undergrave de familieretlige bestræbelser, må det offentliges vurdering af, om parterne er fælles om husførelsen, se bort fra, hvem der deltager i opgaver vedrørende børnene. Man må skelne mellem reel omgåelse af reglerne — dvs. situationer, hvor parterne i realiteten fortsætter, som om de var gift, og situationer, hvor de har et — af samfundet opmuntret og tilstræbt — fællesskab om deres børn.I konkrete tilfælde kan det være overordentligt svært at afgøre, hvornår en person i praksis ikke (længere) kan betragtes som enlig forsørger.Den Sociale Ankestyrelse har truffet principielle afgørelser om spørgsmålet, og der er i forbindelse med en lovændring i 1998 fremsat følgende bemærkninger til lovforslag (nr. 89 af 1997): »Nogle af de faktorer, der især må lægges vægt på ved kommunens vurdering af, om pågældende er enlig forsørger, er, om pågældende skriftligt har erklæret sig som enlig forsørger, om der kan indgås ægteskab eller registreret partnerskab, om der er fælles folkeregisteradresse, bolig, økonomi, bankkonto, husholdning og fælles biologiske børn.«Af bemærkningerne og praksis på området fremgår det, at de faktorer, der lægges vægt på, er, om der er fællesbørn, hvor ofte (faderen) kommer i hjemmet, hvem der henter og bringer børn i daginstitution, om (faderens) navn står på døren, i hvis navn bil eller andre effekter er registreret, om der er bankkonti i begge forældres navn, om (faderen) hjælper med f.eks. indkøb og (faderens) boligforhold.Stivnet lovgivningSet med den udenforståendes øjne kan de nævnte faktorer tolkes som tegn på samliv. Men i praksis er de ikke nødvendigvis er udtryk for økonomisk og praktisk fællesskab, der kan paralleliseres med et ægteskab.Særligt problematisk kan det være, hvis manden har dårlige boligforhold — i visse tilfælde sågar er hjemløs. Det indebærer på den ene side, at samvær med børnene må foregå i deres og ikke i faderens hjem og på den anden side, at det vil bestyrke myndighedernes opfattelse af, at der reelt er tale om samliv.Det er tankevækkende, at det forhold, at parterne har fællesbørn, i sig selv betragtes som noget, der taler for at statuere samliv.Set i lyset af udviklingen i familiestrukturen og de ændrede familieretlige regler skulle det snarere tolkes som noget, der taler for, at der trods manglende samliv er et mere eller mindre vidtgående fællesskab. Men socialpolitikken synes på dette punkt at være stivnet i et mere end 30 år gammelt billede af den enlige mor.Nina von Hielmcrone er lektor ved Juridisk Institut på Aalborg Universitet
