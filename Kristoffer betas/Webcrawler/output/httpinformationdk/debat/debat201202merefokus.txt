Mere fokus på undervisningen



 Lad forskerne forske og ansæt lærere på universitetet. Sådan siger studenterorganisationen Frit Forum (FF) i Information 16. januar.
Ifølge FF prioriterer forskerne ikke undervisning, og det skader kvaliteten. Derfor bør undervisning og forskning deles mere op.
I Information 25. januar kritiserer Akademikernes Centralorganisation politikere og universiteter for at have øjnene for stift rettet mod forskningsprestige:
Forskere ansættes i stor stil uden undervisningsforpligtelse, og forskning og undervisning opdeles, til skade for kvaliteten.
Forskellige analyser, men enighed om behovet for forbedring af undervisningens kvalitet. Det behov er vi enige i. Men modsat FF mener vi, at kuren er en tæt kobling mellem forskning og uddannelse.
Se bare på amerikanske University of Berkeley, som vi netop har besøgt: I antal studerende, undervisere og faglig bredde ligner de KU. Men hvor KU ligger pænt på verdensranglisten, befinder Berkeley sig i den absolutte verdenselite.
Selvfølgelig er det lettere for et engelsksproget universitet med et verdenskendt brand at tiltrække dygtige forskere og studerende. Der er dog også noget andet:
På Berkeley betragter alle det, fra yngste ph.d. til Nobelpristageren, som en ære at få lov at undervise. God undervisning er en forudsætning for at blive fastansat.
En ressource
Forskerne ser de studerende som Berkeleys vigtigste ressource, og alle er enige om, at netop koblingen mellem forskning og undervisning er det, der er med til at bidrage til Berkeleys mål om altid at gå efter højeste niveau.
Den kultur så vi gerne mere udbredt på vores eget universitet. I KU’s nye strategi forsøger vi at styrke den vidensudveksling mellem studerende og forskere, som også er det, der adskiller universitetet fra andre uddannelser.
Derfor vil vi fremover blandt andet se mere på forskernes evne til at undervise, inden vi ansætter. Og så skal forskerne på KU’s mange eksternt finansierede centre og projekter bidrage tydeligt til i samspillet med uddannelserne.
Forskning og undervisning skal knyttes tættere sammen. Alt andet er en blindgyde for undervisningens kvalitet.

