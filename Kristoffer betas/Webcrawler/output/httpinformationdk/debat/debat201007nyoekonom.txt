Ny økonomisk tænkning - for EU
Folketingets Europaudvalg tager i dag stilling til, om finansministeren skal bemyndiges til at acceptere, at EU-Kommissionen i fremtiden vil sidde med ved bordet, når den danske finanslov forhandles på plads. Dagens kronikør mener, at accept vil være en dårlig idé. I stedet bør man se på den 'ny økonomiske tænkning', der tilsyneladende er i bedre overensstemmelse med den økonomiske virkelighed
Folketingets Europaudvalg har i dag et ganske vigtigt punkt på dagsordenen, og det handler om EU-Kommissionens fremtidige indflydelse på dansk økonomi.

I dag træder Folketingets Europaudvalg sammen kl. 10 med en vigtig dagsorden. Den omfatter bl.a. et forhandlingsmandat til finansminister Claus Hjort Frederiksen om et forstærket økonomisk-politisk samarbejde i EU. Det skal have form af, at EU-Kommissionen gives bemyndigelse til at overvåge de nationale budgetter.Det er bestemt ikke noget ligegyldigt dagsordenspunkt. Spørgsmålet er, om finansministeren skal bemyndiges til at acceptere, at EU-Kommissionen i fremtiden vil sidde med ved bordet, når den danske finanslov forhandles på plads. Et forhold, som kommende (socialdemokratiske) finansministre i så fald også vil være forpligtet af. Det er et politisk set kontroversielt spørgsmål. Hertil skal lægges, at Kommissionen også ønsker at knytte økonomiske sanktioner til sin rådgivning. Et forhold der i dag kun gælder lande, der er med i den økonomisk monetære union.De retoriske modspørgsmål til en advarsel om ikke at give Kommissionen denne bemyndigelse vil være, 'hvilken interesse skulle EU-Kommissionen have i ikke at give den objektivt bedste rådgivning med det sigte at fremme vækst og velstand i hele EU? og videre 'se bare hvordan det er gået i Grækenland?' Disse modspørgsmål er belastet af to alvorlige fejltagelser. For det første er den økonomiske rådgivning fra EU-kommissionen ikke objektiv; den er tværtimod baseret på monetaristisk økonomisk teori. For det andet taler vi ikke kun om Grækenland, men om rådgivning til samtlige EU-lande, hvoraf de 24 - herunder også Danmark - har et ifølge monetaristisk teori uforholdsmæssigt stort budgetunderskud.Skyhøj arbejdsløshedDet helt afgørende spørgsmål, som Europaudvalget derfor også burde overveje i dag, er, hvorfor arbejdsløsheden fortsat er så høj i EU? Alene i euro-zonen er den registrerede arbejdsløshed over 16 millioner personer, svarende til 10 procent af arbejdsstyrken. Her kan den hidtidige rådgivning fra EU-Kommissionen ikke fritages fra et betydeligt ansvar. EU-Kommissionen benytter sig ligesom den Europæiske Centralbank af monetaristiske økonomiske teori, når den rådgiver om, hvilke budgetmål, de nationale regeringer skal stile imod.Denne teori er baseret på den amerikanske økonom Milton Friedman's generelle ligevægtsmodel. Heri antages det, at et privatøkonomisk markedssystem af sig selv kan skabe fuld beskæftigelse, hvis blot markedskræfterne får lov at dominere. Derfor bør den økonomiske politik ifølge disse modeller orienteres mod at sikre ligevægt på de offentlige budgetter.Den monetaristiske økonomiske teori har nu været praktiseret i Europa i mere end 10 år - med det negative resultat, at arbejdsløsheden aldrig har været højere. Det markedsøkonomiske system har således haft tid til at demonstrere, at det ikke har de antagne ligevægtsskabende egenskaber. Tværtimod har udviklingen igennem disse 10 år givet anskuelighedsundervisning i, at de vestlige markedsøkonomier er blevet fastholdt i en tilstand, der minder om en permanent uligevægt ikke kun på arbejdsmarkedet, men også på boligmarkedet, på de finansielle markeder, hvilket har haft en afsmittende effekt til betalingsbalancen over for udlandet og nu også til de offentlige budgetter. Ikke mindst de finansielle markeder har siden begyndelsen af 1990'erne vaklet fra krise til krise - en udvikling der er fortsat også efter etableringen af den monetære union i 1999.De sidste to års dramatiske forøgelse af de eksisterende ubalancer på arbejdsmarkedet og på de offentlige budgetter har endegyldigt demonstreret, at de økonomiske ligevægtsmodeller har spillet fallit. De giver en fejlagtig beskrivelse af, hvorledes moderne samfundsøkonomier udvikler sig både nationalt, regionalt og globalt. Det var den forstærkede uligevægt på bolig- og kreditmarkederne, der førte til den finansielle sektors kollaps først i USA, der med lynets hast spredte sig til det meste af Europa. Det førte til en generelt svigtende vare- og boligefterspørgsel; for uden tilstrækkelig kredit kan virksomhederne ikke investere og husholdningerne købe bolig, hvilket i USA og EU efterfølgende trak en bølge af afskedigelser efter sig, der belastede de offentlige budgetter.1930'erne og i dagDet er netop i analysen af en sådan situation med øget uligevægt, at ligevægtsmodellerne går helt galt i byen. I disse modeller anskues de offentlige budgetter og den finansielle sektor, som værende uden betydning for den  real-økonomiske udvikling. Ligevægtsmodellen kan derfor ikke benyttes til rådgivning om sammenhængen mellem arbejdsløshed og budgetunderskud, idet de antages at være uafhængige af hinanden.Den amerikanske uligevægtsøkonom og nobelpristager Paul Krugman taler derfor overraskende om, at der er en overhængende fare for, at Europa står over for en tredje økonomisk nedtur, fordi EU-landene over en bred kam har fulgt EU-Kommissionens rådgivning om ensidige budgetnedskæringer. Krugman sammenligner den aktuelle situation i Europa med 1930'erne, hvor der ligeledes blev anvendt ligevægtsmodeller ved udformningen af den økonomiske politik. Og det gik som bekendt ilde.Heldigvis har en bred kreds af overvejende amerikanske økonomer med ikke mindre end seks nobelpristagere i spidsen og 50 millioner dollar i ryggen (doneret af George Soros) taget initiativ til oprettelse af et institut for 'ny økonomisk tænkning' (Institute of New Economic Thinking, http://inetecono-mics.org). Denne nye økonomiske tænkning sætter fokus på to afgørende fænomener, der er fraværende i de eksisterende ligevægtsmodeller: usikkerhed og uligevægt. To analytisk set siamesiske tvillinger, der i høj grad er bestemmende for forståelsen af den økonomiske udvikling.Denne nye økonomiske tænkning har allerede haft indflydelse i de amerikanske regeringskontorer. Hvis man vil forstå, hvorfor præsident Obama stillede sig mere end skeptisk an over for den europæiske nedskæringspolitik, så er svaret bl.a. at finde iNew Economic Thinking.Her vises det, hvorledes en forudsætning for at nedbringe budgetunderskuddet er en reduktion af arbejdsløsheden. Det kan en ligevægtsmodel ikke afsløre, og derfor går EU-Kommissionen galt i byen.Nej til kommissionenJamen, er de store budget- underskud ikke et problem i sig selv? Jo, i optik af en ligevægtsmodel. Men anvendes derimod en uligevægtsmodel, så bliver svaret mere nuanceret. Det er vigtigt at forstå, at der til et underskud i den offentlige sektor altid vil forefindes et finansielt overskud af nøjagtig samme størrelse. Det, som den ene hånd giver ud, må modtages af en anden hånd - pengene forsvinder ikke! Det betyder, at det offentlige underskud må modsvares af et tilsvarende overskud i den private sektor. Ser vi f.eks. på tysk økonomi, så afslører uligevægtsmodellen, at den private sektor har et opsparingsoverskud på ikke mindre end 10 pct. af BNP. De tyske virksomheder og husholdninger sparer op, som aldrig før; men de tør ikke investere i nye arbejdspladser eller boliger. Den tyske arbejdsløshed kan primært forklares af den ekstraordinært store private opsparing, som ikke bliver investeret, men i stedet placeres i dels tyske og dels sydeuropæiske statsobligationer. Det er ubalancen mellem opsparing og investeringsomfanget i den private sektor, som er den primære årsag til uligevægten i den tyske økonomi.Derfor gav præsident Obama den tyske kansler det råd, at der kun ved en mindskelse af ubalancen mellem opsparing og investering kunne skabes en bedre balance i tysk økonomi. Havde Angela Merkel lyttet tilNew economic Thinking,så ville hun i stedet for budgetnedskæringer have øget de offentlige investeringer og finansieret dem med privat opsparing i samarbejde med de tyske pensionskasser.Det bringer mig tilbage til Europaudvalgets dagsorden. Nej, det vil ikke være klogt at give EU-Kommissionen lov til at øve indflydelse på den danske finanslov - eller for den sags skyld andre landes finanslove - når Kommissionen baserer sin rådgivning på notorisk forældede ligevægtsmodeller. Det vil blot øge risikoen for, at fejltagelserne fra 1930'erne gentages.I stedet kunne regeringen (og Europaudvalget) med fordel interessere sig for den 'ny økonomiske tænkning', der tilsyneladende er i bedre overensstemmelse med den økonomiske virkelighed.Jesper Jespersen er professor ved Roskilde Universitet
