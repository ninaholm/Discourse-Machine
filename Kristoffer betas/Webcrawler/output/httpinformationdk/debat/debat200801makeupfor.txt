Makeupforbud i offentligheden?

Så længe der påligger kvinden et særligt ansvar for enten at udstille sin krop og være -sexy- eller skjule sin krop og være dydig, får vi ingen reel ligestilling.


 Jeg må tilstå, at jeg ikke bryder mig om at kvinder sminker sig. Jeg synes, at det er et trist syn, at se et smukt kvindeansigt sovset ind i kunstige farver. Jeg tror, at der er en helbredsrisiko ved at påføre huden en masse kemikalier. Og sidst men ikke mindst, jeg mener, at makeup er forbundet med et kvindeundertrykkende skønhedsideal. I vores kultur er det som udgangspunkt jo kun kvinder, der forventes, at sminke sig og brugen af makeup hænger sammen med det generelle særkrav som samfundet stiller til kvinder om at de skal være 'smukke'. Det er kvinder, der skal bruge lang tid foran spejlet, fordi det er kvinder, der i langt højere grad end mænd forventes at investere tid og penge i deres udseende, så de kan tiltrække sig mændenes opmærksomhed. 
Man kunne derfor spørge , om vi ikke burde forbyde brugen af makeup i det offentlige rum? Eller i det mindste forbyde lærere, pædagoger, sygeplejersker og læger, at bruge sminke, så de ikke kommer til at tjene som dårlige forbilleder? 
Men nej, naturligvis skal vi ikke forbyde brugen af makeup. Vi må acceptere, at kvinder har lov til at bestemme over deres egen krop, ligesom de har lov til at vælge, at følge kulturens krav til kvinder i stedet for at gøre oprør mod dem. Men det betyder så ikke, at vi ikke skal kunne debattere brugen af makeup, for måske ville en sådan debat kunne gøre os klogere på de mekanismer, som skaber kvindeundertrykkelse.
På samme måde har jeg det med det muslimske tørklæde. Jeg har mange forbehold over for dette omstridte klædningsstykke, men jeg går ikke ind for et tørklædeforbud. De kvinder, der vælger at gå med tørklæde, vælger i mine øjne kvindefrigørelsen fra, men det er naturligvis et valg som de skal have lov til at træffe, for en frihed man ikke kan fravælge er jo lige netop ikke en frihed men en tvang. 
Jeg har dyb respekt for 70'ernes feminister, der turde gøre op med de kvindeundertrykkende skønhedsidealer og som derfor brændte bh'erne og smed de højhælede sko og makeupen i skraldespanden. Det er trist, at nutidens feminister savner deres formødres mod til at tage et opgør med de kvindeundertrykkende skønhedsidealer. Når nutidens såkaldte feminister ofte synes mest opsatte på at fortælle, at man sagtens kan være sexy og feminist eller gå med tørklæde og være feminist, så undergraver de feminismens grundlag. Så længe der påligger kvinden et særligt ansvar for enten at udstille sin krop og være sexy eller skjule sin krop og være dydig, får vi ingen reel ligestilling. 

