Vi skal satse på el- og brintbiler



 En tredjedel af det samlede energiforbrug i Danmark bruges i dag på transportområdet – hvilket er mere end samtlige danske husstandes energiforbrug tilsammen. Derfor er omstilling til vedvarende energi i transportsektoren helt nødvendig, hvis regeringen vil nå sit mål om et fossilfrit Danmark i 2050. En bil er på vejene i mindst 15 år, så den sidste benzinbil skal køre over forhandlernes kantsten i 2035, for at vi kan blive fri for fossile brændsler i 2050.
Men fremtiden er usikker, for afgiftsfritagelsen for el- og brintbiler udløber ved udgangen af 2015. Vi frygter, at den samlede omlægning af registreringsafgiften, som loves i regeringsgrundlaget, ikke kommer inden valget. I så fald er det uafklaret, hvad der skal ske med afgiftsfritagelsen for el- og brintbiler, og det skaber stor usikkerhed om de nødvendige investeringer.
Afgiftsfritagelsen har været årsag til, at en række virksomheder har investeret i delebilsprojekter med elbiler, ladestandere og brinttankstationer over hele landet – samt uddannelse af mekanikere, der skal servicere de nye biler. Investeringerne har betydet, at der nu er mere end 55 danske virksomheder med hundredvis af medarbejdere, der beskæftiger sig med el- og brintbiler.
Elbilen vinder terræn
Heldigvis er vi trods alt godt på vej til at omstille os til vedvarende energi. Efter mange års tilløb er især elbilen ved at vinde terræn i Danmark, og allerede i juni i år er der solgt flere elbiler, end der blev solgt hele sidste år.
Bilfabrikkerne planlægger netop nu, hvilke biler der skal på markedet i Danmark i 2017, og så snart der kommer en afklaring på spørgsmålet om afgiftsfritagelse efter 2015, vil det stå klart, om der også i 2017 kan sælges el- og brintbiler i Danmark.
Hvis politikerne mener den grønne omstilling af transportsektoren alvorligt, skal de derfor sige det så højt, at det bemærkes hos de store bilproducenter i Tyskland, Japan og USA.
Hvis den sidste benzinbil skal køre over kantstenen i 2035, kræver det, at markedet for biler, der kører på vedvarende energikilder, er fuldt udbygget om kun 20 år. Derfor er der brug for, at et bredt flertal af politikere sender det klare signal, at el- og brintbiler har en fremtid i Danmark ved allerede nu at forlænge afgiftsfritagelsen – i det mindste i årene 2016-18.
Christian Ege, sekretariatsleder, Det Økologiske Råd, og Lærke Flader, branchechef, Dansk Elbil Alliance

