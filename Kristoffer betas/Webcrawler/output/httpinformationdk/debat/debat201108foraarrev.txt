Forår eller revolution?
'Det Arabiske Forår' er en rent vestlig betegnelse,  der mest af alt vidner om orientalistiske fordomme


 Et af de mange fascinerende aspekter ved den bølge af borgeropstande, der i 2011 har væltet, udfordret eller reformeret regimer i hele den arabiske verden, er de mange konkurrerende betegnelser, der verden over er blevet taget i anvendelse for at beskrive fænomenet. Ærgerligt er det imidlertid, at lige akkurat Det Arabiske Forår skulle blive det gængse udtryk i den vestlige verden. Jeg finder benævnelsen upassende og har derfor forvist den fra min egen skrift og tale. Her vil jeg gerne opfordre skrivende kolleger i andre lande til at overveje at gøre det samme.
Den vigtigste grund hertil er, at begrebet på intet tidspunkt er blevet benyttet af de relevante aktører selv de mange tapre mænd og kvinder, som på snart ottende måned er gået på gaden for at demonstrere med livet som indsats. Hver gang jeg har mødt en aktivist fra Tunesien, Egypten, Libyen, Syrien, Bahrain eller Yemen, har jeg spurgt: Hvordan vil I selv referere til jeres egne politiske handlinger? Og i næsten alle tilfælde var svaret: 'Revolution' (på arabisk thawra).
Henviser de til arabernes kollektive aktiviteter i hele regionen, anvender de i reglen flertalsformen 'revolutioner' (thawrat). Men de bruger også alternative benævnelser såsom 'opstand' (intifada), 'vækkelse' (sahwa) eller 'genfødsel' (nahda), hvor sidstnævnte knytter an til den arabiske opstand mod osmanneres og europæeres dominans i første halvdel af det 20. århundrede.
Personligt foretrækker jeg udtrykket 'det arabiske borgeroprør'. Det indfanger efter min mening bedst det fælles krav, som forener alle de arabiske demonstranter: Kravet om at nyde et demokratis fulde borgerrettigheder inden for en forfatnings garanterede rammer.
Forår for de hjælpeløse
Indeholdt i udtrykket 'forår' er ganske vist også forestillingen om en opvågnen fra vinterens slummer, men indeholdt er også forestillingen om en kort eller begrænset overgangsperiode, der snart må vige for sommeren. Udtrykket 'Det Arabiske Forår' synes også at knytte an til Tjekkoslovakiets kortvarige 'Prag-forår' i 1968 en ansats til frigørelse, som russerne snart fik kvalt eller til de europæiske revolutioner i 1848.
Påfaldende nok blev forårsmetaforen ikke anvendt om de revolutioner, som fra den polske Solidaritet-bevægelsens opståen i 1980'erne og frem til begyndelsen af 1990'erne endte med at feje det sovjetiske imperium af banen. Når der indtræffer reelle forandringer, er det mest naturlige at hæfte prædikatet 'revolution' på disse. Men for den arabiske verden gør man åbenbart en undtagelse.
Måske overdriver jeg terminologiens betydning, men jeg irriteres over de uudtalte konnotationer, når dette skelsættende historiske fænomen kaldes for et 'forår'.
Det er, som om der sker en nedtoning af selve omfanget i den enorme udfordring, de eksisterende regimer er blevet stillet overfor. Som om intensiteten og dybden i det mod, som almindelige arabiske mænd og kvinder formår at opbyde, når de trodser deres brutale og velbevæbnede nationale sikkerhedstjenester, bliver nedjusteret.
'Forår' er et passivt fænomen noget der sker med hjælpeløse mennesker, uden at de selv har magt eller indflydelse på processen. Men det er tværtimod vilje, selvbestemmelse, beslutsomhed og handlekraft, der kendetegner de borgere, som har magt til at forandre deres verden og gøre dette med ildhu og ihærdighed.
Subtil orientalisme
Jeg formoder, at når Det Arabiske Forår er blevet den betegnelse, som har vundet indpas i hele den vestlige verden, så afspejler dette, at en eller anden subtil orientalisme er på færde.
Araberne sammenfattes som en forskelsløs masse af mennesker, der tænker og opfører sig på samme måde. Men det kan også dække over en anden mere bekymrende faktor: At man i Vesten stadig tøver med fuldt ud at anerkende endsige omfavne eller støtte det som bliver konsekvensen, når frie, myndiggjorte og selvbestemmende arabere selv griber magten til at definere deres landes indretning og udforme deres nationale politikker.
De vestlige stormagter er igennem de sidste 150 år gået ud fra at kunne forme og kontrollere de fleste aspekter af magten og politik i Den Arabiske Verden, hvad enten deres dominanstrang udsprang af imperialistisk egeninteresse, energispørgsmål, økonomiske behov eller proisraelske fordomme. Når de arabiske borgere nu kaster deres gamle føjelighed af sig og i stedet truer med at tage kontrol over deres egne samfund, er mange i Vesten usikre på, hvordan de skal håndtere de nye muligheder, der byder sig.
For at sige det lige ud: Der er måske nogle i Vesten, der slet ikke bryder sig om at anerkende den nye virkelighed at araberne i 2011 er gået i gang med at omkalfatre deres magtstrukturer. For det er jo lige præcis de gamle, mislykkede autoritære systemer, som Vesten (og her kan vi også medtage Rusland) så begejstret støttede og holdt oppe, der nu bliver udfordret og forandres.
Et arabisk 'forår' fjerner belejligt nok det element af udenlandsk medskyld i den dystre, bitre og endeløse 'vinter', vi arabere måtte udholde under tre generationers uduelige arabiske politi- og mafiafamiliestater.
Revolutionære, selvbevidste, selvbestemmende og selvhævdende arabere skræmmer mange mennesker i udlandet. Lange mere betryggende er føjelige arabere, der svajer med årstiderne og vindenes skiften.
Rami G. Khouri er kommentator ved den libanesiske avis The Daily Star
© Agence Global og Information Oversat af Niels Ivar Larsen

