Duellen: Få komplikationer ved omskæring berettiger ikke advarsel
Læger ser så få komplikationer ved rituel omskæring af drengebørn, at der ikke er behov for advarsler, siger Søren Rittig, professor på Aarhus Universitetshospital. Men der er omvendt heller ingen grund til at anbefale omskæring ud fra rent sundhedsmæssige årsager
Søren Rittig


 
	Det er vores indtryk, at der på de danske børneafdelinger bliver indlagt meget få med komplikationer forårsaget af rituel omskæring,« siger Søren Rittig, der er professor på Aarhus Universitetshospital og bestyrelsesmedlem hos Dansk Pædiatrisk Selskab – en faglig sammenslutning af danske børnelæger.

	Sundhedsstyrelsen har bedt selskabet om deres vurdering af komplikationer i forbindelse med rituel omskæring, og på den baggrund har selskabet spurgt kolleger på Rigshospitalet og Aarhus Universitetshospital, om de oplever børn, der bliver indlagt med komplikationer, der skyldes rituel omskæring. Det gør de generelt ikke, siger Søren Rittig og understreger, at der ikke findes præcise tal eller undersøgelser på området i dansk sammenhæng.

	»Vi finder ikke anledning til decideret at advare imod omskæring, når det foregår under de forhold, der er almindelige i dag,« siger han.

	Han påpeger også, at selskabet ikke har spurgt alle 18 børneafdelinger rundt om i landet, og at det dermed ikke er en systematisk undersøgelse. Men hvis der havde været hyppige tilfælde af alvorlige komplikationer, ville børnene formentlig komme i kontakt med en af universitetsafdelingerne i enten Aarhus eller København, siger han.

	I modsætning til den danske sammenslutning af børnelæger har den amerikanske pendant, American Academy of Pediatrics, i en rapport peget på, at der er sundhedsmæssige fordele ved at lade sig omskære.

	Blandt andet fordi det mindsker risikoen for urinvejsinfektioner, når man ikke har en forhud, forklarer Søren Rittig.

	»Men det skal ses i lyset af, at man i USA har en kultur, hvor man generelt omskærer drengebørn, og hvor det i en vis grad er socialt stigmatiserende, hvis man ikke bliver omskåret,« siger han.

	Han har gennemgået den amerikanske rapport og er kommet til den konklusion, at antallet af urinvejsinfektioner i Danmark er beskedent.

	»Derfor er der altså ikke grundlag for direkte at anbefale, at man lader børn omskære udelukkende af helbredsmæssige årsager,« siger han.

