Lego-brud rammer Shell hårdt



Fredag den 10. oktober kunne man læse Martin Breums artikel &raquo;Greenpeace vandt over LEGO &ndash; men med tvivlsom effekt&laquo;, som var en analyse af den kampagne, Greenpeace har ført mod LEGO&rsquo;s samarbejde med Shell. Breum mener, at LEGO&rsquo;s brud med Shell ikke vil have nogen indflydelse på olieselskabets fremtidige planer i Arktis. Blandt andet fordi selskabet for nylig fremlagde planer om at genoptage olieboringer i Alaska. Besynderligt ræsonnement. De planer gør jo LEGO&rsquo;s beslutning endnu mere aktuel og sender et vigtigt signal.Shells forretningsmodel anerkender ikke, at miljøet i Arktis og det globale klima ikke kan tåle en ny oliejagt i Alaska. Men der er blevet sendt et vigtigt signal til Shell om, at oliejagten i Arktis, har en pris. Og prisen var opsigelsen af et 50 år langt og lukrativt samarbejde med LEGO. Et samarbejde, der blandt andet gik ud på at man fik udlevere LEGO-biler, når man tankede Shell-benzin. Det kan lyde uskyldigt, men det betød de første to år en anslået PR-værdi på 638 millioner kroner, et løft i kundeloyalitet på 52 procent og et globalt mersalg af benzin på 7,5 procent. Præmissen for samarbejdet var ifølge PR-bureauet, at børn kan påvirke deres forældres adfærd. Reklamer virker, og børn er mere modtagelige end voksne. På den måde er legetøjsgiganten desværre med til at legitimere galskaben, når den lader Shell lukrere på sit stærke brand.Indsatser verden overGreenpeace har gennem flere år ført en kampagne for beskyttelsen af Arktis. En kampagne, der fokuserer på regler for olieboringer, den manglende miljøpolitik i Arktisk Råd, beboernes rettigheder og investorer. Alligevel forsøger Breum at reducere vores arbejde til, at vi kun har fokuseret på at lægge pres på LEGO i forbindelse med samarbejdet med Shell. Det er en unuanceret og usaglig kritik.Breum spørger, hvorfor Greenpeace ikke indleder en kampagne mod &raquo;nye olieboringer i Texas, Saudi-Arabien eller Vietnam&laquo;. Men kære Breum, alene denne sommer har Greenpeace, sideløbende med kampagnen mod Shell, kæmpet mod dybhavsboringer i New Zealand og i Brasilien. Greenpeace-skibet Rainbow Warrior har tilbragt sommeren i Middelhavet, hvor aktivister har protesteret mod planlagte olieboringer ved Ibiza og Sicilien. Og i foråret kritiserede vi de nye olieboringer i Nordsøen.Sune Scheller, projektleder i Greenpeace
