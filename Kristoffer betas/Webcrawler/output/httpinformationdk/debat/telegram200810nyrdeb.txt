Ny R-debat efter Ammitzbølls exit



 Simon Emil Ammitzbølls exit fra Det Radikale Venstres folketingsgruppe og udmeldelse af partiet har givet nyt liv til diskussionen om det lille midterpartis position i dansk politik.
 Mere end hundrede indlæg er det seneste døgn strømmet ind på De Radikales diskussionsforum, Radikale.net. Flest  R-medlemmer undrer sig over Ammitzbølls beslutning om at forlade partiet, mens andre benytter lejligheden til at begynde en ny diskussion om partiets kurs.
 - Vi, som parti, har virkelig behov for "at få talt ud", hvilket jo sjældent har været skidt for noget. Det handler egentlig ikke om højre- eller venstreforskrækkelse, vurderer jeg, men om at definere et nyt udgangspunkt. Og så i samlet flok arbejde i dén retning, skriver Trine Nebel Schou, der er radikal folketingskandidat i Lyngby.
 Flere andre peger på, at partiet skal være mere omhyggelig med at lægge en ny strategi. Det må ikke ske igen, at folketingsgruppen skifter kurs i løbet af en kort valgkamp.
