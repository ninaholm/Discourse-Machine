Læserbreve
Debat fra dagens avis


 Fejl i tyrkisk propaganda
Jens Juhl Jensen, København
Et læserbrev af tyrkisk ambassaderåd Oya Tunga 28. oktober påkalder sig en vis interesse på grund af følgende passus:
»Desuden har Tyrkiet, som anerkendt i talrige EU-dokumenter, påbegyndt en reformproces, der til stadighed forbedrer demokratistandarden til gavn for alle vore borgere«. Hvis Tyrkiet var et normalt fungerende demokrati, ville man ikke have brug for en sådan reformproces, så indirekte giver hun Evin Botansen ret i dennes indlæg fra 20. oktober, hvor hun kritiserer Tyrkiet for mangel på demokrati og dets behandling af kurderne. Desuden er meddelelsen misvisende.
I den for nylig udsendte 115 sider lange tilstandsrapport, som stort set er blevet ignoreret i dansk presse, men har vakt vild opsigt i Tyrkiet blandt både journalister og politikere, konkluderer EU-parlamentets følgegruppe vedrørende forhandlinger om tyrkisk medlemskab, at den demokratiske udvikling i Tyrkiet på det nærmeste er gået i stå.
Så Oya Tungas efterplapren af den officielle regeringspropaganda må stå for hendes egen regning.
Atomkraft hører fortiden til
Michael Zdrenka, Dalby
Thorkil Søe hævder 22. oktober, at atomkraft er fremtiden. Læserbrevet indeholder imidlertid mange fejlvurderinger og faktuelle fejl:
Atomkraft er ikke billigt: Alene i Tyskland kostede perioden med atomkraft ca. 258 milliarder euro i skatter. Det er heller ikke forureningsfrit, med mindre radioaktiv stråling ikke er forurening. Og hvad med forurening fra drift af uranminer?
At atomkraft ikke er en sikker energikilde kan man se, hvis man kigger en gang på listen over atomulykker i hele verden; ikke kun i Tjernobyl, men også i Frankrig, Sverige og Tyskland har der været udslip, med og uden personskader. Jeg anbefaler INES-skalaen fra IAEA
At man i Japan så stort på sikkerhedsforanstaltningerne, er heller ikke korrekt: Japanske atomkraftværker ansås som nogle af de sikreste i hele verden, og til trods for den høje sikkerhedsstandard skete ulykken i Fukushima. Tyskerne har nu været kloge nok at stoppe atomkraften, fordi de måtte indse, at værkerne aldrig ville blive sikre.
Det mærkværdigste argument i læserbrevet er vel, at der ikke er et affaldsproblem med brugte brændselselementer. Selv Danmark har problemer med atomaffald fra forskningsreaktoren i Risø: ingen kommune vil tage imod affaldet, og det med god grund: I hele verden findes der ikke et eneste permanent depot for atomaffald.
Flere i job
Arne Thomsen, Kalvehave
Førende økonomer hævder ofte, at når der er der mange, som søger arbejde, bliver der også mere arbejde. Men er der en forklaring — udover at mange arbejdsløse trykker lønnen?
Hvis dét er eneste forklaring, er det jo et partsindlæg i dialogen mellem arbejdsgivere og arbejdssøgende — i arbejdsgivernes favør — og ikke nødvendigvis i samfundets interesse.
Legendarisk græsk list
Knud Held-Hansen, Aalborg
Den trojanske hest var en krigslist, udtænkt og udført af Odysseus under den trojanske krig. Da det ikke lykkedes grækerne at erobre byen Troja, byggede de en kæmpestor hul hest af træ. Odysseus og nogle udvalgte krigere skjulte sig i hesten, og resten af den græske hær trak sig lidt væk fra byen for at gemme sig, mens nogle få mænd blev sat til at ro alle de græske skibe væk.
Trojanerne troede nu, at grækerne havde opgivet belejringen og efterladt hesten som afskedsgave. Byporten åbnedes, hesten blev trukket ind, og så blev der ellers fest i gaderne. Sent samme aften, da trojanerne var døsige efter de enorme mængder sejrsvin, listede Odysseus og hans mænd sig ud af hesten og åbnede byporten for deres hær. Nu var det en smal sag for de udhvilede, ædru græske soldater at besejre deres døddrukne fjender.
Hvis de ædru græske soldater, er de for tiden mest gældsplagede, må vi øvrige EU-borgere være deres døddrukne fjender. Nu igen hopper vi på deres limpind. Der skal nok være andre EU-lande, som gør grækerne kunsten efter.
Det er ikke det græske folks skyld
Nikolaj Villumsen, EU-ordfører for Enhedslisten
Morten Messerschmidt (MM) skriver i et læserbrev 27. oktober, at stort set alle andre EU-borgere end grækerne bliver fattigere, fordi investorer og banker skal betale for grækernes overforbrug. Men det er jo lodret forkert, at grækerne ikke selv bliver fattigere i denne tid, hvor EU tvinger bankerne til at eftergive halvdelen af grækernes gæld.
De menige grækere mærker dagligt krisen ved kassen i supermarkedet, hvor lønnen eller pensionen ikke længere slår til. Det er ikke deres skyld, at landets borgerlige regering tømte statskassen og ikke i tide formåede at indkræve skat fra private virksomheder.
I Enhedslisten mener vi, det er positivt, at dem, der lever af at spekulere, for en gangs skyld må indfri et tab, men problemet er bare — ligesom med bankpakkerne — at regningen i sidste ende lander hos skatteyderne.
Modsat MM er vores hovedbekymring ikke de aktionærer, der har spekuleret på finansmarkederne. Vores bekymring er den menige europæers ve og vel, når borgerlige regeringer spiller hasard med statens finanser, som vi har set i Danmark, Irland, Italien og Grækenland, og efterlader en lavine af arbejdsløshed og velfærdsforringelser.
Det er tragikomisk, at MM kritiserer EU's måde at forsøge at løse finanskrisen på, når politikken ligger helt i tråd med den forrige borgerlige regerings politik, som DF støttede op om i 10 år — bankpakke efter bankpakke, nedskæring efter nedskæring.
SF diskriminerer religiøse mindretal
Benny Adriansen, Randers
Ifølge SF's Özlem Cekic bør der via den såkaldte satspulje ydes en særlig julehjælp til værdigt trængende. Varmhjertede mennesker vil umiddelbart omfatte forslaget med sympati, men medborgere, der går op i social fairness, hvad regeringspartierne må formodes at gøre, bør rejse en indvending:
Det er helt fint, at staten forsøder juleaften for nødlidende danskere med kristen dåbsattest. Men hvad så med de 20 procent af befolkningen, der ikke tropper op i den lokale kirke juleaftensdag, fordi de er muslimer, buddhister, ateister eller asatro? De vil måske også gerne fejre kristen jul — altså på det materielle plan. Hvorfor vil SF diskriminere mod dem?
Ønsker vi at være fair, i pagt med regeringens erklærede mål, bør vi — og det vil sige regeringen — drage omsorg for, at der også bevilges satspuljemidler til f.eks. muslimer, der kan have svært ved at få det til at løbe rundt, når de fejrer afslutningen på ramadanen.
Og et andet mindretal, som vi ikke bør glemme: Der findes asatro i dette land, der fortsat værner om vore forfædres guder. Det er ikke gratis at blote, dvs. at ofre til de nordiske guder. Det véd Bjørn Nørgaard, der i sin tid ofrede en hest.
Af sporet
Bo Sand, København
Verdensøkonomien er kørt af sporet, og det er egentlig paradoksalt, at den skal reddes af den solidaritet, som kapitalisterne altid har udnyttet.

