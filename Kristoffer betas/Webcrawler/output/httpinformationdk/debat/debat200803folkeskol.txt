Folkeskolen svigter indvandrerbørn
'Det danske samfund har overhovedet ikke svigtet', lød statsministerens ord efter urolighederne, men indvandrernes efterkommere udsættes for nøjagtig de samme uretfærdigheder og krænkelser, som i skolen tidligere er overgået børn fra arbejderklassen
Skolearbejde i dag er mindre udenadslæren og mere opgave- og problemløsning, end det var tidligere. At pålægge børn, som har det svært, at udføre dette arbejde uden professionel voksenhjælp er at svigte disse børn på en ualmindelig grusom måde, mener Finn Held. Han mener, at folkeskolen svigter indvandrerbørnene på samme måde, som skolen i gamle dage svigtede arbejderklassens børn.


 "Det er de unges ansvar og forældrenes ansvar. Det danske samfund har overhovedet ikke svigtet," erklærede statsministeren, da han blev konfronteret med spørgsmål om skyld og ansvar i forbindelse med serien af brandstiftelser og ødelæggelser, hvor mange af gerningsmændene var fra indvandrerfamilier, alle meget unge, nogle af dem børn under den kriminelle lavalder. 
Har samfundet overhovedet ikke svigtet? 
Informations reportage Brændpunkt Kalundborg (Refleks den 23.-24. februar) antyder mulige sammenhænge mellem de unges tilsyneladende meningsløse ødelæggelser og deres oplevelse af at blive uretfærdigt behandlet i det danske samfund. En af beretningerne leverer faktisk et detaljeret materiale til påvisning af samfundsmæssige svigt af systematisk karakter - svigt, som upåtalt har fundet sted i årevis, og som efter al sandsynlighed - dag efter dag og time efter time - finder sted på størstedelen af danske skoler. Med konsekvenser, som alle er enige om at beklage. Det kommer her:
Claus Bülow er skoleinspektør for Skolen på Herredsåsen i Kalundborg, hvor en lille gruppe drenge har brændt bænke og skure af og smidt brosten efter brandbiler, og hvor "alle kender til at føle sig uretfærdigt behandlet".
Claus Bülow fortæller, at de på skolen har kunnet mærke, at det er gået den forkerte vej med integrationen: Der er blevet gravet flere grøfter, end der er bygget broer. Han mener, at man er nødt til at forstå uroen i en større sammenhæng end bare Muhammed-tegninger og enkelte hændelser med politiet: Problemet ligger i en følelse af ikke at slå til og ikke at kunne klare sig i skolen. Indvandrer- og flygtningebørn er stillet ulig danske børn, der har begreber, sprog og en 'historie', som de andre først skal til at tilegne sig.
Skoleinspektøren er åbenbart ikke uenig med statsministeren: De unge har det svært, men så må de knokle noget mere - og det gør de ikke. Skolen sørger endda for ekstra timer i dansk og for lektiehjælp efter skoletid. Men det synes ikke at interessere drengene. De vil hellere lege. 
Skoleinspektøren ved, at nogen forældre gerne vil hjælpe børnene med lektier, men det kan være svært i en familie med seks børn hjemme. Mange af børnene kommer i øvrigt fra familier med alvorlige problemer, fortæller han: "Nogle af dem er vokset op med forældre, der er psykisk syge på grund af traumer fra krig og flugt, og de fleste af forældrene magter ikke opgaven at tage sig af børnene uden støtte udefra". 
Skoleinspektøren er uden tvivl et ordentligt menneske og en ansvarsfuld skoleleder. Hvad gør han så galt? Hvor er det, han svigter, uden han selv er klar over det? Nøjagtig som landets øvrige skoleledere.
En grusom måde
Lad os tage udgangspunkt i det lille uskyldigt udseende ord lektier. Kan det ord gøre en forskel? 
Lektier har været knyttet til al form for skolegang i over 200 år. Oprindelig var en lektie en tekst, eleverne skulle læse og lære udenad til brug for overhøring i skolen. Senere blev lektielæsningen lagt uden for undervisningstiden, som så blev brugt til overhøring i lektierne. 
Den opdragelsesmæssige betydning af lektier har altid været overordnet den undervisningsmæssige. Eleven skulle demonstrere vilje til pligtopfyldelse og lydighed.
I dag er lektier ensbetydende med hjemmearbejde, dvs. skolearbejde pålagt af læreren til udførelse uden for skoletiden. Fortiden er flyttet med: Eleven skal - enten han/hun magter det eller ej - lave sine lektier for at undgå lærerens misbilligelse. Det nye er, at barnets forældre også risikerer at blive mødt af misbilligelse fra samfundets side.
Skolearbejde i dag er mindre udenadslæren og mere opgave- og problemløsning. At pålægge børn, som har det svært, at udføre dette arbejde uden professionel voksenhjælp er at svigte disse børn på en ualmindelig grusom måde. Ikke blot formår børnene ikke at udføre det, de har fået pålagt, men i timerne derefter må de tavse eller vrøvlende og under lærerens bebrejdende blik stå til ansvar i klassen sammen med de børn, som uden større besvær har løst opgaverne derhjemme - med eller uden hjælp fra far og mor. 
Hvordan kan det gå til, at lærere og skoleledere er ude af stand til at forstå den ydmygelse, disse børn tvinges ind i - ikke en enkelt gang, men time efter time, dag efter dag, år efter år - indtil det endelig slutter, og 9-10 års skoletid er forbi? Hvad skal der til for at få blandt andet skoleinspektør Claus Bülow til at forstå, at med tilbuddet om lektiehjælp føjer han blot hån til den skade, der er sket med påbuddet om lektier? 
Uhellig alliance
Indvandrere og deres efterkommere har på forhånd tabt over for den uhellige alliance, der over generationer er indgået mellem folkeskolens lærere og de bogligt veltilpassede og velbjergede forældre. 
Indvandrernes efterkommere udsættes for nøjagtigt de samme uretfærdigheder og krænkelser, som i skolen er overgået børn fra arbejderklassen, børn af enlige forældre eller i øvrigt forældre, som har svært ved at klare alt det, andre forældre har så let ved. 
Forældre og børn må lide forfærdeligt ved denne situation. De må selv kunne se, at de ikke slår til, men de mangler forudsætninger for at kunne indse, at de vilkår, skolen byder dem, direkte krænker rettigheder, som tilkommer både barn og forældre efter dansk lovgivning. Her tænker jeg på skolelovens bestemmelse om, at undervisningen skal tilrettelægges, så den svarer til den enkelte elevs behov og forudsætninger, men også på, at netop området lektier ikke er lovligt eller tjenstligt reguleret og derfor giver mulighed for overgreb af et ubeskriveligt omfang.
Der står intet om lektier i folkeskoleloven eller i andre statslige bestemmelser og vejledninger. Lektier er i hvert tilfælde den enkelte lærers eget påfund. Hvor har lærerne det så fra? Fra fortiden. Lærerne er socialiserede ind i lærerrollen fra de selv gik i skole. 
Lektierne i nutidens skole er et tegn på skolesystemets urokkelighed, lærerstandens forstokkethed og på en katastrofal mangel på tilpasning til det moderne samfund. 
Når forældre indmelder deres barn i folkeskolen, skal de ikke afgive løfte om at læse lektier med barnet. Det ville være i strid med selve forudsætningen for folkeskolen, som er for alle forældre og alle børn. Grundlovens skoleparagraf handler netop om, at det enkelte barn har ret til undervisning i folkeskolen, som er gratis for forældrene, og som for barnet betyder en ret til at få professionel hjælp og støtte til at lære det, det er nødvendigt at få lært for at kunne klare sig i det danske samfund.
Finn Held er cand.pæd. og fagbogsforfatter

