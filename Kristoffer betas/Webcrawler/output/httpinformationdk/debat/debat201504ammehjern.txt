Ammehjerner og støvsugersex
Myter er der nok af: eksempelvis at mænd, der tager aktivt del i husarbejdet, får mere sex, og at kvinder lærer en masse om ledelse ved at gå på barselsorlov


 Når man når en vis alder, bliver man karakteristisk vrissen. Det er ikke tilfældigt, at det hedder ’en vred ung mand’ versus en ’sur gammel mand’. I vrede ligger det energiske oprør og raseri. Mens den sure er passivt muggen. En del må skyldes, at man har set det meste før. Det bliver tiltagende svært at udvise begejstring over idiotiske indfald, der blot er gammel vin på nye flasker. Som da jeg for 127. gang så en artikel forleden, der hævdede, at mødre lærte »så meget om ledelse« ved at være »chef i familien« – fordi fremtidens leder er empatisk og kan multitaske, som mor gør det, når hun jonglerer med skoleskemaer, sportsarrangementer og indkøbsvogne.
Vel gør hun ej. Man taber betydelige arbejdsmarkedsrelevante erfaringer ved at gå hjemme i årevis, og derfor ville det være en fremragende idé for ligestillingen med en 50/50-barselsorlov, der for Guds skyld ikke skal være længere.
Nuvel, i forrige uge blev jeg træt helt ind i knoglerne, da jeg greb ud efter The New York Times og læste en artikel forfattet af en af USA’s mest kendte erhvervskvinder, lipstick-feministen Sheryl Sandberg, der er COO (Chief Operating Officer) for Facebook. Sandberg har skrevet bestselleren Lean In, hvor hun opfordrer kvinder til at give den hele armen og række ud efter magten. You go girl, syntes jeg, da jeg anmeldte bogen i nærværende avis. Nu har hun imidlertid travlt med at stille sig i spidsen for en ny kvindebevægelse i USA, og i den forbindelse annoncerede hun begejstret i artiklen, at mænd har »en helt ny og lokkende grund til at tømme opvaskemaskinen«.
For ikke nok med, at »forskning har vist, at risikoen for skilsmisse falder, når mænd deler husarbejdet med deres partner«; en helt ny undersøgelse fra Montclair og Arizona State University viser, at manden også får mere sex til gengæld. Choreplay kaldes det (chores betyder pligter og foreplay ved De nok, kære læser, hvad er). Flere kommentatorer gav Sandberg ret. Eksempelvis Jessica Bennett fra Time. For om end kvinderne er medforsørgere i to tredjedele af amerikanske husholdninger, så er det blot sølle ni procent af samboende par, der deler husarbejdet. Så når en kvinde kommer hjem og finder manden med sæbeskum op til albuerne, bliver hun taknemmelig samt mindre gnaven og udmattet ved sengetid: »Og natten er mere tilbøjelig til at ende med lidt sjov,« skrev hun.
Hvad skal man sige – ud over at le hånligt over billedet på ens nethinde af den liderligt støvsugende mand?
For det første er det ynkeligt, hvis man skal seksualisere husarbejdet for at få ligestilling. Mænd og kvinder må dele arbejdet mellem sig på hjemmefronten, som de lyster, fordi det er rimeligt, at begge køn tager fra, ikke fordi der vanker en ’belønning’ bagefter.
For det andet – som det så glimrende er blevet sagt af Martin Daubney i britiske Daily Telegraph: »Selve begrebet om Choreplay lader mig kold. Også selv om jeg ifølge fortalerne skulle profitere af det. Jeg står for 50 procent af husarbejdet hjemme hos mig og laver mest mad. Og, surprise: Huslige pligter og børnepasning er anti-Viagra. Vil du gerne have mere sex? Ring efter en barnepige, bestil noget rengøring og gå ud og spis.«
For det tredje gør antagelsen om, at kvinders og mænds seksualitet kan anbringes på en nydelig formel, mig mistrøstig. Talrige undersøgelser har faktisk vist, at det forholder sig omvendt: Par, hvor mændene hovedsageligt står for de »traditionelt feminine gøremål«, som madlavning og tøjvask, har mindre sex end gennemsnittet. Det kunne skyldes, gætter jeg på, at den kvindelige libido ikke er en net, velordnet mekanisme, der aktiveres med et klik ved vaskemaskinens summen. Groft sagt: Et ligeværdigt parforhold er ikke nødvendigvis lig med et fabelagtigt sexliv.
Mange vil her huske forfatteren Erica Jongs berømte sammenligning i gennembrudsværket Luft under Vingerne af det borgerlige ægteskab som en mild, fuldfed brie, mens den rå og lokkende affære var som at sætte tænderne i skarp gedeost.
Kvinders seksuelle fantasier inkluderer ikke sjældent en mand, der kan få os til at smide trusserne og miste kontrollen, ikke en, der folder skåneærmerne op efter aftørring af PH-lampen og spisebordet. Og nej, det har de facto intet med rengøring at gøre. Den kan man tage bagefter. Og ja, gerne sammen.
Annegrethe Rasmussen er udenrigskorrespondent i Washington DC.
Klummen er udtryk for klummistens egne holdninger

