Gymnasieelevformand: Vi drikker, som vores forældre
Husk på, at vi lært af vores forældre, hvordan man omgås alkohol, siger formanden for Danske Gymnasieelevers Sammenslutning. Hvis forbruget skal ned, skal den generelle alkoholkultur tages op, mener han
 
	Phillip Dimsits Lerer


 
	Jeg tror ikke, at der kan være et sekunds tvivl om, at unge bliver udsat for et meget stort forventningspres. Både fra os selv, men også som konsekvens af den diskurs, der er om unge og uddannelse,« siger Phillip Dimsits Lerer, der er formand for Danske Gymnasieelevers Sammenslutning.

	»Men jeg tror også, at man skal passe på med at læse andre ting i det,« siger han og tilføjer:

	»Vores alkoholforbrug stammer fra den kultur, vi har arvet fra vores forældre. Og fra den kultur, der hersker i hele vores samfund. Nemlig, at vi sætter alkohol i forbindelse med noget socialt, hver gang vi skal noget,« siger han og giver et eksempel:

	»Når man lander i Københavns Lufthavn, så er det første, man bliver mødt af i ankomsthallen, en kæmpe reklame fra Carlsberg, hvor der står ’The World’s happiest Country’,« siger Phillip Dimsits Lerer.

	Han mener ikke, at man generelt kan sige, at forventningspres er den direkte og eneste årsag til det alkoholforbrug, som unge har i dag.

	»Det kan godt være, at der er nogle unge, der drikker for at slippe væk fra virkeligheden, men de drikker sig også fulde, fordi de har lært af mor og far, at når de får naboerne over på besøg lørdag eftermiddag, så bliver der også drukket øl.«

	Hvis man skal gøre noget ved unges alkoholforbrug, så nytter det ikke noget at afgrænse debatten til de unge, mener Phillip Dimsits Lerer.

	»Det handler om en kulturændring i vores samfund, og det går ikke, at hele den samlede alkohol-armé løfter pegefingeren over for de unge, hver gang man snakker om alkohol. For vi har det altså et sted fra. Det kan godt være, at det er os, der skal ændre på den kultur, fordi vi er fremtiden, men vi bliver nødt til i langt højere grad at skabe en generel samfundsdebat om alkoholforbrug,« siger han.

	Ud over de sundhedsmæssige følger af den danske alkoholkultur blandt unge, så peger formanden for gymnasieeleverne på en anden uheldig bivirkning:

	»Det, der er enormt usundt ved den alkoholkultur, vi har i dag, er, at den er enormt ekskluderende. Hvis du ikke har lyst til at drikke, eller hvis du kommer fra en familie, hvor man ikke gør det, så er det enormt svært at være en del af et fællesskab, hvor man skal kunne tylle halvtreds bajere for at være med i fællesskabet.«

