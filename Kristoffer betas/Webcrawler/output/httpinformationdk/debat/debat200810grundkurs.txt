Et grundkursus i magtens tredeling

Når vi nu bryster os af at have verdens bedste uddannelsessystem, var det så ikke på tide at sende Inger, Anders og alle de andre på skolebænken til et kursus om magtens tredeling, mener denne læserbrevsskribent.


 Flygtningenævnet har vurderet, at en tunesisk mand, der er mistænkt for at ville myrde Muhammed-tegneren Kurt Westergaaard, ikke skal udvises til hjemlandet Tunesien, fordi der er risiko for, at han der vil blive udsat for tortur, eller at han vil blive forfulgt. 
I den forbindelse udtaler Venstres politiske ordfører Inger Støjberg, at det skal undersøges, hvilke muligheder der er for at gøre den tunesiske mands tålte ophold i Danmark så utåleligt som muligt. Selv foreslår hun at påføre manden fodlænker og at indskrænke hans mulighed for at bruge internettet. 
Politisk udenomssnak
På spørgsmålet om, hvorfor hun vil straffe en person, der ikke er dømt for noget, svarer hun frit efter hukommelsen: "Jeg føler mig krænket. Manden har konspireret et mord mod Kurt Westergaard. Det er ikke en ligegyldig sag." 
Det er et glimrende eksempel på politisk udenomssnak på højeste niveau. Inger Støjberg svarer ikke på spørgsmålet om, hvorfor hun vil gøre livet surt for en person, der ikke er dømt for noget. Det er en meget alvorlig sag, men til Inger Støjbergs forsvar skal det nævnes, at hun ikke er den eneste i regeringen, der måske hellere skulle have overvejet en karriere i Flygtningenævnet eller hos domstolen. 
Torsdag den 23. oktober idømte Venstre Landsret en 16-årig ung mand syv års fængsel for at have sparket en 48-årig mand ihjel på en mørk sti nær Aalborg Stadion sidste år. Det var en skærpelse af byrettens dom på fire års fængsel.
Hvis landsretsdommer Svend Bjerg Hansen og co. følte et vist politisk pres for at dømme hårdere end byretten, er det ikke så underligt. Efter byrettens afgørelse udtalte statsminister Anders Fogh Rasmussen: "Når man lige ser det, kan man godt blive forbløffet over, at en så alvorlig forbrydelse kan ende med en så mild straf."
Regeringen taler ofte om, at vi skal have verdens bedste uddannelsessystem. Måske skulle den starte med at bevilge sig selv et grundkursus i magtens tredeling. 

