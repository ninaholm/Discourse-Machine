Gratis kollektiv trafik

Gratis bus og tog vil betyde færre miljøskader, flere i arbejde, mindre trængsel på vejene, hvilket betyder færre trafikdrab, og mere trængsel på Københavns Hovedbanegård (på billedet).


 Information skriver 2.-3. august om gratis offentlig trafik. Overskriften antyder, at det vil være både "dyrt og måske ikke så effektivt." Så effektivt som hvad?
I 2007 talte medierne om lo. mia. kr. i spild ved vor trafikform på landsplan. I Københavnsområdet svarede spildet til 16.000 fuldtidsansatte pr. døgn. Knap 4.000 dør årligt på grund af møg og støj. Der er CO2 udslip, miljøskader på mennesker og bygninger, nye investeringer i veje og trafikkontrol. Det kan næppe kaldes effektivt.
Gratis offentlig transport vil ifølge rapport fra Teknologirådet, 2006, koste 10 mia. på landsplan. I København og Frederiksberg 1,8 mia.
Færre miljøskader
Trængselsomkostningerne beregnes til seks mia. voksende til 15 mia. i 2030. Hvad dækker trængselsomkostninger? Det regnestykke, der fører frem til 1,8 mia. for gratis offentlig transport i København og Frederiksberg, ser kun på billetsidens plus og minus, mistede bilafgifter og udvidet kapacitet i den kollektive trafik, og man sparer tre trafikdræbte og 25 alvorligt sårede. Hvad er samfundstabet ved det (tabt arbejdsindsats, forsikringer og hospitalsudgifter)?
Hvilke besparelser eller produktionsgevinster ligger der ved færre miljøskader på mennesker og bygninger, på CO2, forsikringer og sundhedsvæsen og kørselsfradraget (der falder væk, når man kommer gratis på arbejde). Der vil naturligvis være udgifter til kollektiv trafik og tab af benzinafgifter.
Information fortalte den 29. marts 1999 om den gratis kollektive trafik, man kunne få ved at lægge 1,5 kr. på benzin- og dieselafgiften. Det ønskede politikerne ikke. Men pinsepakken fra 1998 lagde netop 1,5 kr. på de to afgifter. Det beregnedes til at indbringe statskassen 3,8 mia.
Artiklen fra 2.-3. august fortæller, at byen Hasselt gik forrest med gratis offentlig transport i 1997, men Ockelbo i Sverige gjorde det i august 1995.
Konklusion: Vi har stadig til gode at få et sobert regnskab over samfundets udgifter, produktionstab, besparelser og produktionsgevinster samt analyser fra alle de mange steder her i landet og ude i verden, hvor man har gratis offentlig transport.

