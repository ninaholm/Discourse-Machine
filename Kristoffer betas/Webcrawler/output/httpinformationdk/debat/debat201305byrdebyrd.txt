Byrdebyrden
Er det ikke på tide at holde op med at tale om ’skattebyrden’ – præcis ligesom vi ikke længere taler om ’ældrebyrden’?


 
	Jeg har altid betalt min skat med glæde og aldrig ment, at den er byrde. Derfor synes jeg, at de borgerlige partier skal holde op med at tale om ’skattebyrden’, ’byrdestop’ – og selvfølgelig ikke mindst ’skattelettelser’ (hvad Helle Thorning-Schmidt forresten nu også gør).

	Det gør de jo nok ikke, men så meget vigtigere er det at gøre sig klar, hvad vi taler om, når vi taler om, at skat er en byrde. Det er nemlig ét af de ord, som er blevet så almindelige, at vi glemmer at tænke over, hvad de egentlig betyder og medfører.

	DR’s nyhedschef, Ulrik Haagerup, indskærpede tidligere på året – i forbindelse med debatten om SU-reformen – over for medarbejderne, at de skal være varsomme med, hvilke ord de bruger i radio- og tv-indslag. Ord som ’fjumreår’ og ’cafépenge’ antyder jo mildest talt, at de studerende fjumrer rundt og bruger skatteydernes penge på cafeerne.

	Da bloggen Damefrokosten konfronterede Ulrik Haagerup med, at tænketanken Cevea har foreslået at droppe ordet ’skattelettelser’ erkendte han da også, at ordet er en metafor, hvor skat netop bliver betragtet som en byrde.

	Nu mangler vi at se og høre, om DR gør alvor af truslen. Men alene tanken sender kuldegysninger gennem konservative kredse. »Jo, skat er en byrde,« forsikrede Peter Kurrild-Klitgaard for nylig i Berlingske. En henvisning til at uanset hvad skatterne efterfølgende bruges til, så begrænser de »folks råderet over deres indkomst – på samme måde, som ens dispositioner med hensyn til børn, kæledyr eller ejendomskøb også kan være en byrde for ens familieøkonomi, uanset hvor glade man i øvrigt ellers er for børn, kæledyr og hjem«. Forskellen er bare, at skattebyrden bliver påført dig af andre mennesker, og du kan ikke slippe for at betale, forklarer statskundskabsprofessoren ved Køben-havns Universitet.

	Der er dog en lang række udgifter, som i virkeligheden ikke er valgfrie – og du kan bare starte med mad. Du kan selvfølgelig vælge, hvad du spiser, men ikke at spise. Og dog taler vi ikke om ’madbyrden’.

	Forskellen er bare, at vi glemmer, hvad vores skattekroner dagligt går til, fordi du ikke får en kvittering på varekøbene, som når du tanker op på benzintanken. Det er derfor, at Venstre kan slippe godt fra nu at snakke om nulvækst i den offentlige sektor uden at forklare, hvor de 24 milliarder kroner skal findes – udover at »den offentlige sektor kan køre længere på literen«, som Claus Hjort Frederiksen hævder.

	Den amerikanske professor i lingvistik, George Lakoff kalder dette politisk framing – eller indramning – af debatten. I bogen Don’t Think of an Elephant: Know Your Values and Frame the Debate beskriver George Lakoff, hvordan den første øvelse, han giver eleverne på Berkely, er at bede dem om ikke at tænke på en elefant! Men han har endnu ikke fundet en, som kan lade være. Ordet fremkalder straks billedet af det store dyr med de blafrende ører og snablen. På samme måde beskriver George Lakoff, hvordan højrefløjen har haft held til at italesætte den politiske debat. Ikke mindst med ordet skattelettelse.

	For at tale om en lettelse må der først have været en byrde, en belastet part og en befrier, som fjerner denne og derfor er en helt.

	Så når ordet skat tilføjes, bliver resultatet netop en metafor og en sådan »indramning’ af den politiske debat, hvor det bliver svært at være modstander af skattelettelser.

	Derfor kan man kun håbe på, at i hvert fald statsministeren holder op med at tale om skattebyrden ligesom få i dag bruger ordet ældrebyrden.

	Ældrebyrden var ellers et populært begreb i slutningen af 1990’erne, når den daværende socialdemokratiske statsminister forklarede, hvorfor den offentlige gæld måtte nedbringes i tide. Lige indtil Poul Nyrup Rasmussen (S) opdagede, at han havde lagt sig ud med en stor gruppe danskere, som oven i købet havde en stærkt interesseorganisation på Christiansborg.

	Ældre? En byrde?!?

	Lød det vantro fra Dansk Folkeparti, inden statsministeren selv i 2000 – efter være blevet anklaget for at have løbet fra løftet om at bevare efterlønnen – bebudede en ny stil:

	»Når vi teknisk, alt for teknisk taler om ældrebyrden, så må vi huske på, at de ældre altså ikke er nogen byrde. Det er dybest set statistikken, der render af med os«.

	Men på det tidspunkt kom erkendelsen for sent.

	 

Kim Kristensen er journalist på Informations Christiansborg-redaktion

Klummen på mandag: Annegrethe Rasmussen om USA’s virkelige udenrigspolitiske problemer

