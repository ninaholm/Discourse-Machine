Obama i strid modvind



 Det er ikke en let opgave at tage luften ud af Obama-bevægelsen og tvinge præsident-håbet til at nødlande på Jorden. Spørg blot Hillary og Bill Clinton, republikanerne og højreorienterede medier. Affæren om Obama-familiens selvoptagede præst med de lettere outrerede meninger har ikke overraskende vist sig at være et effektivt redskab. Det umiddelbare resultat af kampagnen mod den demokratiske præsidentkandidat er ikke forbavsende: Obamas vælgeropbakning i de to næste delstater med primærvalg den 6. maj - Indiana og North Carolina - er vigende. Hvide arbejderklassevælgere, der i forvejen havde kvaler med at stemme på en sort og relativ uerfaren præsidentkandidat, har fået et perfekt argument til at holde sig for næsen og sætte kryds ud for modkandidaten - en kvindelig kandidat, der slæber rundt med mindst lige så meget politisk bagage, nemlig Hillary Clinton. Hun er i det mindste prøvet af de politiske stormvinde, og så er hun - underforstået - hvid amerikaner, skønt det for mange mandlige vælgere i de to delstater trækker fra, at hun tilhører det andet køn.
Den sorte prædikant Jeremiah Wright er altså blevet en perfekt boksebold for dem, der indledningsvis var tiltrukket af Obamas håbefulde budskab om enhed og samarbejde frem for ødelæggende polarisering i amerikansk indenrigs- og udenrigspolitik. Nu er Obama i den offentlige bevidsthed blevet uløseligt knyttet til Wrights kontroversielle udtalelser (af hvilke nogle vitterligt var taget ud af sammenhængen). Og som vi ved fra den politiske psykologi, bliver det noget nær uoverkommeligt for ham at kappe navlestrengen til sin åndelige faderskikkelse. 
Forbindelse er et stempel på Obamas pande, som han ikke selv kan fjerne. Han er nu blevet stillet ansvarlig for sin præsts meninger, og selv om Obama faktisk kappede båndet og fordømte Wright på en ekstraordinær følelsesladet pressekonference tirsdag, var det ikke nok for Hillary Clinton, republikanerne og konservative medier. Nej, siger de: Obama burde for længst have fordømt sin præst - den far, der aldrig var til stede i Obamas barndom - og smidt ham på møddingen. Og hvordan kunne han i øvrigt omgåes en så modbydelig person gennem 20 år, lyder deres kritik.
I kølvandet på Wright-affæren - der blev genoplivet af præsten selv i en tre dage lang rehabiliteringskampagne - har det ikke skortet på dommedagsprofetier om Obamas endeligt i amerikansk presse. Ingen kan betvivle, at præsidentkandidaten er groggy. Han er ikke alene slået ud af kurs. Hans kampagne er nødlandet i det grimme politiske landskab, som altid toner frem, når der skal vælges præsident i USA. 
Men det forunderlige er, at bevægelsen ikke uden videre kan slås af pinden. Landets mest sofistikerede politiske vejrhaner - de superdelegerede - tror fortsat på Obamas potentiale. De superdelegerede gør sig ingen illusioner om, hvad der venter Clinton, når republikanerne vender skytset mod hende, Bill og deres personlige bagage fra 1990'erne. De superdelegerede ved, at republikanerne og deres allierede i de amerikanske medier frygter Obama mere end Clinton. Derfor har de koblet ham til Wright og eksterroristen William Ayers med åbenlys opbakning fra Hillary Clinton, der intet har gjort for at stoppe en højreorienteret smædekampagne mod Obama, som hun og Bill engang selv blev udsat for. 
Tværtimod har hun set en politisk gevinst i at tilføre kampagnen et skær af legimitet - senest ved at optræde på Rupert Murdochs Fox News og gentage, at hun aldrig ville være blevet i sin kirke, hvis hendes præst havde sagt noget lignende. I denne prekære situation kunne Obama have valgt at grave nogle af Clinton-parrets skeletter fra 1990'erne frem, blot for at minde de demokratiske vælgere om hendes sårbarhed. Men det er ikke Obamas stil.
Efter Wright-affæren vil Obama formentlig tabe primærvalget i Indiana med en smal margin. Et nederlag i North Carolina, hvor 40 pct. af de demokratiske vælgere er sorte, virker mindre sandsynlig. Men spørgsmålet er, om det gør nogen forskel for det endelige udfald. Ikke hvis man skal tage tendensen blandt de superdelegerede som en retningspil. I denne uge - som er blevet kaldt en politiske katastrofe for Obama - har han modtaget støtteerklæringer fra otte superdelegerede og Clinton fra tre. Et klart flertal af ca. 100 kongresmedlemmer og senatorer, der endnu ikke har meldt ud, ligger forankret i Obamas lejr. De venter blot på, at alle vælgere har stemt.
I går meldte superdelegerede Joe Andrews, tidligere partiformand udpeget af Bill Clinton, at han skifter fra Hillary til Obama. "Obamas håndtering af Wright-affæren har vist, at han tør stå op under beskydning," lød hans begrundelse. Men måske mere afslørende tilføjede Andrews, at "en stemme på Clinton er et ja til at fortsætte en proces, som kun vil gavne John McCain". 
Ligesom mange andre superdelegerede tror Andrews, at Obamas chance for at slå John McCain i november er større end Clintons. De tør vædde på, at Obamas mange plusser som kandidat vil neutralisere en racistisk kampagne næste efterår. 

