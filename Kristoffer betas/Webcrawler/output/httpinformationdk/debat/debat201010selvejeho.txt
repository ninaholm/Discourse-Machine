Selveje højner kvaliteten



 I Danmark har vi en generel målsætning for konkurrenceudsættelse i kommunerne. Hvorfor ikke også indføre en klar målsætning for andelen af private og selvejende aktører på velfærdsområdet?
I Norge har man allerede implementeret en politik om, at 50 pct. af alle daginstitutioner skal være ikke-offentlige. Og når nu regeringens finanslovsforslag for 2011 cementerer behovet for at sikre mere effektivitet og kvalitet i de offentlige velfærdsopgaver, og regeringen samtidig fremlægger en strategi for inddragelse af civilsamfundet, er det så ikke oplagt at arbejde for flere selvejende institutioner på for eksempel børnepasningsområdet?
Undersøgelser viser, at private og selvejende initiativer ofte har langt højere medarbejder- og brugertilfredshed end de offentlige tilbud.
Derfor er der gode grunde til i stigende grad at tænke selvejende og private aktører ind i den offentlige opgaveløsning - de er kort sagt nøglebrikker i velfærdspuslespillet.
Kom nu kommuner
Forudsætningen er dog en betydelig forbedring af rammevilkårene for de virksomheder, der opererer på velfærdsområdet og en åben debat om, hvorvidt konkurrencen med det offentlige reelt sker på lige vilkår.
Kommunerne kunne gøre langt mere for at understøtte de selvejende institutioner - f.eks. ved at oprette forpligtende netværk. Blandt MDI's selvejende institutioner er der rigtig gode erfaringer med etablering af forpligtende netværk, hvor institutionerne ledelsesmæssigt deles om opgaverne, sikrer en vis institutionsstørrelse og samarbejder for at sikre en effektiv og professionel drift. Alene i København er der samarbejde med kommunen om at søsætte 14 netværk. Den slags initiativer burde mange flere kommuner støtte.
Hvis selvejende daginstitutioner skal have en fremtid, er det utrolig vigtigt, at sådanne udviklingstiltag understøttes og dokumenteres både fra kommunal og offentlig side. Her kunne den store ansøgningspulje til bedre kvalitet i dagtilbud f.eks.  bruges.
Kommer vi ikke i gang med dokumentation på daginstitutionsområdet og  andre velfærdsområder, forbliver det gedulgt, hvad der reelt virker, ligesom grøfterne mellem kommuner og selvejende institutioner vil blive dybere.
Det er et tab for alle. Vi har som samfund godt af mangfoldighed, og af at der er flere værdigrundlag og måder at løse vores velfærdsopgaver på.
Både private og selv-ejende institutioner kunne være med til at løfte en vigtig del af de offentlige opgaver, hvis bare de fik lov.

