Sidste chance



DET VILLE VÆRE en overdrivelse at sige, at det var et godt resultat. Og Gordon Brown var da heller ikke tilfreds. Ved onsdagens lokalvalg i England og Wales mistede hans Labour-parti magten i adskillige kommuner – præcist hvor mange er i skrivende stund uklart. Gordon Brown var sidste år blevet valgt for at genoprette det gamle arbejderpartis position som Storbritaniens største parti. Han blev opfattet som det, briterne kalder a safe pair of hands – en driftssikker mand med gode forbindelser til fagbevægelsen og en medfødt solidaritet med de fattigste som hans forgænger Tony Blair manglede.RESULTATET AF LOKALVALGET viste med al ønskelig tydelighed, at Brown ikke har gjort udsigterne bedre for Labour. Partiet er ikke længere det største parti, men er dumpet helt ned på en tredieplads, 14 procent efter de konservative og et par procent efter De Liberale Demokrater. »Folk er blevet trætte af New Labour,« lød den kommentar til valgresultatet, som blev udsendt af Wales førsteminister Rhodri Morgan.MEN AT SE lokalvalget som en strømpil for udsigterne til et regeringsskifte i Storbritanien vil være uklogt. Lokalvalg er det, som politologer kalder et ’anden-ordensvalg’. Ligesom valg til Europaparlamentet er amts- og kommunevalg ofte udtryk for vælgernesutilfredshed – og ikke deres langsigtede stemmeadfærd. Det er især tilfældet i England. I 2004 – et par måneder efter den meget upopulære krig i Irak fik Tony Blair en vælgermæssig lussing og tabte stort i lokalvalget. Men året efter vandt han en overvældende sejr ved parlamentsvalget – og genvandt meget af det tabte ved amts- og kommunevalgene i dette år.At afskrive Gordon Brown efter dette lokalvalg vil være historisk urimeligt. Rent faktisk er der noget, der tyder på, at siddende regeringspartier oftest taber lokalvalg. Margaret Thatcher tabte regelmæssigt lokalvalg og var nærmest konstant bagud i meningsmålingerne – altså lige bortset fra når der var parlamentsvalg.DER ER NATURLIGVIS ingen garanti for, at historien gentager sig. Men der er et mønster. Ligesom Margaret Thatcher har Gordon Brown også gennemført upopulære lovforslag tidligt i sin embedsperiode. Margaret Thatcher hævede de indirekte skatter med 100 procent. Brown har på sin side gennemtrumfet en vedtagelse af Lissabon-traktaten (selvom 80 procent af vælgerne er imod), og han agter at gennemføre en stramning af terrorlovgivningen, der vil give myndighederne ret til at tilbageholde mistænkte i op til 42 dage, uden at de stilles for en dommer. Det sidste er også upopulært. Men vælgerne har historisk set en meget kort hukommelse. Brown satser på, at de har glemt disse indgreb, når valget kommer i 2009 eller 2010. Det er højt spil. Der er ingen garanti for, at det lykkes. Det er fortidligt at afskrive Gordon Brown, men han får ikke flere chancer. Q
