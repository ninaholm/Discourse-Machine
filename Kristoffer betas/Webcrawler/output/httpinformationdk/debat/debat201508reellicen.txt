Reel licensdebat savnes
DR er nødt til at forklare, hvorfor man gør, som man gør. Og gerne langt mere selvkritisk og modigt end de banaliteter, som DR-ledelsen i årevis har fyldt os med


 Meningsmålinger er blevet vigtigt nyhedsstof. De er interessante, fordi de reflekterer en øjeblikkelig stemning. De er problematiske, når de præsenteres som store nyheder, der straks bruges til at konfrontere politikere, der kun sjældent tør gå imod en sådan dokumenteret folkestemning. Målingerne er i sig selv nøgterne, men præsentationen af dem er det ikke altid.
Mandag offentliggjorde Jyllands-Posten en meningsmåling, hvor »et flertal af danskerne ønsker at fravælge en del af DR«, som der stod på avisens forside. »62,8 pct. af danskerne vil have mindre DR,« lød overskriften på artiklen på side 16.
Begge rubrikker er korrekte. Men der kunne også have stået »62,8 pct. af danskerne vil gerne betale mindre i licens«, eller »62,2 pct. af danskerne mener ikke, at DR fylder for meget«. Det viser meningsmålingen nemlig også, og den sidste pointe står i øvrigt i skærende kontrast til den påstand, som dagbladene selv gentager ustandseligt.
En samlet konklusion af meningsmålingen, der er foretaget af analysevirksomheden Wilke, er, at et flertal gerne ville betale mindre i licens. Ikke nogen chokerende melding. En dansk husstand betaler i dag cirka 4,5 kroner i licens om dagen. Det er meget billigere end løssalgsprisen på en avis.
Også her betaler jeg for en masse stof, som jeg ikke bruger tid på, fordi det, ligesom mange af DR’s kanaler, er målrettet andre segmenter end mit.
Mandagens måling viser, at denne segmentering har sin pris. Det er forbi med at samle ’alle danskere’, som det kvalmende lyder fra DR. Der er ingen medier, som i dag samler alle. Begrebet skal nu forstås sådan, at så mange som muligt skal bruge så megen tid som muligt på så mange af produkterne som muligt. Hvert produkt er skræddersyet til et segment, aldersmæssigt, interessemæssigt eller geografisk defineret.
I dette marked bliver det sværere og sværere at overbevise folk om, at de skal betale for noget, de ikke selv bruger. Eller endnu værre: at de skal betale for et produkt, som kun ’de andre’ bruger. I den sammenhæng er abonnementsbetaling en logisk konsekvens. Brugerbetaling, kaldes det også.
Jeg vil da ikke betale for, at de andres dumme børn skal i skole, men gerne for en privatskole til mine egne kloge børn. I yderste konsekvens (heldigvis stadig teoretisk): Hvorfor betale for dyr medicin til de fattige eller til dem med cystisk fibrose, hvis jeg kan nøjes med at betale min egen, lidt billigere medicin selv?
Det bliver sværere og sværere at udvise solidaritet eller bare forståelse for en såkaldt sammenhængskraft, når markedsmekanismerne og markedstænkningen i større og større grad erobrer dagsordenen. Og når det drejer sig om tvangsudskrivning, skat, afgifter eller licens, bliver fællesskabet sat på prøve.
Samme mekanisme gælder for licensen, men i forstærket grad, fordi vi – i modsætning til andre skatter – dagligt kan måle, hvad vi får for pengene. Flertallet vil selvfølgelig ikke automatisk betale for noget, de ikke mener, de selv har brug for. På lang sigt taler det for en afskaffelse af licenssystemet, hvad BBC’s generaldirektør allerede har forudsagt.
Hvis segmenteringen og markedstænkningen skal imødegås, er den ene løsning abonnementsbetaling. Den vil betyde, at de smalle kanaler forsvinder. En bedre løsning ville være ren skattefinansiering, som i Finland. Uanset hvad, er DR’s hovedudfordring primært at forklare, hvorfor man gør, som man gør. Langt mere selvkritisk og modigt end de banaliteter, som DR-ledelsen i årevis har fyldt os med.
Det handler om indhold og genrer. Det handler ikke om, på hvilke platforme indholdet distribueres, men helt konkret om, hvordan DR’s produkter tydeligt skal adskille sig fra den kommercielle medieverdens.
Og så savnes der i debatten et fælles fodslag mellem alle public service-medierne. Går TV 2- regionerne ind for abonnementsbetaling? Hvad siger Radio24syv? Og mener TV 2 også, at de private mediehuse på rene markedsvilkår kan løfte den public service-opgave, som DR, TV 2, 24syv og regionerne udfører? Den debat savnes. Den fremmes ikke af tilfældige meningsmålinger, og erfaringen synes at tyde på, at det næppe er de kommercielle medier, der vil fremme den del af debatten.
Læs også: ’Der er brug for et slankere DR’
Lasse Jensen er mediejournalist. Klummen er udtryk for skribentens egen holdning.

