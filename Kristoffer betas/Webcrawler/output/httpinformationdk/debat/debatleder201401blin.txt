Blind tillid
LEDER


 
	Har den amerikanske efterretningstjeneste, NSA, været i tvivl, må det nu være fastslået: Bedre allieret end Danmark findes næppe.

	I går kunne vi dokumentere et fortroligt dokument, der godtgør, at NSA spionerede mod Danmark og COP15-forhandlerne forud for FN-topmødet i Bella Center. Ifølge juristers udsagn tyder meget på, at spionagen er ulovlig, hvilket undergraver den danske regerings hidtidige forklaring.

	I såvel USA som andre lande har historien givet genlyd, men herhjemme affejede forsvarsminister Nicolai Wammen (S) i går sagen med noget, der minder om sort snak.

	Ifølge Wammen giver de nye oplysninger ikke »anledning til at ændre ved det forhold, at vores efterretningstjenester ikke har oplysninger« om ulovlige amerikanske efterretningsaktiviteter rettet mod Danmark.

	Det har vi ingen grund til at bestride, men det centrale spørgsmål er jo ikke, hvad efterretningstjenesterne ikke ved. Det centrale er, at vi nu faktisk har set dokumentation for, at NSA formentlig har spioneret imod danske interesser, men det forholder Wammen sig ikke til.

	Da lignende oplysninger blev fremlagt i Tyskland og Frankrig kaldte det på kansler Angela Merkels og præsident François Hollandes misbilligelse samt øjeblikkelige krav om en nærmere forklaring fra præsident Barack Obamas side. Det manglede bare.

	Vi savner fortsat at høre Helle Thorning-Schmidts reaktion på, at en nært allieret har gennemført spionage imod Danmark.

	Statsministeren har hidtil sagt, at den danske regering »ikke har grund til at tro«, at NSA har gennemført ulovlig spionage mod Danmark eller danske interesser. Det kan undre, at statsministeren ikke på det nye grundlag i det mindste ønsker sagen nærmere undersøgt.

	Ved at fastholde tilsyneladende blind tillid til USA gør Helle Thorning-Schmidt den amerikanske efterretningstjenestes forklaringsproblem til sit eget.

