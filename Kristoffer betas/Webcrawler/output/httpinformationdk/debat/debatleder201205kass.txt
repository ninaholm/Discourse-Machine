’Vi har kassen’



 Milliarderne hober sig op på landets uddannelsesinstitutioner: »Vi har kassen,« som direktør for Københavns Tekniske Skole Mogens Ove Nielsen formulerede det i onsdagens Information.
I alt har de tekniske skoler opsparet omkring tre milliarder kroner i egenkapital. For godt en uge siden var det universiteterne, den var gal med. Her har man opsparet seks milliarder kroner – penge, som for en stor dels vedkommende burde være brugt på uddannelse og forskning.
Det er let at lade sig forarge over disse tal, hvilket flere politikere da også har gjort. Uddannelsesstederne burde selvsagt også have brugt flere af pengene, men ser man nøgternt på det, er det logisk, at det er gået, som det er.
De mange milliarder, som uddannelses-institutionerne har stående i banken, kan således ses som et direkte resultat af den fejlagtige måde, man i Danmark har valgt at finansiere uddannelser på.
Dels fastsætter man bevillingerne for bare ét år ad gangen, hvilket giver usikre fremtidsudsigter og incitament til at spare op.
Dels får uddannelsesstederne – gennem den såkaldte taxameterordning – midler efter antallet af studerende, hvilket giver incitament til at få så mange som muligt presset igennem systemet på kortest mulig tid. De aktuelle milliardindeståender er da også netop et resultat af stigende elevtal.
Ingen af delene er imidlertid i samfundets interesse. Flere elever, der skal hurtigt igennem systemet, giver dårligere kvalitet – i hvert fald når udgifterne ikke stiger tilsvarende. Etårige bevillinger giver stor usikkerhed og incitament til at spare op.
Derfor er det på tide med et opgør med taxametersystemet og en sikring af en fornuftig og langsigtet økonomi på uddannelsesstederne.

