Giv Daisy et dyt



 LOK HUSARERNE ind. Dette gode gamle gøglerråd er baggrunden for, at regeringen har valgt at lægge folkeafstemningen om ændring i tronfølgeloven på samme dato som valget til Europa-Parlamentet: søndag den 7. juni i år. Meningen er, at en populær lovændring, der ligestiller kvinde med mand i adgangen til landets trone, skal hive vælgere ind til et EU-valg, de ellers dårligt orker.
I de senere uger har man kunnet fornemme en vis ængstelse i regeringskredse: Hvad hvis det går modsat: At EU-valget skræmmer folk væk fra tronfølgen? Den risiko øges selvsagt af, at afstemningerne er lagt på en sommersøndag, hvor mange kan have løfterigere forehavender i tankerne end at opfylde deres borgerpligt.
SNURRIG ER tronfølgeloven derved, at den udtrykkeligt er nævnt i grundloven, og at tronfølgeloven derfor har grundlovsrang og kun kan ændres efter reglerne om ændring af grundloven: Dvs. enslydende vedtaget af to på hinanden følgende folketing og dernæst godkendt ved en folkeafstemning, hvor ja-stemmerne skal udgøre mindst 40 procent af alle stemmeberettigede. 
Læs den igen: Mindst 40 procent af alle stemmeberettigede. De er ikke sådan bare at score. Alle, der bliver væk på afstemningsdagen eller stemmer blankt, er lige så meget med til at vælte forslaget som de, der stemmer imod.
Deraf regeringens ængstelse for, hvad EU-sammenfaldet kan forvolde af ulykker på tronfølgen. EU har det i forvejen med at hensætte betydelige vælgerkredse i nej-humør.
MEN ALLIGEVEL. Bestemmelse i den nuværende tronfølgelov om, at "søn går forud for datter", den er da for flov. Gælder det ikke bare om at komme alle mand - og kvinder - af hus for at få fjernet dette fortids skæve levn?
Njaeeh. Helt så nemt er det ikke. Konservativ Ungdom har meldt sig som fyrig modstander af ændringen. Landsformanden, Rune Kristensen, argumenterer således:
"Den altoverskyggende grund til at stemme nej handler om ligestillingsbegrebet - og dets påvirkning på Kongehuset. En total ligestilling i monarkiet vil nærme sig en republik, og derfor er lovændringen et skridt på vejen væk fra en gammel tradition."
Rune Kristensen uddyber: "Idéen og grundtanken bag monarkiet er dybest set særstilling - og fjerner vi denne, så udvander vi monarkiet."
I et interview i Politiken har Rune Kristensen tilføjet denne knaldeffekt: 
"Hvis vi får ligestilling i Kongehuset, så er konsekvensen, at prins Henrik skal hedde kong Henrik."
Det siger lovforslaget ganske vist ikke noget om, men udsigten er egnet til at sprede utryghed.
HAR HAN RET, ham Kristensen, i, at en ligestilling i Kongehuset bringer os nærmere republikken? Man kan da lige så godt anskue sagen modsat: At ligestillingen indføres for at holde republikken på afstand - ved at fjerne en iøjnespringende urimelighed. Og derved 'fremtidssikre' Kongehuset? Jo, sådan kan man vel også se på det.
Så melder sig til gengæld spørgsmålet: Hvad hvis man mener, at Kongehuset ingen fremtid bør have? At det er et levn, som landet under alle omstændigheder kommer til at skille sig af med. Fordi monarkiet kun kan opretholdes ved tøjlesløst og uklædeligt snobberi og underdanighed, og fordi tilværelsen som royal celebritet tydeligvis plager helbred og forstand af flere og flere medlemmer af europæiske kongehuse.
Hvis man gør sig sådanne overvejelser, er det så ikke snedigt at gøre fælles sag med Konservativ Ungdom? Og derved sikre, at Kongehuset forbliver så mørnet, at det før eller siden styrter under sin egen vægt.
TOVLIG BLIVER afstemningen af, at den ingen aktualitet har. Marys og Frederiks førstefødte hedder Christian. Under den nuværende forfatning er det først, når Christian afgår, at regler om efterfølgerens køn kan få nogen betydning. Det ligger måske 80 år ude i fremtiden.
Ved sin teoretiske karakter bliver afstemningen en slags tillidsafstemning om monarkiet. Vil vi langsigtet beholde det, eller vil vi ikke? I øjeblikket er overfladestrømmen sådan, at enhver kritik nærmest opfattes som vulgær. Men underneden, langt ind blandt borgerlige politikere, strømmer en tvivl: Er konstruktionen holdbar? Eller er den så personafhængig, at det nemt kan gå galt? Hvad hvis det kammer over med playboyliv, lediggang, hattedameri og skattefrås? Disse tilbøjeligheder i Kongehuset har journalisten Trine Villemann netop udgivet en tankevækkende bog om. Det er jo vældigt på mode at sende 'politiske signaler'. En af dem, der ivrigt vil læse udfaldet af 7. junifolkeafstemningen, er dronning Margrethe - blandt nære venner kaldet Daisy.
Chancen er der. Grib den. Giv et dyt til Daisy. 		 dr

