Ud af byen - op i luften



 EN GÆTTEKONKURRENCE - her en måned inden jul: Hvor længe holder partiet Venstre sig på den nye, grønne sti, som statsminister Anders Fogh Rasmussen for ti dage siden anlagde på partiets landsmøde i Herning? Det landsmøde, som Fogh afsluttede med at opfordre de tilstedeværende til at bestige cyklerne og pedalstampe ud i det danske land med det miljøglade budskab.
Svar: Det grønne holdt en uge. Allerede i mandags hoppede Venstre af cyklen. Det skete, da Venstres erhvervsordfører, Jacob Jensen, i Berlingske Tidende krævede, at Folketinget lemper mulighederne for at anbringe store indkøbscentre ude i det åbne land. Det skete med ordførerens ord:
"På Christiansborg skal vi ikke være dommer over, om det gavner en bys udvikling, at der bliver bygget et storcenter."
SE, NOGLE VIL jo mene, at politik netop handler om at sætte sig til dommer over, hvad der er skidt og godt. F.eks. at forbrug af olie og anlæg af motorveje i naturområder er skidt. Og at bedre planlægning og mere kollektiv transport og cykling er godt. Det var sådan en slags smagsdommer, som Anders Fogh Rasmussen gjorde sig til i sin landsmødetale. 
Går ens smag i den retning, må man få et ubehag i munden, når man på Vejdirektoratets hjemmeside læser denne faglige konstatering:
"Undersøgelser har vist, at udbygningen med store indkøbscentre har medført en stærkt forøget biltransport til indkøb i disse centre."
Indkøbscentrene har også vist sig at suge bykernerne tomme for handel og liv, der i stedet ryger op som CO2-udslip fra storcenter-trafikken.
Med lettelse konstaterer Vejdirektoratet på hjemmesiden:
"Der fokuseres nu i den fysiske planlægning på i stedet at skabe 'levende og varierede bymidter' og at forhindre centralisering af detailhandlen på få regionale centre eller egentlige butikscentre."
Vejdirektoratet tilføjer denne oplysning:
"Selv om bilrådigheden er steget voldsomt, er der fortsat 40 procent af husstandene, der ikke har bil, ligesom ikke alle medlemmer af bilhusstandene har rådighed over bil på ethvert tidspunkt."
Når butikkerne dør i byerne, er der ganske mange, der får svært ved at foretage deres daglige indkøb. Måske ikke lige dem, som Venstres erhvervsordfører synes, han er sat i verden for at bistå, men alligevel. En slags mennesker er de vel.
UD I DET BLÅ er Venstre-erhvervsordførerens initiativ ikke, for det fik straks støtte fra Dansk Folkeparti og de konservative. De vil også liberalisere. Måske ikke så meget som Venstre, men noget. Der er ikke langt til, at flere indkøbscentre er landets nye lov. Kuldegysninger var der én, der fik ved den tanke. Nemlig klimaminister Connie Hedegaard (K), der i går opfordrede Folketinget til "at tænke sig godt om". Hun henviser til, at de gældende begrænsninger "hviler på et omfattende og grundigt udvalgsarbejde".
Det véd Connie Hedegaard vældigt godt, for hun var miljøminister, da 'Detailhandelsudvalget' - med tidligere Kristeligt Folkeparti-minister Jann Sjursen som formand - i juni 2006 præsenterede en enig indstilling om bedre bymidter og bremse på nye indkøbscentre.
Connie Hedegaard bød den gang betænkningen velkommen med disse varme ord:
"Grundliggende står vi over for et vigtigt valg, der handler om langt mere end kvadratmeter. Planlægning handler her om at skabe et alsidigt byliv med kvalitet. Vil vi have nogle byer som i USA og i Sverige, der ligger døde hen, fordi folk handler ind i centre placeret uden for byen? Eller vil vi give mulighed for at bevare livet i vores bymidter? Jeg er stærk tilhænger af det sidste, og det er også det, et enigt udvalg peger på."
Folketinget ændrede loven i udvalgets retning. Det er to år siden. Hvad er siden sket, der kan begrunde en ændring? Oh, svar os, du rastløse liberalistiske geskæftighed, for hvem stort er godt, og større er bedre!
SØRGELIG ER de sidste 50 års detailhandelshistorie i Danmark og uhyggeligt mange lande, vi kan sammenligne os med. I 1960'erne tillod kommunerne bygningslemlæstelse og nedrivning i de historiske bykerner, så supermarkeder og banker kunne brede sig. 'Vi sikrer liv i bymidten', sagde politikerne. I 1970'erne tillod kommunerne store gadegennembrud og P-pladsanlæg omkring bykernerne, så der blev ubesværet adgang for de bilende butikssøgende. 'Vi sikrer liv i bymidten', sagde politikerne. Og nu, de sidste 15 år, er kommunerne kappedes om at lade storentreprenører og handelskonglomerater indrette megacentre uden for byerne. 'Vi sikrer liv i bymidten', siger politikerne og lader, som om de tror på, at centrene trækker handel til hele byen - og ikke bare derude ved motorvejen.
Altimens synker byerne hen i forladthed og vantrivsel. Graffitimalerne kan blive de eneste, der 'sikrer liv i bymidten'. 		dr

