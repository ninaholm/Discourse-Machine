Hullet i kassen efter MGP
Eurovisionen vinder i budgetfusk for 100 mio.


 Budgetoverskridelser på hhv. 220, 666, 838, 2.509 og 2.790 procent, samt ikke budgetanførte udgifter på et par og 20 millioner kr., hvilket til sammen giver en overskridelse på 70 millioner og et hul i kassen på 50, må siges at ligge på den sikre side af det bemærkelsesværdige.
Hensigten helliger måske ikke alle, men mange midler. Historien er rig på dristige folk, der sked højt og flot på bekymrede bogholdere og gennemførte deres projekter med den fandenivoldskhed, der erobrer nye verdensdele, grundlægger imperier og skaber stor kunst. Uden visionære fantaster, der sætter alt på samme bræt i kampen for det ypperlige, kom vi aldrig videre, men spiste ukogt græs og sov i træerne. Folk med store projekter lader sig ikke distrahere af terminer og penge, men maser på, ellers blev broerne ikke bygget, og der kom aldrig små underjordiske tog til tiden.
Fellini og den store kunst
I Fellinis film 8 ½ fra 1963 (berettiget udråbt som verdens bedste film) jagter investorerne den kriseramte instruktør, der ikke ved, hvad hans egen historie handler om. Pengene til forberedelserne af filmen fosser ud – blandt meget andet til det enorme himmelstræbende stillads stablet op på Riminis kyst. Instruktøren aner ikke, hvad han skal bruge sin rystende kostbare rekvisit til. Men den film, det værk som instruktøren famler sig frem til, bliver den film, vi ser, og som instruktøren ikke anede, at dét var, hvad filmen drejede sig om: genistregens tilblivelse. Penge er med ét irrelevant, værket eksisterer jo nu og er kommet for at blive. Det er hovedsagen.
I drømme har den skriveblokerede instruktør for længst hængt den krævende producent i dennes eget slips. Instruktøren bruger vellystigt andres penge på det uafviselige, uden at vide hvad dét er – før bagefter. Hvorfor skulle han have ulejligheden, hvis han vidste det hele på forhånd!
Prisen på pyramiderne, Versailles, loftet i Det Sixtinske Kapel, Beethovens niende (som ikke kostede alverden) og Sopranos glemmes takket være den varige værdi af det skabte. Værket berettiger alle udgifter – også beskuerens. Prisen på metrobilletten fra Paris til Versailles glemmes ved synet af slottet.
Skatteyderne får regningen
Lad disse enkle betragtninger være indledning efter indledningen om budgetoverskridelserne – for nu at citere fra oven af: budgetoverskridelserne på hhv. 220, 666, 838, 2.509 og 2.790 procent, samt ikke budgetanførte udgifter på i hvert fald et par og 20 millioner kroner. Til sammen en budgetoverskridelse på 70 millioner kr. og et hul i kassen på 50.
Disse skræmmende beløb stammer fra Eurovisionsselskabets dispositioner som redegjort for i gratisavisen Metro-xpress forleden.
Hvis nogen har glemt det, bestyrer Eurovisionsselskabet det europæiske Melodi Grand Prix og lejede for nylig B&W’s gamle monteringshal på Refshaleøen.
Danmark var så uheldig at vinde forrige gang og skulle derfor være værtsland for næste forestilling. Selskabet ondulerede monstrøsiteten med henblik på tv’s formidling af den oppumpede discountbegivenhed produceret af nøjsomme producere i et nøjsomt DR til nøjsomme seere.
DR’s manglende omhu
DR præsenterede her for fuld skrue på oprørende lavniveau en øretæveindbydende, selvforelsket scenografisk, tektsmæssig, koreografisk elendighed – det hele som ramme om en hær af 3. rangs musikere og 4. rangs sangere, hvis talentløse præstationer blev glemt, før de var afleveret. Denne antibegivenhed, dette surrogat for kunst, dette kommercielle, underlødige, kyniske bras – reklamesøjle for grådige musikproducenter – har afstedkommet den økonomiske ulyksalighed.
Ifølge indsigtsfulde folk dækkes omkostninger og det robuste underskud såmænd af hovedstadens i den forbindelse sagesløse skatteydere.
Ikke for noget, men påfaldende er det, at de delagtige i denne svulmende skandale – DR og kommunen – uden så meget som at studse over budgettet, præsenteret af Eurovisionsselskabet på et sølle A4-ark, ikke reagerede i tide.
Flere indlysende budgetposter såsom rengøring, VVS, el-installationer og oprydning figurerer overhovedet ikke på det famøse papir. En og anden i DR, i kommunen, i selskabet eller en medvirkende burde vel have undret sig over, at varme og aircondition i den kolossale monteringshal var sat til sølle 400.000 kr. eller underbudgetteret med 2.509 procent. 2.509 procent!
Kan det passe, at DR’s ledelse ikke stillede spørgsmål til bare ét af punkterne, hvor man er sagkyndig: Om 500.000 kr. mon kunne dække udgifterne til transmissionskabler og lignende. Her var overskridelsen på 2.790 procent, 2.790 procent!, dækkende en udgift på – ikke 500.000, men 13.951.007 kroner. Jamen altså!
Hvordan slipper man af sted med den slags, uden at en eller anden i systemerne vågner op til dåd? Er det, fordi Eurovisionen, Københavns Kommune og DR er korrupte – eller dumme?
Og er det mon ikke ulovligt, hvad de har gjort eller snarere ikke gjort? Og hvorfor reagerer politikerne ikke? Fordi der er stemmer i dette deprimerende møg? Eller hvad?
Ekstraregningen på alt i alt 100 millioner kr. – man skulle tro, én fra Venstres ledelse har været regnskabsfører – skal altså ifølge gedigne oplysninger udredes af københavnerne.
Ifølge DR’s selvreklame var Grand Prix nærmest forudsætningen for danskernes selvrespekt og menneskehedens overlevelse, noget danskerne, som generaldirektøren forsikrede alle, skulle være stolte af.
Dødssynden stolthed kan købes for dyrt. Nogle kommer i spjældet for adskilligt meget mindre. Bør det ikke undersøges om nogle retteligen hører hjemme der? Dette var jo ikke Egyptens pyramider, end ikke den mindste sten, end ikke et pulterrum i Versailles, en kasseret node i Beethovens niende, ej heller blot en hundreddel af det halve af 8 ½.

