Ingen tænker, at jeg er en kvinde med værdighed
At være kvinde fra Thailand er i manges øjne lig med at være prostitueret. Mænd ser ikke på mig og tænker, at jeg er en kvinde med uddannelse og værdighed, der er i Danmark, fordi jeg søger asyl. De ser en kvinde, som de formoder er villig til at bytte sex for en opholdstilladelse


 Det er sket mange gange, men det her er en af dem, jeg husker: Jeg stod i Netto et sted i København i færd med at købe fødevarer, da en mand nærmede sig. Han var omtrent 50 år, buttet og gråhåret. Han lignede en mand, der var vant til hårdt arbejde, og da han henvendte sig til mig, troede jeg, at han ville spørge mig om noget ganske normalt. At han ville spørge mig, hvad klokken var eller sådan noget. Men i stedet spurgte han, om jeg var fra Thailand.
Ja, svarede jeg, for det er sandt; jeg er fra Thailand, og på det tidspunkt havde jeg kun været i Danmark i ganske få måneder.
Så trak han sin pung op ad lommen og fandt et stykke papir frem, som han rakte mig. Der var flere ens papirer i pungen, kunne jeg se, og på sedlen var der fortrykt en besked: Jeg er en italiensk mand, stod der, jeg arbejder som ingeniør og er halvtreds år gammel. Teksten fortsatte med at pointere, at han havde dansk pas og ledte efter en kone fra Thailand eller Filippinerne, og at papirarbejdet i forbindelse med ægteskabet ville blive ordnet – han ville selv stå for alle udgifterne for den kvinde, der sagde ja til at gifte sig med ham.
Det var i dét øjeblik, jeg blev klar over, hvordan europæiske mænd ser på thailandske kvinder: som prostituerede. Som kvinder, der kun er noget værd, hvis vi går i seng med dem. Og jeg skammede mig.
Den dag i supermarkedet var ikke første gang, jeg er blevet chikaneret, fordi jeg er enlig mor og fra Thailand, og det vil sikkert ikke blive den sidste. Men det triste er, at jeg føler, at det stiller mig ringere som asylansøger. Ingen tænker, at jeg er en kvinde med værdighed og en høj uddannelse. Ingen lytter, når jeg siger, at der er store politiske problemer i mit land for dem, der som jeg ikke elsker det thailandske monarki.
Da jeg havde læst mandens besked til ende, følte jeg en voldsom desperation. Jeg fortalte ham, at jeg ikke havde søgt til Danmark for at finde et bedre liv, men for at få retsbeskyttelse, og at jeg ikke mente, at jeg var i hans målgruppe. Men han insisterede. Havde jeg måske nogle thailandske veninder, som kunne være interesserede, spurgte han, sådan at de kunne blive i Europa?
Med et skarpt blik svarede jeg: Nej – jeg har ingen thailandske veninder, der opholder sig her i landet, fordi de søger vestlige ægtemænd. Desværre.
Jeg sagde det så tydeligt og med så fast en stemme, som jeg kunne, og alligevel gav manden ikke op. Han lænede sig ind over mig og sagde: »Jeg er meget interesseret. I dig.«
På det tidspunkt havde jeg ikke flere ord i mig. Jeg vendte mig fra manden og gik langs hylderne, men hver gang jeg stoppede, stod han lige ved siden af mig i færd med at række ud efter en vare, der tilfældigvis stod lige netop der, hvor jeg var standset. Til sidst måtte jeg løbe ud af Netto for at komme væk fra den skamløse italiener.
Intet ved manden og hans fortrykte besked gav mig lyst til at blive hans kone – det er svært at forestille sig nogen, der ville få lyst til det. Men der var alligevel én ting, han gav mig lyst til: Nemlig at råbe til verden, at det at være født som kvinde med thailandsk statsborgerskab ikke betyder, at jeg kun er interesseret i sex. Det betyder ikke, at alle mænd har ret til at chikanere mig. Der findes masser af thailandske kvinder, der er veluddannede, som ernærer sig som lokalpolitikere, laver street food eller åbner små butikker; Kvinder, der vender ryggen til sexindustrien i Thailand.
Så min bøn til den italienske mand og til alle andre med samme intentioner er, at de holder op med at rejse til Thailand for at støtte sexturismen. På den måde vil den ikke længere være den økonomiske rygrad, der holder landet oprejst.
I stedet burde man sørge for, at thailandske kvinder får lige adgang til uddannelse og arbejde. Så vi kan få vores værdighed tilbage. Så europæiske mænd ændrer deres syn på os. Så de thailandske kvinders image kan ændre sig fra at være hele verdens prostituerede til at være hele verdens succesrige direktører.
Yechiela Pojanamesbaanstit har arbejdet som journalist og researcher, og er en del af redaktionen bag denne særudgave af Information, der udelukkende er skrevet af flygtninge. 
Skrevet i samarbejde med Johanne Pontoppidan Tuxen

