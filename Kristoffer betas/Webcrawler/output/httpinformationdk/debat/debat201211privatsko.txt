Privatskolehetz skader folkeskolen
Engang var lilleskolerne stedet, hvorfra nye pædagogiske tanker bredte sig til folkeskolen. I dag er de de frelste politikeres prügelknabe. Begrænser vi adgangen risikerer at ødelægge udviklingen og eksperimenterne med pædagogikker i et skolesystem, hvoraf mange gode ideer senere er vandret over i folkeskolen og et blevet allemandseje.


 Informations tema om folkeskolen og privatskolerne er meget interessant. Det handler om Folkets Skole, forstår man, og i kampen for den må alle dem, der vælger noget andet for deres barn finde sig i at blive skældt ud. 
Artiklerne og kronikkerne i temaet har kredset om, hvor usolidariske forældre, der vælger privatskolerne, er – og som et nyt tema, kan man i flere indlæg (f.eks. Claus Pedersen, 10. oktober) også læse, at børn i virkeligheden tager skade af at gå i privatskole. De risikerer nemlig at bliver ensrettede til middelklasselivet og forlader skolen med sociale mangler (sic!).
Kampen for folkeskolen er kammet over og blevet til en kamp mod privatskolerne. Fjenden er ministeriet, der laver en lovgivning, der giver privatskolerne et eksistensgrundlag, og forældrene der - som en del af individualiseringen - fravælger den løsning, folkeskoledebattørerne har udpeget som den samfundsmæssigt bedste, til fordel for en løsning, der tager udgangspunkt i noget så lavpraktisk som deres børns tarv.
Politikere og (ellers velmenende) debattører på venstrefløjen udpeger privatskolerne som årsagen til, at folkeskolen lider. Privatskolerne skal tage socialt ansvar, lyder det, og den anklagende finger peger på de forældre, der har fravalgt den lokale ”folker” til fordel for en privat skole.
Det er et desperat forsøg på at få fokus væk på de mangler og problemer, som folkeskolen reelt har og i stedet sende sorteper over til privatskolerne. Det er beskæmmende – og det gavner ikke folkeskolen.
Seneste skud på dét fordømmende træ er forslaget om, at privatskolerne skal straffes økonomisk fordi den veluddannede middelklasse foretrækker dem frem for folkeskolen. Det blev senest hævdet her i avisen (17. oktober) af Københavns skoleborgmester Anne Vang (S).
Min ellers glimrende partifælle har desværre ikke ret, og bliver hendes forslag til virkelighed, vil det være en social og økonomisk katastrofe for såvel København som mange andre af de kommuner, der har mange privatskoleelever – min egen hjemkommune, Frederiksberg, inklusiv.
For det første er privatskolerne ikke kun for rige folks forkælede børn. Der er rigtig mange forældre – nu som før – der vælger lilleskolen fordi de ønsker en alternativ pædagogik for deres barn. Mange af disse forældre er i øvrigt venstreorienterede, og søger specifikt efter skoler med mere kreativitet, mere hippiepædagogik og mere rundkreds.
De er ikke nødvendigvis velhavende, selvom de heller ikke er kontanthjælpsmodtagere, og ved at forringe deres muligheder for at vælge en skole, hvor barnet lærer et tælle til ti på otte sprog i børnehaveklassen eller øver sig i at danse kongerækken, så fratager man ikke bare forældrene muligheden for at vælge en anderledes skole til deres barn – man ødelægger også udviklingen og eksperimenterne med pædagogikker i et skolesystem uden ministeriets omklamring, hvoraf mange gode ideer senere er vandret over i folkeskolen og et blevet allemandseje.
For det andet får Anne Vang og de øvrige selvudnævnte folkeskoleforkæmperes retorik kun flere til at vælge privatskolerne. Når hun siger, at for mange velfungerende familier vælger privatskolen, så kan begavede mennesker godt regne ud, at der er for mange dårligt fungerende tilbage i folkeskolen. Og når der oveni købet skal lægges økonomisk pres på forældrene, for at tvinge dem tilbage i folkeskolen (”Jeg er med på, at mit forslag om at tildele privatskolerne færre penge formodentlig vil betyde en langt højere forældrebetaling – og at færre derfor vil vælge privatskole.” – AV), så hører forældrene hende i virkeligheden indrømme, at den københavnske folkeskole er så forfærdelig, at man som forælder kun vælger den, hvis man bliver tunget til det. Gad vide, om det giver velfungerende forældre større lyst til at vælge folkeskolen?
For det tredje vil folkeskoletvang reelt underminere ikke bare folkeskolen, men også de store byer. Skolevalg er et af de allervigtigste valg, forældre træffer, og allerede nu ser vi, at forældre skeler kraftigt til skoledistrikterne, når de køber hus eller lejlighed. Dårlige skoledistrikter bliver fravalgt, og gode huse til fornuftige priser må vente på næste køber, hvis den lokale folkeskole ikke lever op til forældrenes krav.
Bliver der indført en reel folkeskoletvang, fordi middelklassen ikke længere har råd til privatskole, bliver effekten ikke (kun), at flere af dem sender poden i folkeskole. Det bliver også, at de udelukkende bosætter sig i skoledistrikter og kommuner med gode skoler. Det vil give en middelklasseflugt ud af Nørrebro og andre ellers opblomstrende bydele, og tilbage bliver kun dem, der ikke har noget valg.
København har, som Frederiksberg, set en fantastisk vækst i antallet af børnefamilier, men føler de deres mulighed for et godt skolevalg truet, risikerer vi at blomsten hurtigt visner, og forældrene flytter teltpælene til kommuner med færre sociale problemer og færre indvandrere – kommuner, der i hvert fald i folkemunde har bedre folkeskoler.
Kort sagt: privatskolehetzen risikerer at skade folkeskolen.
I stedet for at pege på forældre burde fingeren pege på politikerne. Når folkeskolen er ved at tabe terræn skyldes det ikke, at eleverne svigter folkeskolen. Det skyldes, at folkeskolen har svigtet eleverne.
Alt for mange børn og forældre har førstehåndsoplevelser med skoler i ringe stand, manglende faglighed og alt for mange disciplinære problemer i både undervisningen og frikvartererne. Det er reelle problemer, der har store konsekvenser for børnenes trivsel, og som forældrene selvfølgelig reagerer på. Løs de problemer, og se at antallet af andenhåndsberetninger om dårlige folkeskoler vil falde i takt med antallet af førstehåndsberetninger.
Hvis vi reelt ønsker en folkeskole for alle, skal den kunne tiltrække dagens privatskolebørn. Vi har brug for en dialog med privatskoleforældrene om årsagerne til deres valg. Kun ved at lytte til forældrenes kritik af folkeskolen kan vi lære nok til, at folkeskolen igen bliver det naturlige valg for forældre. Der ligger altid grunde bag, når et barn forlader folkeskolen til fordel for en privatskole. Var det utilfredshed med det faglige niveau? Med skoletoiletterne? Med elevsammensætningen? Mobning? Måske var der for meget uro eller for lidt musik? Eller trængte Emma og Villads bare til et skoleskift?
Tænk engang – måske kan folkeskolen lære noget af privatskolerne, når det handler om forældreinddragelse, faglighed og alternative pædagogikker? Engang var lilleskolerne stedet, hvorfra nye pædagogiske tanker bredte sig til folkeskolen. I dag er de bare de frelste politikeres prügelknabe, når de skal forsvare, hvorfor den lokale folkeskole ikke kan tiltrække forældre med ambitioner på deres børns vegne.
Tal nu folkeskolen op i stedet for – der er så mange gode historier at fortælle, men pisk og tvang får kun flere til at løbe skrigende væk. Folkeskolen har så mange gode historier om dygtige lærere, engageret ledelse og glade, vidende børn i trivsel. Men de historier bliver væk, når folkeskolen hele tiden omtales som en institution, vi skal kæmpe for at holde liv i. En institution, forældre skal vælge for samfundet skyld, og ikke for deres barns skyld.
Det er ikke for sent at få forældre til at vælge folkeskolen til igen. I min egen kommune, Frederiksberg, falder procentdelen af elever i privatskolerne jævnt. Men det kræver, at de ansvarlige politikere i kommuner og på Christiansborg pakker fordømmelsen og den økonomiske pisk væk, og i stedet går i dialog med de forældre, der føler at folkeskolen svigter deres børn!
Sandheden om folkeskolen er jo, at mange af dens problemer ikke skyldes folkeskolen, men skal løses andre steder. I boligpolitikken og socialpolitikken, for eksempel. Men folkeskolen har de børn og de forældre, den nu engang har. Skolen vælger ikke selv sine børn, sit samfund eller sine forældre.
Det er os, der vælger den. Til.

