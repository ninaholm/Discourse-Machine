Overhørt i New York
New Yorks Metropolitan Museum of Art har fået ny mæcen – den stenrige og Tea Party-finansierende David Koch. Andetsteds i byen har man hentet inspiration fra Christiania og skabt et bz-museum, der fortæller den yderste venstrefløjs historie


 Når man har penge, mange penge som industrimagnaten David H. Koch, er 65 millioner dollar til ombygningen af pladsen foran Metropolitan Museum of Art bare et greb i lommen. Især når projektet for eftertiden vil blive kendt som The David H. Koch Plaza.
Sidste år gav Koch (udtalt ’coke’ som i Coca-Cola) 100 millioner dollar til renovering af det offentligt finansierede New York State Theater i Lincoln Center. I dag hedder teatret The David H. Koch Theater.
Forleden indbød megamuseet, i folkemunde kendt som The MET, presse og donorer til et morgenmøde i The Great Hall, den gigantiske sal, som besøgende træder ind i, efter at have besteget de monumentale trapper på Femte Avenue.
Starten på det to år lange byggeprojekt skulle markeres, men stemningen i salen virkede noget anspændt. David Koch og hans bror Charles, ejer af Koch Industries, er nogle kontroversielle personligheder. Deres støtte til ekstremt konservative projekter i USA har gjort dem til noget af en varm kartoffel i kunstverdenen.
Indtil selve dagen stod det uklart, om museets bestyrelse ville indfri David Kochs betingelse om, at de 65 millioner dollar kun vil komme til udbetaling, dersom pladsen opkaldes efter ham.
Men så snart bestyrelsesformand Daniel Brodsky kom til mikrofonen, stod det klart, at den finansielle fadder til Tea Party-bevægelsen havde fået sin vilje.
»David er en ekstraordinær skikkelse. Han har arbejdet utrætteligt for at virkeliggøre dette projekt. Og han har lovet at finansiere hele ombygningen. Det er én af de mest generøse donationer, museet har modtaget i hele sin historie,« udtalte Brodsky.
»Så vi ønsker at anerkende denne indsats ved at opkalde pladsen efter David.«
Indtil det tidspunkt havde man kunnet høre en knappenål falde i Great Hall. Nu brød klapsalverne stilheden. Kunstverden i New York ville aldrig overleve uden velgørere som Koch, uagtet hans ekstreme politiske synspunkter.
Gennem årtier har han finansieret grupper, der advokerer for lavere skatter, mindre statsindblanding i økonomien, undergravelse af arbejderes faglige rettigheder og større individuel frihed.
I sin takketale sagde Koch: »Mit håb er, at jeg vil blive husket som en god familiefar, en fremragende forretningsmand og en filantrop, der var optaget af andres velfærd, og som arbejdede for at skabe en bedre verden.«
Han fik stående ovationer.
 
Christiania i East Village
Man kan faktisk bygge museer i New York uden støtte fra kontroversielle rigmænd. Metropolens mindste museum åbnede for nylig i det hippe East Village-kvarter. Det hedder Museum of Reclaimed Urban Space (Det Generobrede Byrums Museum).
Museet holder til i en tidligere købmandsbutik på Avenue C, der ligger i en kort afstand fra East River. Museets formål er at fortælle om den lokale bz-bevægelses indflydelse på East Village’s historie gennem de sidste 40 år. Det arrangerer også vandreture til vigtige bz-steder.
Den anden dag lagde Allen W. Moore turen om det nye museum. Han er kunsthistoriker og skriver om bz-bevægelsens historie i Europa og USA.
»Det er mageløst, at New York har fået et museum om den yderste venstrefløjs historie,« siger Moore.
»I USA har venstrefløjens historie været undertrykt siden McCarthyismen og antikommunismen under Den Kolde Krig; selv efter 1989 ændrede det sig ikke.«
Museumsdirektør Bill Di Paola har boet i en bz-ejendom i mange år.
»I 1970’erne fandtes der i dette kvarter en mængde efterladte og tomme ejendomme og ledige grunde, som boligaktivister overtog og renoverede,« fortæller han.
I den første tid ignorerede bymyndighederne de ulovlige besættelser. Bolighajer var trods alt ikke interesserede i at sætte penge på spil i det faldefærdige kvarter; først i 1990’erne åbnede byen op for gentrificering af East Village. I dag lejes en treværelses lejlighed ud for 3.500 dollar om måneden.
»Bz’erne reddede mange bygninger og lærte sig selv nye ting som genbrug. Det var også i East Village, at cykelkulturen og en tradition for at lave urtehaver på ledige grunde startede og spredte sig til resten af byen,« forklarer Di Paola.
I receptionen sidder medgrundlægger Laurie Mittelmann. »Mange af vores ideer udspringer af vort kendskab til Christiania,« siger hun smilende.

