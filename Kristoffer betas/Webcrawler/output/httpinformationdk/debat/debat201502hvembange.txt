Hvem er bange for Syriza?
Europas politiske elite betegner enhver, der er uenig med dem og udfordrer deres privilegier, som populister. Således også græske Syriza


 Grækerne opfandt demokratiet og har nu mindet verden om, at demokratiet stadig betyder noget, i hvert fald for grækerne. EU’s finanspagt har medført, at medlemslandene frit kan vælge deres ledere, men ikke ændre deres økonomiske politik. Syriza, som vandt valget, har lovet vælgerne, at de vigtigste samfundsøkonomiske beslutninger nu bliver taget i Athen, og ikke i Berlin, Bruxelles. Eller Washington. Fra nu af skal det græske parlament og ikke trojkaen bestemme.
Virkeligheden er selvfølgelig mere kompleks. Det bliver ikke let at skabe en stabil regering i det politisk splittede og økonomisk ruinerede Grækenland. Partierne i koalitionsregeringen har meget lidt til fælles, bortset fra hadet til sparepolitikken.
Det bliver heller ikke let at holde Syriza samlet. Hvis Alexis Tsipras går på kompromis med kreditorerne, kan det udløse et internt oprør i partiet, men hvis han nægter at gå på kompromis, vil landet nok gå bankerot.
Det bliver heller ikke let for Tsipras til at ændre den gældende politik i EU. Kommissionen og eurogruppen har allerede fastslået, at gældseftergivelse ikke kan komme på tale. Det bekræfter blot Tsipras’ tese om, at i dag EU er et symbol på national egoisme, en katastrofal sparepolitik, ekstern indblanding og uholdbare sanktioner.
Håb og frygt
Det er ret let at udpege de vælgerne, der ser Syriza som et håb. Det er primært de fattige i Grækenland og andre lande, som er hårdt ramt af krisen. Syriza lovede investeringer for at nedbringe arbejdsløsheden og socialhjælp til dem, der ikke har råd til et varmt måltid, lejlighed, varme, skolebøger og lægehjælp. De vælgere, der vil bekæmpe korruption, skattely og skjulte magtnetværk, har også forhåbninger til Syriza. De ser det som et parti, der vil genoprette retsstaten, demokratiet og det også i praksis frie marked. Blandt de håbefulde er også dem, der ønsker at gøre op med EU eller Tysklands ’diktater’ om budgetbesparelser, som efter deres mening hæmmer det økonomiske opsving og krænker princippet om, at alle medlemslandene er suveræne og lige. Dem, der mener, at bankerne har skabt en ond krisespiral og ladet almindelige skatteydere betale for det, ser også Syriza som et håb.
Hvem betragter Syriza med frygt? Det er især dem, der opbyggede store formuer inden krisen, og som sandsynligvis vil blive set efter i sømmene af Syriza.
Mange nordeuropæiske vælgere frygter, at Syrizas generøse socialpolitik skal betales med deres penge og ikke af grækerne selv. I Østeuropa frygter nogle, at Syrizas åbenhed over for Rusland vil opildne Putin. Og så er der de EU-borgere, der frygter mere økonomisk og politisk ustabilitet som følge af Syrizas regering. Ustabilitet avler usikkerhed, og de fleste europæere ser frem til en mere rolig tid efter flere års turbulens.
Den europæiske elites reaktion på Syrizas sejr er særlig interessant. Det uformelle netværk af politiske ledere, erhvervschefer og kommentatorer har stemplet Syriza som et ekstremistisk parti, der vil skifte pragmatisme ud med populisme. Hvis Syriza får sin vilje, vil venstrepopulisterne fra Podemos tage magten i Spanien og højrepopulisterne fra Front National i Frankrig. Det siges, at Podemos med inspiration fra ideologiske helte som argentineren Ernesto Laclau og Hugo Chávez fra Venezuela vil ødelægge økonomien, mens Front National vil genindføre fascismen i Europa.
Det lyder bekymrende, men at betegne alle nye politiske kræfter som populister er begrebsmæssigt forkert og politisk uærligt. Syriza har givet mange løfter, som ikke kan holdes, men de fleste politikere giver tomme løfter. Det skyldes de nationale regeringers manglende kontrol med kapitalens og arbejdskraftens bevægelser og den politiske kappestrid i medierne.
Stemplet som populist
Hvis man ser på Syrizas program med åbent sind, kan man konkludere, at det er risikabelt, men ikke vanvittigt. Syriza har lovet grækerne gældseftergivelse, men det foreslår førende europæiske økonomer også. Kan man virkelig tro, at Grækenland nogensinde vil kunne betale sin gæld uden en sund vækst? Selv Bloomberg View har støttet ideen om gældseftergivelse, og de er ikke just Syrizas ideologiske sengekammerater.
Syriza har lovet at stoppe skatteunddragelsen i Grækenland. Det kan man kalde populistisk, men er målet forkert?
Syriza har lovet at standse den »humanitære katastrofe« og hjælpe dem, der er hårdest ramt af krisen, men kan næppe gøre så meget på grund af statens dårlige økonomi. Er det forkert at ville gøre noget for dem med størst behov?
Jeg er ikke enig med Syriza i alt. Jeg er dog helt sikkert mere kritisk over for nye europæiske højrefløjspolitikere som Geert Wilders, Nigel Farage eller Marine Le Pen. Men Europas politiske elite betegner enhver, der er uenig med dem og udfordrer deres privilegier, som populister. Hvis man kritiserer den neoliberale politik, bliver man stemplet som populist; hvis man påpeger, at skiftende regeringer har undladt at skabe en velfungerende indvandringspolitik, bliver man stemplet som populist; hvis man kritiserer EU for ikke at have tilstrækkelig demokratisk legitimitet, bliver man stemplet som populist.
Syriza er det første parti uden for den traditionelle magtelite, som vinder et parlamentsvalg i Europa, og partiets skæbne får enorm symbolsk betydning for kontinentets fremtid. Hvis den græske regering bliver knust af finansmarkederne, vil det være svært at argumentere for, at demokratiet stadig kan styre kapitalismen. Hvis Grækenland bliver skubbet ud af euroen, vil det være det første skridt mod EU’s opløsning. Men hvis Syriza kan skabe vækst og mindske fattigdommen, ville den radikale venstrefløj i EU få et løft på de centrumsøgende partiers bekostning. Kun et er sikkert: Syriza har taget hul på et nyt kapitel i Europas historie.
Jan Zielonka er professor i europæisk politik ved University of Oxford.
© Eutopia Magazine – creative commons.
Oversat af Mads Frese

