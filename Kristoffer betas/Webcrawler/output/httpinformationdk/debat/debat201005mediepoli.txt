Mediepolitik uden visioner



 Vi venter stadig på det medieforlig, der skal skabe rammerne for udviklingen i medierne.
Desværre er muligheden for det store overblik og en samlet mediepolitik forpasset. Politikerne på Christiansborg kunne have givet hele medielandskabet en saltvandsindsprøjtning, men har ikke turdet tilføre flere midler. Det er en stor skam.
I stedet for en visionær og fremtidssikret løsning finder der et politisk slagsmål sted om, hvorvidt der igen skal sendes et stormløb mod DR i et ideologisk forsøg på at ændre mediebilledet. Man vil fra borgerligt hold lade den store public service station betale gildet for en ny radiostation. Det bliver endnu et blodbad i DR på et tidspunkt, hvor medarbejderne ellers er ved at få genskabt et bedre klima efter mange års nedskæringer. Og det på et tidspunkt, hvor DR's budgetter omsider er kommet i balance, og alsidigheden er blevet styrket gennem f.eks. DR K og DR Ramasjang.
Kulturministerens tanke om en ny radiostation med power er i sig selv spændende for radiojournalistikken. Men det hele bliver tabt på gulvet, hvis det sker på bekostning af DR.
Da TV2 blev oprettet, skete det ikke ved at fjerne et væsentligt grundlag fra DR's udviklingsmuligheder. Tværtimod var TV2's fremkomst med til at sparke nyt liv i DR, fordi kombinationen af konkurrence og stabilitet gav nye muligheder.
Visionerne om en ny radiostation kunne være indgået i et samlet medieforlig, hvor den var tænkt sammen med både dagbladene, specialmedierne og de digitale medier, og uden at DR skal bøde for andres muligheder,
Det er i den sammenhæng værd at huske, at DR ikke fik penge til at drive P2, men ikke desto mindre skal betale, hvis kanalen fjernes. Det er som at kræve betaling for en gave, modtageren selv har betalt.
Tænk hvis politikerne havde mod til at tage hul på den momsmilliard, licensbetalerne lægger i statskassen eller havde mod til at kræve, at de store internationale spillere på nettet skulle bidrage til indholdsfesten. Måske i første omgang, at en forhøjelse af erhvervslicensen kunne finansiere de nye radiotanker?
Med få ekstra midler kunne vi få en ny radiostation, udvikling af de digitale medier og en oprustning af dagblade og specialmedier, uden at gevinsten blev spist op af uholdbare forringelser af DR.
Lad os i øvrigt minde politikerne om, at fire milliarder kroner til DR og TV2 regionerne er mindre end de cirka fem en halv mia. kr., som seerne betaler til de kommercielle tv-stationer via abonnement m.m.
Hvis vi ønsker en mangfoldighed af danske medier, der leverer publicistisk kvalitetsindhold uden hensyn til kommercielle interesser, og hvis vi ønsker en redaktionel frihed til gavn for demokratiet og for befolkningens engagement i demokratiets udvikling, så skal der flere resurser til.

