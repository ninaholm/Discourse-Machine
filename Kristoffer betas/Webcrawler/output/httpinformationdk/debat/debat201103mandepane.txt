Mandepanelet er useriøst og uambitiøst
Direktøren for Kvinfo, center for information om kvinde- og kønsforskning, Elisabeth Møller Jensen, mener, at ligestillingsminister Lykke Friis mandepanel burde have været nedsat i en anden forbindelse end kvindernes kampdag. Desu-den er sammensætningen i panelet uambitiøs, siger hun


 Ligestillingsminister Lykke Friis offentliggjorde i går sit mandepanel, der skal diskutere, hvordan man får mændene med i debatten om ligestilling. Panelet blev lanceret i forbindelse med, at Lykke Friis opfordrede kvinder herhjemme til at droppe kvindernes internationale kampdag, og i stedet bruge kræfterne på at diskutere ligestilling på tværs af hele samfundet  altså ikke kun mellem kvinder og mænd.
Men panelet er ikke et tiltag, der skal skygge for kvindernes kampdag, mener Elisabeth Møller Jensen, der er formand for Kvinfo.
»Hvis Lykke Friis vil nedsætte et mandepanel, så er hun velkommen. Jeg mener bare stadig, at International Kvindedag skal fokusere på de problemer, som kvinder står over for i verden. Vi kan sagtens tage den anden diskussion, men det kan Lykke Friis så oprette en anden dag til,« siger hun.
Elisabeth Møller Jensen undrer sig ligeledes over, hvorfor Lykke Friis nedsæt-ter et mandepanel igen. Det har flere gange tidligere været opført, men er blevet lukket igen.
»Allerede i det gamle ligestillingsråd med Anne Grete Holmsgaard var der et mandeudvalg, og det videnscenter for ligestilling, som blev oprettet i 2000 og nedlagt i årene efter, lavede debatpanel bestående af lige mange mænd og kvinder. Det er slet ikke noget nyt. Hvis hun vil fejre 8. marts med det, okay så, men jeg synes, det er lidt uambitiøst,« siger Elisabeth Møller Jensen.
Elisabeth Møller Jensen mener desuden, at sammensætningen af panelet er for dårlig i forhold til de kriterier, Lykke Friis har opstillet. Det var med en ambition om at føre debatten hen mod de områder, hvor ligestillingen ofte bliver overset  blandt andet etnicitet og på tværs af samfundsklasser.
»Jeg synes, at det er forkert, at der kun sidder mænd, der er administrerende direktører og mænd fra universitetet,« siger Elisabeth Møller og peger på, at det på den måde kun er uddannelse og karriere, der er repræsenteret i panelet.
»Der mangler repræsentanter fra etniske mænd, fra faglærte og ufaglærte arbejdere, fra socialt udstødte, herunder både kriminelle og hjemløse, misbrugere og så videre.«




