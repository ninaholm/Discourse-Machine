Terrorlove i defensiven
LEDER


 
	For første gang er de overvågningslove, som blev vedtaget i tiden efter 11. september under reelt pres. Ikke fra aktivister eller kritiske jurister, men fra EU’s egen domstol – den institution, der skal sikre, at EU’s lovgivere holder sig inden for de overordnede værdier, som EU’s ledere selv har skrevet under på. Sidste uges dom over logningsreglerne var klar: Det direktiv, der af EU’s egen tilsynsførende for databeskyttelse er blevet kaldt »det mest privatlivskrænkende instrument, som nogensinde er blevet indført af EU«, er ikke i overensstemmelse med menneskerettighederne og derfor ugyldigt.

	Dommen er banebrydende på en række punkter. Den slår fast, at logning af metadata er et alvorligt indgreb i privatlivet. Logningsbekendtgørelsen logger ikke indhold men oplysninger om, hvem der ringer og SMS’er til hvem, hvor de er på det pågældende tidspunkt samt en række oplysninger om internetbrug. Disse metadata har politikere i lang tid forsøgt at sondre fra aflytninger i gammeldags forstand. Hvor aflytningerne er et klart indgreb i retten til privatliv, forsøges metadata fremstillet som noget mindre alvorligt. Men det er grundlæggende en manipulation. Når man analyserer metadata, afslører det mange personfølsomme oplysninger, og særligt registreringen af lokation er vidtrækkende. Som domstolen slår fast: »Disse data kan samlet give meget præcise oplysninger om privatlivet hos de personer, hvis data er lagret, f.eks. indkøb af dagligvarer, faste eller midlertidige opholdssteder, aktiviteter, sociale relationer og de sociale miljøer, de færdes i«.

	Domstolen gør det også klart, at indgrebet skal være proportionalt, det vil sige, at oplysningerne kun må registreres og bruges, hvis det er strengt nødvendigt for opklaringen af alvorlig kriminalitet. Det giver håb om, at myndighederne i fremtiden reelt skal dokumentere et behov for indgreb, og at indgrebet skal være effektivt.

	Hvis embedsmændene i Justitsministeriet er kloge, forsøger de at begrænse en kommende reform til afskaffelse af sessionslogningerne af internettrafik. Et værktøj, de ikke har kunnet dokumentere, er brugbart, og som det er svært at se, hvordan skulle kunne overleve EU-Domstolens krav om proportionalitet: 3,5 billioner registreringer årligt kontra én enkelt sag om indbrud i en netbank, hvor sessionslogninger har bidraget til efterforskningen, fremstår så uproportionalt, som det overhovedet kan lade sig gøre. Men det er ikke sikkert, at en afskaffelse af sessionslogninger er nok, da oplysningerne fra mobiltelefoner reelt er langt mere indgribende. De oplysninger er i modsætning til internetregistreringer noget, som politiet rent faktisk gør brug af, men derfor kan logningen i EU-Domstolens øjne stadig godt være i strid med menneskerettighederne. Det følger således af dommens præmisser, argumenterer flere iagttagere, at man i sig selv ikke kan indføre den form for masseregistrering, uden at man har nogen form for konkret mistanke mod dem, man overvåger. En praksis, som netop logningsbekendtgørelsen er et eksempel på, fordi gruppen af overvågede ikke er nærmere afgrænset end hele befolkningen. Domstolen gør opmærksom på, at logningen »gælder for alle former for elektronisk kommunikation, hvis anvendelse er meget udbredt og har stigende betydning i folks hverdag«, og at den derfor indebærer »et indgreb i de grundlæggende rettigheder for praktisk talt hele den europæiske befolkning«.

	Indtil Justitministeriet er kommet med sin analyse af dommen, er det svært at sige, hvor vidtrækkende dommens konsekvenser vil blive. Men positivt er det, at spørgsmålet endelig kan blive sat til åben politisk diskussion. Der er intet så afpolitiserende for den nationale politiske debat som henvisninger til, at kravene stammer fra EU. Den undskyldning er nu vendt helt på hovedet, idet EU i stedet for at tvinge overvågning igennem, kan tvinge os til at begrænse overvågningen og overholde menneskerettighederne. Men vi bestemmer selv de øvre grænser. I Sverige er de tilsyneladende i praksis allerede ved at suspendere logningen som følge af dommen, og i Norge har de valgt helt at droppe den planlagte implementering af reglerne. Også danskerne bør reagere. Efter 13 års terrorfrygt er det nu op til politikerne at gribe chancen for at etablere en mere rimelig balance mellem myndighedernes behov for efterforskningsredskaber og borgernes ret til privatliv.

