En hilsen til Rønn



 Leder
Hun så sig selv som offer for embedsmændenes svigt. De »kørte med skyklapper«, gjorde sig skyldige i »systematiske forglemmelser« og begik »fatale fejl«.
Sådan sagde daværende integrationsminister Birthe Rønn Hornbech (V) forrige år under afdækningen af sagen om de statsløse, der i årevis ulovligt blev nægtet dansk statsborgerskab.
De skandaliserede embedsmænd i Integrationsministeriet gjorde indtil i forgårs det, embedsmænd er rigtig gode til: holdt deres mund.
Men under onsdagens afhøring i Statsløsekommissionen gav den centralt placerede kontorchef Dorit Hørlyck for første gang offentligheden en førstehåndsberetning fra embedsmændenes virkelighed i det nu nedlagte Integrationsministerium.
Vidneudsagnene efterlod et skræmmende indblik i et ministerium, der var parat til at føre den borgerlige regerings politiske vilje og pression helt ud i sagsbehandlingen.
»Vi vidste jo, at det var noget, Dansk Folkeparti ville have store problemer med,« forklarede Dorit Hørlyck.
Alene frygten for reaktionen fra Pia Kjærsgaard fik altså ifølge kontorchefen både minister og embedsmænd til se stort på internationale konventioner, vi selv har tiltrådt. Dansk Folkeparti har altså haft endnu større indflydelse på dansk udlændingepolitik end hidtil antaget. Formentlig uden selv at være klar over det.
Skandalen om de statsløse har fået eksperter til at trække paralleller til Tamil-sagen, der førte til statsminister Poul Schlüters VK-regerings fald i 1993. Med onsdagens afhøring af Dorit Hørlyck blev lighederne tegnet endnu tydeligere op:
I 1993 tørrede den konservative justitsminister Erik Ninn-Hansen ansvaret af på embedsmændene. Dengang var der tale om tamiler, der ulovligt blev nægtet retten til familiesammenføring. I Tamil-sagen viste det sig, at embedsmændene havde handlet efter politisk ordre, og at de havde rapporteret loyalt og udtømmende til ministeren.
I den aktuelle sag har vi endnu flere centrale vidneafhøringer til gode – herunder af Birthe Rønn Hornbech selv – men beviserne mod ministeren er tunge.
Som tidligere afdækket i Information advarede embedsmændene Birthe Rønn Hornbech med et såkaldt mavebælte, der er en skriftlig redegørelse og en indstilling om, hvad der ifølge embedsmændene bør gøres. Advarslen ignorerede Birthe Rønn Hornbech tilsyneladende, selv om hun tydeligvis var klar over sagens alvor.
Under onsdagens afhøring kom det desuden frem, at ministeren i mavebæltet skrev en note til sin departementschef, Claes Nilas, med følgende ordlyd: »Claes. Vi skal orientere Folketinget. Det giver ballade.«
I margenen noterede hun ordet ’UHA’ til embedsmændenes oplysning om, at der bor 3.600 statsløse født i Danmark.
Altså var der ingen tvivl: Sagen var alvorlig, konventionerne blev brudt, og Birthe Rønn Hornbech var klar over det helt tilbage i sommeren 2008. Men der skulle gå næsten halvandet år, før ministeren rettede op på sagsbehandlingen. Først da orienterede hun Folketinget – og fik ganske rigtig i sidste ende ballade og en fyreseddel ud af det.
Igen og igen har spørgsmålet lydt: Hvordan kunne det komme så vidt i en retsstat som den danske?
Her skal man huske på, at Anders Fogh Rasmussen (V) netop oprettede Integrationsministeriet i 2001 med ét formål for øje: at eksekvere den nye hårde udlændingepolitik. Men hvad fik embedsmænd til at gøre konventionsbrud til fast arbejdsrutine?
»Sådan er det i mit system. Der går jeg ikke ind i siger, at det her er efter min mening ulovligt, og det vil jeg ikke være med til,« forklarede Dorit Hørlyck. Heldigvis faldt der en eftersætning: »Jeg kunne ikke drømme om at gå mod systemet. Det ville jeg have gjort i dag, men det gjorde jeg ikke dengang.«
Vi må håbe, at kontorchefens erkendelse vil brede sig til hele den danske embedsmandsstand. Befolkningens tro på en retfærdig retsstat afhænger af, om vi kan stole på, at embedsmændene er garanter for, at politikerne forvalter deres magt ordentligt og lovgiver lovligt.
Love og konventioner er ikke stærkere end den moral, de forvaltes efter. Det var læren af Tamil-sagen. Og meget tyder på, at det også bliver læren af sagen om de statsløse.

