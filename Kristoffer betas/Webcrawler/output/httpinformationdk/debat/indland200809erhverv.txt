Erhvervsledere peb under klimadebat
I lyder som alle andre, der beder om flere offentlige midler, lød beskeden fra klimaminister Connie Hedegaard (K) til erhvervslivet, da Dansk Industri i går inviterede til topmøde med fokus på klima
Erhvervslivet forpassede en chance for at sætte sig i spidsen for en folkelig sag under gårsdagens topmøde om klima, mener en kommunikations-ekspert.


 Titlen var 'Climate for Change', da erhvervslivets største interesseorganisation DI i går havde inviteret direktører fra de fleste danske virksomheder og en lang række meningsdannere til erhvervspolitisk topmøde i Bella Centeret.
I paneldebatten på scenen diskuterede klima- og energiminister Connie Hede-gaard (K) fremtidens klimaudfordringer med viceadministrerende direktør fra DI, Ole Krog, og Dong Energy's adm. direktør Anders Eldrup.
Connie Hedegaard skjuler ikke, at det lige nu går trægt med forhandlinger om en global klimaaftale i København næste år.
"For os er det ikke lige afgørende, at nå en aftale næste år. Det vigtigste er at få en global aftale. Så vi kan få en afbalanceret fælles konkurrenceplatform," lyder det fra Ole Krog.
Anders Eldrup er ikke enig. "Det er vigtigt med en klimaaftale næste år, for lige nu ved virksomhederne ikke, hvordan de skal tilrettelægge deres klimainvesteringer. Vi kigger ind i et stort spørgsmålstegn indtil der er en aftale."
Ole Krog får ordet, og starter med en opsang til klimadelen i regeringens oplæg til en ny finanslov. Han ser gerne, at regeringen sætter fire mia. kr. til investeringer i energibesparende teknologi. 
"Statsministeren vil have en grøn revolution, men det får man ikke for en mia. kr. Så når vi beder om mere, er det fordi, vi er nødt til det."
"Sådan siger alle jo, der gerne vil have flere offentlige midler," afbryder Connie Hedegaard, og påpeger, at den private sektors egne investeringer i miljøvenlige teknologier er faldende.
Obsternasig Krog
Kommunikationsekspert og partner i rådgivningsvirksomheden Geelmuyden.Kiese Jeppe Kjær, der var inviteret med af Information for at vurdere topmødets udmeldinger, undrer sig over, at Ole Krog i spidsen for DI gang på gang taler sig selv ind op i en krog. 
"Undersøgelser viser, at erhvervslivet generelt set ikke nyder den store opbakning i befolkningen og her har DI så en mulighed for at sætte sig i spidsen for en folkelig sag. Nemlig klimaudfordringerne. Det gør man altså ikke ved at tale om, at erhvervslivet vil have en 'afbalanceret fælles konkurrenceplatform'. At bede om flere penge kommer til at virke obsternasigt og defensivt. Et alternativ kunne være at sige: Ok, I kommer med en milliard, så kommer vi med en anden'," lyder det fra Jeppe Kjær. Han finder det også mærkeligt, at Ole Krog ikke en eneste gang i debatten nævner ordet 'energieffektivitet'.
"På industriens festdag, ville det da være oplagt at sætte ord på et par stykker af de danske virksomheder, der dygtigt arbejder med energieffektivitet." 
Jeppe Kjær er til gengæld imponeret over Anders Eldrups optræden i debatten.
"Hvor Connie Hedegaard i debatten har rollen som den visionære helt, og Ole Krog kommer til at spille ingen rolle, så er Anders Eldrup - som repræsentant for DONG - jo som udgangspunkt skurken, der skal minde om behovet for at anvende kul. Men han taler om behovet for, at Danmark ikke bliver for selvfede, og skaber så plads til sine argumenter, som han fremfører ydmygt og løsningsorienteret. Det er meget overbevisende, og får gjort det klart, at der er velvilje i den private sektor," lyder det fra Jeppe Kjær. 

