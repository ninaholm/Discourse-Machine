Ensporet uddannelse
Tænk hvis juristen havde læst kunsthistorie eller portugisisk først. Eller hvis din bankmand var ekspert i tibetansk. Men den slags har svære vilkår på det danske arbejdsmarked


 Sidste uge faldt dommen over en masse håbefulde unge. De fik besked om, hvorvidt de er kommet ind på en videregående uddannelse. DI har rituelt brokket sig over, at de ikke vælger de rigtige uddannelser – humaniora er skidt, teknik et hit. Den sang har vi hørt før ... også den modsatte i øvrigt – at unge ’skal vælge med hjertet’.
Men hvad nu hvis det er hele uddannelsessystemet og arbejdsmarkedet, der halter med deres ensporede ’enten eller’-tilgang?
Lad mig illustrere, hvad jeg mener. En ungdomskammerat er netop stødt til min sommerferie. Min bedre halvdel kender Nick fra studieårene ved Cambridge. Dengang i 1980’erne studerede han kinesisk og kunsthistorie. Efter sin kandidatgrad besluttede han sig for at uddanne sig som tømrer. Ja, tømrer. Han havde altid interesseret sig brændende for tre ting: tibetansk kultur, bjergbestigning og møbelkunst. Og han ønskede sig et håndværk.
Hvad, der skete herefter, er en lang historie. Kun slutningen er relevant: Nick er i dag Storbritanniens ubestridt mest succesrige møbeldesigner. Hans reoler, borde, stole og bænke pryder bibliotekerne på såvel Cambridge som Oxford University samt britiske ambassader verden over. Han var en af hovedkræfterne bag restaureringen af den smukke opera i Covent Garden i London, hvor hans virksomhed har haft sit hovedkvarter siden 1980’erne. Og da Will og Kate sagde ’I do’ sidste år, sad de royale gæster på bænke, Nick har fremstillet.
En anden god ven af familien er amerikaneren Les, der er advokat i Washington DC. Før han tog sin juragrad fra Yale, læste han spansk og teatervidenskab et andet sted. »Spansk og teater? Og så jura?« spurgte jeg forundret, da jeg mødte ham i 2008.
Les forstod ikke min undren. Alle hans kolleger har læst noget andet først. Og det store flertal af min britiske mands venner – undtagelsen er typisk læger – har gjort det samme. Det vrimler med finansfolk, ejendomsmæglere, advokater og andre pæne mennesker fra den øverste middelklasse, og ingen af dem har taget det, vi i Danmark ville kalde ’den lige vej.’
En anden nær amerikansk ven, der i dag er lobbyist i Pentagon og ekspert i militærhistorie, har læst klassisk filologi og romerske inskriptioner. 
Bevares, i Danmark findes der, også en del journalister, som ikke har fagets grunduddannelse. Overtegnede er en af slagsen. Men generelt er det sådan, at man læser økonomi og bliver økonom. Jura og bliver jurist. Journalistik og bliver journalist. Og så videre.
Modne læsere vil huske det brede fællesfag filosofikum – en fælles referenceramme til moderne samfundsfilosofi og etik på tværs af faggrænser. Faget blev fjernet fra de længerevarende uddannelser i 1971, hvormed den sidste rest af almendannelse forsvandt fra universitetssystemet. Og sådan er det hele vejen igennem. Vores bankfolk har læst økonomi eller taget sig en bankuddannelse, sekretærer kommer fra en kontoruddannelse. Og det er næsten umuligt at blive chef i det offentlige, hvis du ikke er akademiker, men – oh skræk – HK’er. I USA er det nok svært, men dog muligt at arbejde sig helt op i systemet uden en akademisk grad. Man skal bare være dygtig nok.
Danmark er følgelig overbefolket med mennesker, der kun har læst ét fag og bagefter praktiserer det resten af deres arbejdsliv. Voila, præcis så kedeligt, som det lyder.
Måske det er forklaringen på den desperate trend, hvor midaldrende danskere, der er kørt fast i røvsyge job, efteruddanner sig til eksotiske, plastiske modepositioner som coach eller konsulent. Ikke et ondt ord om kursusudbydere, fritidsforfattere eller rådgivere af enhver art. Men ville vi mon ikke blive et mere interessant folkefærd, hvis vi fjernede de germansk inspirerede skole-skyklapper og introducerede lidt angelsaksisk fleksibilitet i vor måde at tænke uddannelse på?
Vi ville i hvert fald få mere interessante akademikere. Håndværkere, der talte fransk, eller jurister, der sang arier under domsforhandlinger. Det ville ikke bare være sjovt. Det ville også give os flere kompetencer i det store, stygge, globaliserede konkurrencesamfund.
 
Annegrethe Rasmussen er udenrigskorrespondent og blogger på USAnu.dk
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

