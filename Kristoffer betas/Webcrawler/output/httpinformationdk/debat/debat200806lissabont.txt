Lissabon-traktaten er stendød
Det vil være en fornærmelse mod de europæiske befolkninger, hvis ratifikations-processen ikke stoppes omgående


 Forklaringerne på det irske nej til Lissabon-traktaten er mange. Formanden for den største irske fagforening Siptu med 250.000 medlemmer er ikke i tvivl. De irske arbejdere stemte nej, fordi de er nervøse for den sociale dumping, der bliver konsekvensen, når arbejdsgiverne importerer underbetalt udenlandsk arbejdskraft. Det, der slog hovedet på sømmet for dem, var EF-domstolens afgørelse om, at hensynet til det indre marked og den 'frie konkurrence' står over hensynet til lønmodtagernes interesser og retten til gennem konflikt at sikre sig acceptable løn- og arbejdsvilkår.
Irernes dom over Lissabon-traktaten blev den samme som hollændernes og franskmændenes over EU-forfatningen. Begrundelserne ligner også hinanden. Befolkningerne vil ikke acceptere et udemokratisk EU-samarbejde, hvor kravet om borgerlig økonomisk politik, privatiseringer og udliciteringer er skrevet ind i grundlaget, og hvor fagbevægelsen og arbejderne ikke har mulighed for at forsvare sig effektivt mod social dumping gennem faglige kampskridt.
Lissabon-traktaten er stendød. Forsøget på at få vedtaget en uforståelig traktat, efter at en lidt mere forståelig traktat med samme indhold var faldet ved folkeafstemningerne i Holland og Frankrig, gik galt det eneste sted, hvor der blev afhold folkeafstemning. 
Der er ingen vej uden om at acceptere befolkningernes dom. EU-forfatningen er nu forkastet ved tre folkeafstemninger i tre europæiske lande. At forsøge endnu en gang vil blot uddybe konflikten mellem EU-eliten og de almindelige befolkninger i EU-landene.
Nyt samarbejde 
I denne situation er det helt nødvendigt at starte forfra. Vi må have en åben diskussion om et nyt demokratisk samarbejde i Europa. Dette må baseres på demokratiske og sociale rettigheder til befolkningen. Miljø, klima, sundhed og dyrevelfærd skal sikres. 
Et sådant nyt europæisk samarbejde forudsætter et opgør med det indre marked.  Et nyt europæisk samarbejde skal baseres på en handels- og landbrugspolitik, som fungerer som en støtte til den økonomiske udvikling i ulandende, og den såkaldte 'forbedring' af EU's militære kapacitet skal stoppes. Verden har ikke brug for flere militære supermagter. Det europæiske samarbejde skal bygge på de europæiske befolkningers og parlamenters suverænitet. 
Det vil være en fornærmelse mod de europæiske befolkninger, hvis ratifikationsprocessen ikke stoppes omgående. Ingen af de europæiske befolkninger har tilsluttet sig Lissabon-traktaten. Vi vil ikke bruges til at lægge pres på Irland, uden at vi ved en folkeafstemning har givet vores tilslutning til dette. Hvis EU-toppen fastholder sit krav om en fortsat ratifikationsproces, må de sikre denne demokratisk legitimitet gennem en folkeafstemning i samtlige europæiske lande. Ellers må de tage til efterretning, at EU-forfatningen i forskellige forklædninger nu er faldet for folkets dom i tre europæiske lande.
Europæisk problem 
Irlands nej er ikke Irlands problem. Der er tale om en europæisk udfordring. Derfor må alle lande have mulighed for at tilslutte sig en protokol, der sikrer konfliktretten. Det må være et klart dansk krav. Socialdemokraterne og SF må tage sig sammen og støtte den europæiske fagbevægelses krav om en social protokol, sådan at konfliktretten umiddelbart sikres i EU.
Tilsvarende må Socialdemokraterne, Radikale Venstre og SF gå sammen med Enhedslisten om at presse regeringen til at støtte en protokol, der sikrer alle EU-lande retten til at gå foran på miljø-, fødevare, sundheds- og dyrevelfærdsområdet. Alle lande må have mulighed for at afvise EU-krav om udlicitering og privatisering. Der må sættes klare rammer for EF-domstolens magt.
Ofte har et politisk flertal i Danmark beklaget, at EU-regler undergravede vores økologiregler, forhindrede os i at forbyde medicin og gift i vores fødevarer og tvang os til at gennemføre udbud, udliciteringer, liberaliseringer og privatiseringer, som vi ikke kunne se nogen mening med. Ofte har et flertal i folketinget beklaget, at hensynet til det indre marked og til store multinationale koncerner forhindrede, at vi kunne sætte hensynet il miljø, sundhed og dyrevelfærd i centrum.
Vi kan spille en rolle 
Irernes nej giver os en enestående mulighed til at få etableret et nyt europæisk samarbejde, hvor disse prioriteringer kan sikres. Det vil også give en helt ny mulighed for at sende europæiske aftaler til folkeafstemning - og at få dem vedtaget.
Danmark kan komme til at spille en vigtig rolle i denne proces. Det forudsætter imidlertid, at Socialdemokraterne, Radikale Venstre og SF opgiver deres europapolitiske alliance med Venstre og konservative. Sammen kan centrum-venstre partierne i Danmark sætte sig i spidsen for en progressiv og demokratisk udvikling i det europæiske samarbejde.
Per Clausen er EU-ordfører for Enhedslisten

