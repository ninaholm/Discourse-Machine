Storhed står for fald
Internetgiganten Google kan komme til at betale en høj pris for sin skødesløse holdning til fortrolige oplysninger


 Googles firmaslogan, Don't be evil, irriterer mig. Selvsagt bør ingen 'være ond'. Men hvorfor udbasunere dette forsæt? Hvis en mand siger til sin kone, at han aldrig kunne drømme om at tage sig en elskerinde, eller hvis en direktør afbryder et bestyrelsesmøde for at bedyre, at han ikke tager af kassen, vil tilhørerne med nogen ret kunne spekulere på, om de lytter til stemmen fra en tynget samvittighed.
Lige nu vil hundredvis af millioner mennesker nok finde det utænkeligt, at Google kan være ond. Google er i den grad blevet uadskilleligt fra vores måde at orientere os på i dagliglivet, at det er gået fra at være egennavn til at blive ud- sagnsord: 'Jeg googler', 'du googler', 'hele verden googler'. Næppe mange netbrugere opfatter overhovedet Google som en erhvervsvirksomhed. Googles super- enkle hjemmeside indeholder ingen reklamer og føles som gaden udenfor som del af det offentlige rum. Og på siden med søgeresultater kalder Google ikke reklamerne i højre side for 'reklamer', men for 'sponsorerede links' - som om det var en velgørende forening, som filantroper bistod i dens ædle gøremål. Ret skal være ret: Google har udvist anstrøg af noblesse. Det demonstrerede mod og karakterstyrke, da det modstod Kinas kommunistparti og nægtede at censurere kinesiske borgers søgninger på regimets vegne. Men Google er og bliver forretning, som kun eksisterer, fordi den kan sælge sine brugere til annoncører. De fleste på nettet har stadig ikke fattet, at når de besøger gratis websteder som Facebook, Google og Twitter, så er de ikke borgere, der benytter en offentlig tjeneste, og ej heller er de kunder, hvis ønsker kommer i første række. De er selv det produkt, hvis tilstedeværelse, webstedernes ejere sælger til de sande kunder: annoncørerne.
Uden kontrol
Hvis Googles ledelse havde været til stede ved sidste uges parlamentshøring om Google Street View, ville de have erfaret, at der i dette land findes politikere, som er opmærksomme på farer i Googles forehavende. En konsekvens af valget i 2010 var, at der blev indvalgt flere parlamentarikere fra det konservative og i det liberale parti, som nærer et stærkt og principielt had til Labours beskæring af de individuelle frihedsrettigheder. Nu viser MP'er som Robert Halfon og Julian Huppert sig at være lige så opsatte på at protestere imod krænkelser af privatlivets fred, når krænkeren ikke er en stat, men en privat virksomhed. For dem er der ingen modsætning mellem at være imod gentog og være imod Google - et firma, som nyder et reelt monopol på søgetjenester og udviser alle tegn på at være indtrådt i de tidlige faser af storhedsvanvid.
Alle har ret til at tage fotos af offentlige gader og veje, men at opbygge et interaktivt kort for en hel nation, ja for hele verden, er som at gennemføre en privat folkeafstemning uden demokratisk kontrol. Mange, især de ældre, bryder sig ikke om, at Google tager billeder, som giver indbrudstyve online en fin udsigt til deres smukke hjem. Ej heller finder forældre det særlig vidunderligt, at Google tager billeder af deres børn, når de leger i haven.
For nylig viste det sig tilmed, at Googles kamerabiler også opfanger folks wifi-data uden forudgående tilladelse. Google insisterer på, at det er der ikke noget ondt i, men sagen blev rejst i det britiske parlament som en mulig krænkelse af privatlivets fred. Her gav Google angiveligt parlamentsmedlemmerne »et stærkt indtryk« af, at man ikke indsamler personfølsomme data. Men i sidste uge indrømmede Google så, at man havde registreret både e-mails og adresser på de websteder, som brugerne havde besøgt - ganske som Kinas kommunistparti ønsker at gøre det.
Googles talsmænd bedyrer, at de ikke vil sælge informationer videre til junkmail-selskaber, og at de vil tilintetgøre alle indsamlede data - når de får tid. Google brød kun ind i private netværk, hævder de, for at indsamle positioner over wifi-forbindelser. Det skulle gøre det muligt at triangulere stedsbestemmelser og producere bedre retningsangivelser for mobiltelefonbrugere, som bruger Google Maps, således at Google kan skaffe sig endnu flere annonceindtægter.
Men deres indvendinger forholder sig ikke til sagens kerne. Hvis retten til privatlivets frihed skal handle om andet end at skåne brunstige berømtheder mod nyfigne paparazzier, skal multinationale selskaber ikke bare kunne opsnappe folks computerdata uden tilladelse. Men Google lider øjensynlig af samme vildfarelse som WikiLeaks: At har man information, så kan man også bruge den uden hensyn til konsekvenserne. WikiLeaks så i første omgang ingen problemer i, at Talebans reaktionære psykopater kunne blive oplyst om navnene på afghanere, der samarbejder med ISAF-styrkerne, således at de kunne blive sat på den islamistiske bevægelses dødslister.
Accepterede ansvar
Historien gentager sig med Google Street View. Parlamentsmedlem Mark Lancaster kunne fortælle, hvordan nettjenesten havde identificeret et krisecenter for voldsramte kvinder i hans valgkreds, hvilket i mindst et tilfælde har gjort det muligt for en hævngerrig mand at finde frem til, hvor hans hustru skjulte sig. Ledelsen på krisecentret måtte protestere gentagne gange, før Google til sidst accepterede sit medansvar for at beskytte kvinder imod voldsmænd.
Selskabets arrogance opsummeres bedst i pompøse udtalelser med truende undertoner fra dets øverste leder, Eric Schmidt: »Google ved ... stort set, hvem du er ... hvad du går op i ... hvem dine venner er« - hvorpå han tilføjede, at unge mennesker bør overveje at skifte navn, hvis der skulle være noget i deres onlinefortid, de føler sig forlegne over: »Hvis du har gjort eller sagt noget, du ikke ønsker andre skal få at vide, så skulle du nok have ladet være i første omgang,« formanede Schmidt. Tilsyneladende uden at indse, at han dermed efterplaprere omkvædet fra autoritære regimer verden over.
Et fald vil uundgåeligt efterfølge en sådan hybris. Apple overhalede Microsoft, fordi dets brugere fandt det mere brugervenligt og mindre konformt. Brugerne behøver ikke at tro, at Google er ond for at lide en lignende skæbne. De behøver kun få den opfattelse, at også Google er del af et establishment, som vil udnytte dem. Og i det øjeblik den erkendelse breder sig, vil den søgemaskine, der bryder Googles monopol, være klar til deres besøg. Som kun er et museklik borte.

Nick Cohen er journalist og kommentator for The Observer, Standpoint og Information  © The Observer og Information Oversat af Niels Ivar Larsen

