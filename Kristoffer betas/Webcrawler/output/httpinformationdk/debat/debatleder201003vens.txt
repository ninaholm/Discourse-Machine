Venstre som revolutionens fortrop



 »Allerede nu bør vi starte debatten om en af de største omstillinger af det danske samfund siden overgangen fra landbrugssamfund til industrisamfund.«
Statsminister Lars Løkke Rasmussen,  den 23. februar 2010
MAN KAN SPØRGE sig selv, hvor mange gange man kan starte en debat, som har været i gang i mere end et årti. Men det er da glædeligt, at også statsministeren erkender det historiske omfang af den grønne revolution, Danmark står på kanten af. Og bekræfter, at Danmark skal »fortsætte rejsen mod et samfund uafhængigt af kul, olie og gas«.
Den politiske beslutning om datoen for den endelige afsked med den fossile æra kommer forhåbentlig mod årets slutning, efter at Klimakommissionen den 28. september har afleveret sit bud på vejen ud. Nogle taler allerede for 2035, andre for 2050 - datoen er uhyre vigtig, fordi den bestemmer tempoet for de investeringer og omstillings- initiativer, der skal sættes i værk, og dermed tempoet for, hvornår Danmarks CO2-belastning af det sårbare klima ophører.
Det er psykologisk interessant at notere, at omstillingsprojektet defineret som nødvendige indgreb i hidtidig livsform for at bremse den globale opvarmning vækker ideologisk modvilje langt ind i statsministerens eget parti, mens projektet defineret som grønt innovationsprojekt med stort frigørelsespotentiale i forhold til fremmede olieregimer skaber entusiasme i næsten alle lejre. Derfor er det helt fint, at man i regeringens Vækstforum besynger de muligheder, som den grønne omstilling giver i form af eksport, jobskabelse og forsyningssikkerhed  - glem blot ikke den radikalitet af omstillingen, som klimahensynet tilsiger: Vi skal globalt ændre energisystemet så fundamentalt og så hurtigt, at det  - som påpeget forleden af de økonomiske vismænd - bliver muligt at lade halvdelen af de kendte fossile reserver forblive i undergrunden til evig tid. Glem i øvrigt heller ikke, at Danmark om blot to år skifter fra at være nettoeksportør af fossil energi til at blive nettoimportør, samt at både betalingsbalancen og statens indtægter i 2013 vil være forringet med omkring otte mia. kr. i forhold til nu som isoleret konsekvens af den hastigt faldende olie-gasproduktion i Nordsøen.
DEN GODE NYHED er, at Danmark har mulighederne for at stille om.  Klima- og energiminister Lykke Friis' ny redegørelse, Energiforsynings- sikkerhed i Danmark, viser f.eks., at der er et uudnyttet potentiale i de ved- varende energikilder svarende til 10 gange dagens produktion fra ved- varende energi og halvanden gang  dagens samlede energiforbrug. Alene havvindmøller kan levere 200 gange så meget strøm som nu. Solvarme- og varmepumpe-anlæg kan give 12 gange dagens bidrag. Tilsvarende er der enorme muligheder for energieffektivisering: Såvel energiforbruget til bygningers opvarmning som til el i husholdninger og offentlig sektor kan halveres, ligesom erhvervslivets energiforbrug kan reduceres med 30-40 pct., fortæller redegørelsen.
Med dagens fossile energipriser er ikke alt rentabelt, og en del støder mod barrierer af anden art. Og det er præcis her, politikernes enorme udfordring ligger. Den regering, der for snart et årti siden skrottede traditionen med nationale energiplaner af svend- aukensk karakter - »vi er ikke planøkonomer, vi lader markedet bestemme«, sagde den konservative energiminister Flemming Hansen - skal nu både sikre en national plan for indpasning af vedvarende energi i forsyningssystemet og økonomiske rammebetingelser i form af afgifter, tilskud m.m., der sikrer, at de grønne løsninger vælges. F.eks. er det nu en kæmpe udfordring at opbygge en intelligent energi-infrastruktur, der sikrer harmoni mellem den svingende elproduktion fra vindmøller og behovet for el til stadig flere elbiler samt i husholdninger og virksomheder. En anden, tilsvarende kompliceret udfordring er at lægge en national plan for udnyttelsen af den hjemlige biomasseressource, som kraftværker, biogasanlæg, biobrændstofproducenter, fjernvarmeværker og landmænd i stigende grad slås om. En tredje udfordring er at hjælpe 300.000 boligejere af med deres oliefyr og skifte til fjernvarme i visse områder, solvarme og varmepumper i andre.
OMSTILLINGEN KRÆVER ikke bare de grønne teknologier, som mere eller mindre står klar. Den kræver en hidtil uset grad af begavet planlægning og økonomisk rammestyring. Nationen har nu en regering, hvor Danmarks liberale parti, Venstre, har sat sig på alle kritiske ministerposter: klima, energi, miljø, transport, landbrug, skat, finans samt Statsministeriet. Det store, afgørende spørgsmål er, om statsministerens og hans hold af ansvarlige ministre har fattet rækkevidden og alvoren af den udfordring, de har taget på sig.
Ét godt råd: Der kan vindes tid til omtanke foruden milliarder af kroner og tusindvis af jobs, hvis man straks går i gang med en massiv energirenoveringsindsats i den nationale bygningsmasse. Alene denne vinter har vi ifølge fagbladet Ingeniøren hældt 10 mia. kr. ud af vinduet på grund af dårlig isoleringsstandard i boligerne.

