Fyringstid på Christiansborg
Rygterne florerer om en regeringsrokade. Men hvilke ministre må ofres på rokadens alter? Og hvem er så sikre, at de intet behøver at frygte?


Det starter altid som langsomme klapsalver i Colosseum, mens publikum utålmodigt venter på, at nogle skal blive smidt for løverne: Rygterne om en regeringsrokade.Om det er rigtigt, at der denne gang kommer en regeringsrokade, ved jeg ikke. Men det er rigtigt, at der for øjeblikket florerer rygter på Christiansborg om en sådan.Rygterne startede allerede sidste år i forbindelse med SF’s formandsvalg, hvor enhver vidste, at der skulle skaffes plads til Annette Vilhelmsen i SRSF-regeringen. Hvis hun vandt. Det endte som bekendt med at koste Ole Sohn (SF) posten som erhvervs- og vækstminister. Men allerede dengang talte mange SF’ere om, at når man nu var i gang, hvorfor så ikke bytte tidligere partiformand Villy Søvndals post som udenrigsminister til noget mere borgernært? (i dag anser de fleste SF’ere det for givet, at både Villy Søvndal og udenrigsministerposten er fortid).Allerede dengang spurgte man også, hvad europaminister Nicolai Wammen (S) egentlig laver, efter Danmark er stoppet med at være formand for EU. Når en af mine tidligere kolleger (ganske vist kvindelig!) beretter om interviewaftaler med såkaldt løs bagkant en fredag eftermiddag, har europaministeren i hvert fald god tid i dag. Modsat Villy Søvndal står den ambitiøse tidligere Aarhus-borgmester dog til forfremmelse, efter at udpegningen som europaminister bragte mindelser om pressens altid tilbagevendende første spørgsmål til den nye fiskeriminister: Hvad ville du hellere have været?I denne omgang var det Ugebrevet A4, som forrige fredag startede spekulationerne ved at hævde, at løsningen af dagpengeproblemet frister statsminister Helle Thorning-Schmidt (S) til at starte det politiske efterår med en regeringsrokade i slutningen af august eller starten af september. I god tid inden Folketingets åbning den 1. oktober, Socialdemokraterne og de radikales årlige henholdsvis kongres og landsmøde – og ikke mindst kommunal- og regionsvalget den 19. november. Ifølge ugebrevet kan en række tunge ministre som beskæftigelsesminister Mette Frederiksen (S) dog trygt tage på sommerferie i forvisning om, at nøglen stadig passer til døren i ministeriet, når de kommer tilbage.Dagen efter fulgte BT så op med den opsigtsvækkende nyhed, at netop Mette Frederiksen står til fyring, da statsministeren vil af med sin værste konkurrent til formandsposten. Inden Børsen i denne uge forsikrede, at hvis nogen er sikker, så er det netop beskæftigelsesministeren (undervejs har Politiken spekuleret i, at statsministeren selv kan finde på at benytte lejligheden til at gå efter en toppost i EU).Selv om jeg ikke kan komme på rokader, som har været såkaldtegame changers, skaber de for en stund fornyet opmærksomhed om regeringen, når vi fortæller om den nu så populære nye ministers første dag på arbejde, samt hvad du ikke vidste om hans kone, barn og hund. Og så giver en rokade ikke mindst statsministeren lejlighed til at ofre regeringens mest upopulære ministre, når klapsalverne er vokset til en styrke, der kun kan stoppes ved netop et sådant offer.På min tidligere arbejdsplads, Ritzaus Christiansborg-redaktion, havde vi et håndskrevet kort hængende på opslagstavlen fra Helge Sander (V). Den daværende videnskabsminister sendte det i starten af februar 2010, efter at vi, som så mange andre medier, havde konkluderet, at han ville blive ofret i den kommende regeringsrokade.Selv om de færreste af os vidste, hvad Helge Sander egentlig gik og lavede, så var den gængse opfattelse på Christiansborg, at når den tidligere Herning-borgmester havde overlevet på ministerposten i hele VK-regeringens tid, så skyldtes det venskabet med statsminister Anders Fogh Rasmussen (V). Og perception er som bekendtreality.Men nu var vennen blevet generalsekretær for NATO og efterfølgeren i Statsministeriet, Lars Løkke Rasmussen (V), havde næppe samme veneration over for Helge Sander.Helge Sander følte sig imidlertid foranlediget til venligt at gøre opmærksom på, at han, uanset hvad pressen mente om ham, havde opnået en række resultater på sit område. Det ville ingen tilsyneladende anerkende, men Helge Sander vidste det. Og han ville blive ved med opnå resultater på trods af vores skriverier, skrev videnskabsministeren.Vi nåede lige at få kortet, inden Lars Løkke Rasmussen fyrede Helge Sander i det års regeringsrokade.Kim Kristensen er journalist på Informations Christiansborg-redaktion
