Gode takter



Det siges indimellem om politikere, at de kun siger, hvad de virkelig mener, og kun bedriver rigtig politik, når der forhandles bag lukkede døre. Imens spises medierne og befolkningen af med indstuderede og indholdstomme sætninger, der mest har til formål ikke at træde nogen over tæerne.Det var ikke tilfældet ved Folkemødet i Allinge, der viste sig som en befriende åben og ærlig begivenhed. Det lykkedes rent faktisk at bløde hverdagens skuespil op, og dét klæder i den grad politikerne, der på Bornholm cykler rundt fra debat til debat og hænger i barer, hvor høj som lav kan få sig en snak.Man kan stadig stille spørgsmål ved, hvor folkeligt Folkemødet er, hvor mange rigtige, ’almindelige’ mennesker, der kommer. I år var der flere end sidste år, men gadebilledet var stadig domineret af beslutningstagere, mediefolk og lobbyister. Her er det værd at huske på, at politik og en politisk festival på en ø nok er åben for alle, men først og fremmest henvender sig til de aktive og engagerede medborgere.Folkemødet skal da heller ikke kun måles på antallet af almindelige mennesker. Festens omdrejningspunkt er dem, der sætter dagsordenen og træffer beslutningerne. Men der kan kun komme noget godt ud af at få denne gruppe mennesker ud af kontorerne og ind i et telt på en græsplæne.Endelig må man tænke på, at Folkemødet kun har to år på bagen. Det er stadig i opstartsfasen, og i takt med at arrangementet slår rødder, skal flere nok komme til. Og når flere telte var stuvende fulde af folk, der gerne ville lytte til alt debat om kultur som vækstmotor til klassiske politikerdebatter, er det i hvert fald et tegn på, at demokratiet lever.Så mangler vi bare at eksportere nogle af de gode takter fra Allinge til resten af landet og den politiske hverdag. Det taber ingen på.
