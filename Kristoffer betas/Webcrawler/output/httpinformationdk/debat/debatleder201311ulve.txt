Ulve i fåreklæder



En oliesheiks værste mareridt må være, at han vågner op for at opdage, at verden har indgået en klimaaftale.Det samme gælder sandsynligvis for Venezuela, der – alt efter hvilken opgørelse man vælger – sidder på verdens største eller næststørste oliereserver. De henter op mod 90 procent af statens indtægter fra salg af olie, primært gennem det statslige olieselskab PDVSA.Forskellen på eksempelvis Qatar, Saudi-Arabien, Kuwait og så Venezuela er imidlertid, at mens de arabiske oliestater mest holder bøtte under klimatopmøderne, så optræder den venezuelanske chefforhandler, Claudia Salerno, ofte ganske højlydt og aggressivt. Hun taler på vegne af de fattige, eksempelvis når hun som i år beklager de langstrakte forhandlinger med, at »vi er mennesker, ikke maskiner«, og at de fattige lande lider mest, fordi »de ikke har råd til at sende 90 mand store delegationer af sted for at varetage opgaven«.Og det er rigtigt i det tilfælde, vi taler om afrikanske økonomiske bundskrabere som Mali, Mozambique eller Burkina Faso. Men for netop Venezuela, Kina, Indien, Brasilien, Qatar, Saudi-Arabien, Kuwait eller Bahrain handler det ikke om mangel på midler, men om prioriteter. Det er lande, der for alt i verden vil undgå at binde sig til en global klimaaftale.Det både absurde og destruktive er imidlertid, at alle ovenstående lande i klimasammenhæng befinder sig i én og samme alliance kaldet G77+Kina, gruppen af såkaldt ’fattige lande’, som udgør 133 vidt forskellige nationer (af de 194 FN-medlemslande) – fra nogle af verdens fattigste som Haiti og Bangladesh til nogle af de rigeste som Qatar og Saudi-Arabien. En gruppe, som de store klima-spoilere gør alt, hvad de kan, for at holde sammen på.Det triste er, at alliancen eksisterer på netop de fattigste landes bekostning. De lande, hvis udvikling er truet af de aktuelle klimaforandringer, vil egentlig meget gerne – med mulig assistance fra EU, der med enkelte undtagelser ikke nødvendigvis har langsigtede interesser i fossil energi – have gang i en grøn omstilling under en samlet forpligtende global klimaaftale. Deres stemmer høres bare ikke særlig klart, da det er Venezuela, Kina, Brasilien etc., der taler, råber og spyr ild på deres vegne.Under dette års klimatopmøde, COP19 i Warszawa, Polen, var sammenbruddet snublende nært. Flere udkast til den såkaldte ADP – betegnelsen for det forhandlingsspor, der handler om en køreplan for en global klimaaftale, blev gentagne gange afvist af lande som, ja netop, Venezuela, Indien, Kina og Brasilien, der forsøgte at rulle aftalen fra Durban i Sydafrika fra 2011 tilbage. Det var dengang, verdens ledere blev enige om, at der rent faktiskskalindgås en klimaaftale, hvorallelande erjuridiskforpligtede til at bidrage. Det papir eksisterer teknisk set ikke længere. I de sidste døende minutter af topmødet, efter 30 timers overarbejde, blev det nødvendigt at lave et kompromis, hvor ordetcommitmenti teksten blev udskiftet med contribution. Det er bare et ord, mendet betyder, at store CO2-forurenere som Kina ikke skal forpligte sig, men blot bidrage til en fremtidig klimaaftale.Så længe klimatopmøderne lider under denne falske opdeling af rige og fattige lande, hvor en lang række meget store og ressourcestærke lande, der ønsker en klimaaftale død og begravet, får lov af holde verdens virkelig fattige, skrøbelige og allerede hårdt ramte nationer op foran sig som et skjold, er det svært at tro, at verden får en brugbar klimaaftale.Ønsker man derimod at bryde dødvandet, skal G77-gruppen sprænges, og der burde i stedet skabes en alliance af villige nationer, der kunne forhandle og arbejde tæt sammen om gradvist at gøre verden fri af fossile brændsler. Lige nu er det bare et show, hvor alle holdes for nar af en flok ulve i fåreklæder, der nok lader processen leve, mens de dygtigt plejer egne nationale interesser, men som for alt i verden ønsker, at mareridtet om en global og bindende klimaaftale aldrig nogensinde bliver til virkelighed.
