Farlige stoffer fortsætter i elektronik

-Hverdagskemikalier er gift i min sæd,- står der på figenbladet hos denne tyske miljøaktivist. EU-s arbejde for at mindske antallet af giftige stoffer i blandt andet elektronikprodukter er én stor skuffelse.


 EU-kommissionen har netop udsendt forslag til revision af det såkaldte RoHS-direktiv. Direktivet sætter begrænsninger for indholdet af farlige kemiske stoffer i elektronikprodukter på det europæiske marked. Direktivet forbyder i dag seks særligt farlige stoffer. 
Men EU-kommissionens udspil er en skuffelse. Revisionen i år var ellers ventet med spænding. Græsrodsorganisationer og fremsynede producenter, der i flere år har arbejdet målrettet mod udfasning af farlige stoffer, havde forventet, at arbejdet blev fulgt op af lovmæssige stramninger. Men resultatet er skuffende. Forslaget indeholder ikke nye forbud. Det Økologiske Råd efterlyser derfor en styrkelse af direktivet.
Stor skuffelse
Kommissionens forslag indeholder kun planer om vurdering af fire stoffer: Den bromerede flammehæmmer HBCD, der er skadelig for udviklingen af fostres nervesystem og så tre blødgørere, de såkaldte phthalater DEHP, BBP og DBP. DEHP er hormonforstyrrende og er klassificeret som fosterskadende og skadelig for reproduktionsevnen. Både bromerede flammehæmmere og phthalater kan afgives til indemiljøet, når elektronikprodukterne bliver varme. Stofferne er også skadelige for arbejdere i elektronikprodukternes produktions- og affaldsfase. 
I stedet for at få stofferne forbudt nu, skal vi vente yderligere på, at de bliver vurderet i tråd med EU's kemikalielovgivning REACH, hvilket forventes at tage flere år. Det er ikke flere vurderinger, vi har brug for, men handling.
RoHS-direktivet har ellers spillet en ledende lovgivningsmæssig rolle i udfasningen af seks farlige kemiske stoffer i elektronikprodukter. Bly, kviksølv, cadmium, hexavalent crom og de to bromerede flammehæmmere PBB og PBDE har været forbudt i elektronik på det europæiske marked siden 1. juli 2006. Direktivet har vist sig særdeles effektivt. Ikke bare er de forbudte stoffer stort set ude af produkter på det europæiske marked, men også på andre markeder. Mange producenter har fundet det for besværligt at lave flere udgaver af samme produkt.
I dette lys er EU-kommissionens forslag til revision af RoHS-direktivet en stor skuffelse - ikke bare for den europæiske forbruger, men for forbrugere verden over. Ærgerligt, at man ikke bruger dette redskab, som netop har vist sig effektivt, til større fremskridt for miljø og sundhed.

