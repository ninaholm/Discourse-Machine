Vi må leve med ventetiden



 Pernille Pang fortæller i sin kronik 29. oktober om sine oplevelser på Hvidovre Hospitals børneafdeling, hvor hendes datter har gået til undersøgelse.
Uvished er ubehageligt, og det er endnu værre når det gælder sygdom hos sit barn. Både forældrene og lægen har derfor et meget stort ønske om af få en hurtig afklaring og en diagnose, men ofte står man som læge i den situation, at det ikke er muligt.
Nogle gange må der yderligere undersøgelser til, mens man i andre tilfælde må afvente, hvordan barnet udvikler sig. Det er ganske forståeligt, at man som forældre føler sig frustreret over, at hospitalet ikke kan indfri de forventninger om en afklaring, man har. Dette ændrer dog ikke ved, at man som forældre må kunne forvente empati fra den læge, man møder på børneafdelingen, og jeg beklager meget, at Pernille Pang har haft en dårlig oplevelse af sit møde med Hvidovre Hospitals børneafdeling.
Pernille Pang har måtte vente først på at få sin datter undersøgt siden på scanninger og opfølgende undersøgelser.
Uvished gør ventetiden belastende, og jeg ville derfor meget gerne kunne love kortere ventetider. Som det ser ud nu er det desværre ikke et løfte, jeg kan indfri. Vi får henvist mange børn.Så mange, at vi ikke kan undgå ventetider.
Bredere kommunikation
Der er ingen tvivl om, at nogle læger er bedre til at kommunikere end andre. Gennem de seneste 10 år er der sat fokus på, at kommunikation og empati er vigtige egenskaber for en læge. I lægeuddannelsen trænes de lægestuderende i vanskelige samtaler, og evnen til kommunikation og indføling er i dag en væsentlig del af vurderingen af, hvem der bliver optaget på uddannelsen til børnelæge.
Vi får jævnligt tilbagemeldinger fra forældrene. Mest glade er vi for de tilbagemeldinger, som peger på forhold, vi kan gøre bedre. Vi forsøger løbende at finde bedre og mere præcise undersøgelser, samtidig med at vi søger at forbedre vores arbejdsgange, så færre børn og forældre skal opleve ubehagelig ventetid.
 
Klaus Børch, ledende overlæge, ph.d., børneafdelingen på Hvidovre Hospital

