Et kludetæppe af et medieforlig
Det nye medieforlig bliver rutinemæssigt skudt ned af oppositionen, som bl.a. mener, at DR er blevet forgyldt – få måneder efter at den selv har været med til at forgylde DR og TV 2-regionerne med ekstra 140 millioner kroner


 Fredag lavede kulturminister Marianne Jelved (R) et smalt forlig med Enhedslisten om mediestøtten. Oppositionen var end ikke inviteret til forhandling i denne omgang og mobiliserede i stedet rutinemæssig surhed. Venstres vidende og erfarne medieordfører Ellen Trane Nørby mistede pludselig jordforbindelsen og talte om et forlig, »der er endt som en spareøvelse, der efterlader en usikker situation for mediemarkedet – især for lokale og regionale blade«.
Det er en sandhed med modifikationer. De fleste regionale og lokale dagblade kan nu se frem til at få mere. Undtagelsen er Sjællandske Medier, der mister 4,5 millioner. Horsens Folkeblad og Vejle Amts Folkeblad får f.eks. omkring syv millioner mere, Nordjyske Medier knapt to millioner ekstra. De danske betalingsdagblade får godt 17 millioner mere end før. Ikke nok til at kompensere for den forhøjede lønsumsudgift, der forringer alle dagblades økonomi med 40 millioner, men dog en hjælp.
Tallene er baseret på Kulturministeriets tal fra 2011 og skal derfor tages med en gran salt, men det smalle forlig ændrer ikke grundlæggende på den danske dagblads-økonomi. De to store bladkoncerner – JP/Politiken og Berlingske Media – der står for næsten 80 procent af det samlede oplag, får begge nogle millioner mere, så myten om, at ’de store skal betale for de små’, holder ikke en meter.  
Forligets store taber er de schweizere, der for nylig købte gratisaviserne MetroXpress og 24timer. De mister 31 millioner, så de øgede bevillinger til dagblade, fagblade og den nye støtte til netmedier som altinget.dk og avisen.dk kan finansieres. Ingeniøren mister i alt 4,2 millioner, fordi forligets ejerskabsforbehold forbyder støtte til medier, der ejes mere end to tredjedele af f.eks. brancheorganisationer og fagforeninger. Mon ikke Ingeniørforeningen formelt ændrer på ejerforholdet, så Ingeniøren alligevel kan komme i betragtning?Her kan de lære af fagbevægelsen, der skyndte sig at ændre på ejerforholdet til avisen.dk og Ugebrevet A4. Denne tilskudstænkning skaffede de to medier næsten syv millioner kroner.
Og så skæres der i tilskuddet til de såkaldte ’ideelle blade’. Det er blade, der udgives af foreninger, klubber, sammenslutninger osv. En nøje gennemgang af denne millionordning afslører medieverdenens smukkeste eksempel på tilskudstænkning. Ældre Sagen udgiver ikke ét, men 22 blade. Bl.a. et i hver af Ældre Sagens distrikter. Det giver årligt godt otte millioner statskroner. Den nye topgrænse på 750.000 kroner reducerer Ældre Sagens tilskud med 3,4 millioner, men der er stadig omkring fem millioner tilbage.
Bundgrænsen på 5.000 kr. betyder, at hundredvis af blade ikke får tilskud. Alvorligt for Åbenrå Skiklub, der mister 539,33 kroner, Islandshesteforeningen Ganti, der mister alle sine 556 kroner og den private Golfklub Hvide Klit, der mister 3.379,55 kroner.  
Oppositionens kritik af, at forliget skaber en »usikker situation for lokale og regionale medier«, holder ikke ved et nærmere eftersyn. Lønsumsudgiften er opfundet af finansministeren, og den var grunden til, at oppositionen forlod støtteforhandlingerne før jul. Det, man i et svagt øjeblik kunne fristes til at kalde hyklerisk, er, at V og K nu åbent støtter dagbladenes kampagne mod DR, der har fået nye, store bevillinger, men ikke er blevet pålagt begrænsninger i sit udbud af gratis nyheder på nettet. Oppositionen har belejligt glemt, at den for få måneder siden gik med i et bredt licensforlig, der forgyldte DR og TV 2-regionerne med en ekstrabevilling på 140 millioner kroner. Nu kritiserer den samme opposition regeringen for at give DR for mange penge!
Det smalle medieforlig er kortsigtet, siger Venstre også. Men gudskelov for det. Forliget er et kludetæppe, som skulle hastes igennem af den nye kulturminister. Den tidligere minister brugte over et år på at forsinke og til sidst tabe forhandlingerne på gulvet. Kortsigtede og smalle forlig betyder altid usikkerhed om fremtiden. Men det er ikke mediestøtten, der afgør mediernes fremtid. Det gør et marked, der er under voldsom forandring. Det går så hurtigt, at et forlig lynhurtigt forældes. Så hellere et kort end et langt. Og så er det i øvrigt interessant, at det nu kaldes produktionsstøtte og ikke længere demokratistøtte. Hvad skal vi lægge i det?    
Lasse Jensen er mediejournalist og vært på P1-programmet ’Mennesker og Medier’.Klummen i morgen: Kristian Villesen om at opdage, man ikke længere er ung

