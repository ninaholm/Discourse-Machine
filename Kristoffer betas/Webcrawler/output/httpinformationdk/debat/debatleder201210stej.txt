Stejl rabat



 Pas på – Rabatten er blød. Sådan lyder advarselsskiltet. I dette tilfælde ligger risikoen imidlertid i stejlhed. Statsminister Helle Thorning-Schmidt (S) svingede sig forleden i Folketingets Europa-udvalg op til at true de 26 andre EU-lande, hvis de afviser det danske krav om en milliard i årlig rabat på indbetalingen til EU’s kasse.
Thorning-Schmidt erklærede: »Vi skal have vores rabat, og hvis vi ikke får vores rabat, må vi nedlægge veto. Det er meget, meget enkelt.«
Helt så enkelt er det nu ikke. Truslen om et dansk veto er højt spil. Gøres den til alvor på novembertopmøde om EU-budgettet 2014-20, betyder det, at EU kastes ud i en alvorlig krise. Endnu én.
Forståeligt nok jubler EU’s fjender over Thornings trussel. »Det er dejligt,« siger Dansk Folkepartis europaparlamentariker Morten Messerschmidt. »Det er meget glædeligt,« siger Enhedslistens EU-ordfører, Nicolai Villumsen.
Mens Lars Løkke Rasmussen (V) endnu var statsminister, forklarede han i maj 2011: »Danmark har længe arbejdet for, at andre landes rabatordninger afskaffes, og i den ideelle verden ville det være den bedste løsning. Men vi må erkende, at rabatordninger gennem de seneste EU-budgetforhandlinger har udviklet sig til den almindeligt accepterede løsning.«
Følgeligt forlangte også VK-regeringen EU-rabat. Den mumlede om muligheden for budgetveto. Men derfra og til at statsministeren over for landets parlament buldrer truslen ud, er der et spring. Hvis alle de 27 EU-landes statschefer gejlede tilsvarende stemninger op inden topmøder, var det nat med EU.
Den populistiske appel i at forlange ’penge tilbage fra dem dernede’ er forstemmende tydelig. SRSF-regeringen har erklæret som et overordnet mål at øge dansk forståelse for EU-samarbejdet – også for at slippe af med snærende forbehold. Statsministerens torden harmonerer ilde hermed. Hun risikerer at rutsje i rabatten.

