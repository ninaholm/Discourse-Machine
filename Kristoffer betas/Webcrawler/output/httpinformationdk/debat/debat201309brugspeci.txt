Brug de specielle til det specielle



 
	Autister besidder en masse kvaliteter. Det kan alle fagpersoner, der beskæftiger sig med autister, hurtigt blive enige om. Men jeg vil hævde, at der er visse kvaliteter hos autister, man slet ikke udnytter. I særdeleshed tænker jeg her på særinteresserne.

	Hvorfor skal autister sættes i aktivering og beskyttet beskæftigelse, hvor man slet ikke udnytter deres store potentiale? Det sker, selv om mange besidder en enorm viden inden for et eller flere områder.

	En autist med særinteresse inden for tog ville kunne gøre stor gavn hos DSB, Rejseplanen, Arriva eller andre virksomheder, der har med tog at gøre. Hvis man giver vedkommende den optimale støtte, trygge omgivelser, og mens autisten er ung, dyrker dennes særinteresse i stedet for at modarbejde den, vil den pågældende virksomhed drage enorm nytte af dette aktiv.

	Ydermere vil vedkommende selv opnå stor livsglæde ved at stimulere egne interesser, og ved at han eller hun får oplevelsen af, at der faktisk er noget, vedkommendet kan bruges til. Mange autister er også gode bidragsydere på Wikipedia, med omfattende artikler inden for deres interesseområde.

	Udnyt særinteresser

	Min egen oplevelse er desværre, at autister ikke får stimuleret deres særinteresse via deres skole, institution, pædagoger, mentorer eller bosteder.

	Tværtimod er det min erfaring, at særinteresse opfattes som et negativt element af autismen, der skal gøres op med for at opnå ’større sociale kompetencer’. Autister ligger ofte inde med en priviligeret viden, men bruges til forsimplet samlebåndsarbejde. I stedet for at assimilere autister til ’normale’ adfærdsmønstre, bør man snarere oplære autister i at være stolte af deres evner og kvaliteter.

	Jeg håber, at forældre, lærere, pædagoger, mentorer, psykologer og andre, der har med autister at gøre, vil begynde at fokusere mere på at styrke autisters særinteresser, og deres selvtillid i forhold til dette, samtidig med, at man arbejder for, at disse særinteresser kan komme samfundet til gode.

	Det vil være til glæde for både samfundet, erhvervslivet og ikke mindst dem selv.

Dennis Baggers Laursen, diagnosticeret med Aspergers syndrom, Brøndby

