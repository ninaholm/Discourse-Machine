Politik i globaliseringens tidsalder



 DET ER EN af de helt klassiske tommelfingerregler i moderne politik, at socialdemokratisk ledede regeringer ser mod højre, fordi de populært sagt har råd til det. Oppositionen kommer ikke fra venstre, og de socialistiske europæiske partier har intet andet valg end at støtte surmulende op om deres revisionistiske fætter, for alternativet er altid borgeligt eller liberalt. 
Med modsat fortegn ser vi de moderne borgerlige regeringer stjæle på livet løs fra det socialdemokratiske økonomiske velfærdsgods for at tækkes de troløse, muligvis i hjertet socialdemokratiske, midtervælgere.
Tendensen er den samme over hele Europa. Fra Frankrig, hvor en borgerlig præsident udnævner socialister på stribe, til Storbritannien, hvor 10 år med en Labour-regering til fulde har demonstreret, hvor langt en socialdemokratisk leder kan komme ved at stjæle store dele af den konservative oppositions mærkesager. 
Man kunne argumentere for at Tyskland er stedet, hvor politikerne har taget den logiske konsekvens af højre-venstre dikotomiens død og simpelt hen slået pjalterne sammen i den aktuelle 'store koalition' mellem SPD og CDU. Og så har vi ikke engang med et ord nævnt danske Fogh Rasmussen.
HVAD ER KONSEKVENSEN? Er det politikkens død og den dygtige og medievante administrators triumf?
Den endelige bekræftelse af, at 'højre' og 'venstre' virkelig ikke giver mening mere. Og er det hermed også 'værdipolitikkens' sejr ? Skal politikerne følgelig kendes på og finde frem til sine støtter gennem holdninger til eksempelvis retspolitik, indvandring, udviklingsbistand, terror, miljø, fri abort, genforskning, ligestilling, homoseksualitet, familiepolitik og forbrugerpolitik - emner, der siges at interessere de europæiske vælgere mere og mere.
AT DET HELT konkret giver mening at reflektere over sagen, bragte Information et eksempel på i fredagens avis. Her beskrev en artikel fra Storbritannien, hvordan uligheden er vokset under 10 års Labour-styre. 
Den rigeste tiendedel af befolkningen bliver år efter år markant rigere. Polariseringen er markant øget, og Storbritannien har samtidig en relativ høj procentdel af sine borgere i 'lavindkomstkategorien' - dobbelt så høj som Sverige, nummer et på ranglisten som det EU-land, der har færrest lavtlønnede samfundsborgere. Ud af de 27 EU-lande ligger UK på 21. pladsen
Artiklen viser, at det ikke er lykkedes for over 10 års socialdemokratisk styre at gøre Storbritannien til et mere lige samfund, selvom det officielt er Labours mål. Polariseringen er naturligvis ikke blot økonomisk, men afspejles over alt i samfundets statistikker over eksempelvis uddannelse, sundhed, kriminalitet og så videre.
Men har denne udvikling fundet sted, fordi Labour har ført en borgerlig i betydningen ulighedsskabende politik? En påstand, der ofte fremføres af partiets egen venstrefløj samt fra det tredje parti i britisk politik, de liberale demokrater, som fordelingspolitisk ligger et godt stykke til venstre for Labour.
SVARET ER imidlertid mestendels nej. Hovedårsagen til, at billedet ser sådan ud, har mindre med Labour at gøre, og en hel del med globalisering, EU og åbne markeder at skaffe. 
Labour har faktisk kæmpet en heroisk kamp for bl.a. at hive britiske børn ud af fattigdom, og der er i dag langt færre af dem end i starten af 1990'erne.
Samtidig har partiet postet penge i det nationale uddannelses- og sundhedssystem og indført en lang række goder for lavindkomstfamilier af hvem, der også er færre af, end da partiet kom til magten.
Men samtidig er der bare kommet mange, mange flere meget rige mennesker til landet, især i London, der har gavn af at være Europas finanscentrum. Den britiske hovedstad er en veritabel magnet for europæiske rigmænd og kvinder. Byen er i dag hjemsted for en EU-elite på flere hundredetusinde indbyggere - ikke bare fra EU, men i stigende grad også fra Rusland og andre lande i det tidligere USSR, samt i mindre grad Asien og USA. 
STORBRITANNIEN er traditionelt liberalt med et særdeles fleksibelt og mobilt arbejdsmarked, og landet har en relativt lav indkomstskat, hvilket sandsynligvis er med til at holde arbejdsløsheden nede og indvandringen oppe, da masser af især nye EU-borgere fra øst er søgt mod det britiske. 
Globaliseringen gavner ikke ligheden nationalt, men nok den samlede velstand i landet. Og drakoniske skattestigninger, hvilket er den eneste politik, der i sig selv ville kunne ændre billedet, ville med sikkerhed resultere i en konservativ regering, der ville være langt mindre generøs mod de dårligst stillede end Labour har været. 
Hvilket leder til en konklusion, som hedder, at politikken ikke er helt død. Men markedet har til en vis grad sejret. Et vilkår som alle politikere, uanset hvilke etiketter, de markedsfører sig under, ser ud til må indstille sig på at leve med.

