Flygtningeressourcen
LEDER


 »Hvis man bare får sendt ganske få mennesker ud, så mindsker det lynhurtigt strømmen til Danmark.«
Ordene er Inger Støjbergs (V) – ifølge Ritzau. Det var de eneste ord fra hende, der var at finde i gårsdagens avis, som var skrevet udelukkende af flygtninge. Igennem et par uger har flygtningejournalisterne forsøgt at få Venstres udlændingeminister i tale, men hun har ikke ønsket at deltage i en avis, hvor en række af artiklerne handler om flygtningekrisen, asylspørgsmål og integration.
Ministerens tavshed er menneskeligt uforståelig og demokratisk angribelig, og den er samtidigt et symptom på, hvordan regeringen opfatter flygtningene. De er med ministerens ord nogle, der skal sendes ud.
De omtales som et integrationsproblem, som en belastning, som en omkostning, som en trussel, som en byrde og en udfordring for sammenhængskraften i Danmark. Men deres primære identitet er ikke ’flygtning’. De er mennesker, der er blevet nødt til at flygte.
Med os til at lave avisen fredag havde vi Mustafa Ismail – en af tidens mest anerkendte syriske digtere. Syrere gik på gaderne i protest, da han sad fængslet i Syrien. Vi havde Lawja Jawad Mohammadi, som på grund af sin frygtløse journalistik måtte forlade Irakisk Kurdistan. Hun kunne ikke få fri fra jobcentret i Danmark, der ikke ville anerkende det som jobtræning at skrive en udgave af Information. I stedet tog hun ferie. Med os havde vi også Zeinab Uzbak, der har skrevet kritisk journalistik om en afghansk krigsherre, hvorefter en bombe foran hendes hus dræbte hendes ældste søn.
Med dette projekt har vi givet ordet til nogle mennesker, der i deres hjemlande har kæmpet for at bruge ordet. For dem er journalistik ikke bare et fag, men et kald. En samfundsbærende oplysningsinstitution og en modstandskamp. Hver især har de betalt en høj pris, når de har kæmpet for ytringsfrihed, information og fri debat.
Frustrerende har det været for dem ikke at kunne bruge deres evner i Danmark. Dette avisprojekt illustrerer, at mange, der kommer hertil, kun er en belastning, hvis vi beslutter os for at se dem som sådan. Til gengæld kan de udgøre en stor ressource, hvis man åbner døren for dem. De kommer med en faglighed og en ekspertise, som åbner nye perspektiver for os. Det beviser fredagens avis.
Det har ikke været nemt og ligetil at lave avis med personer, hvis primære sprog er farsi, thai, dari, kurdisk, engelsk eller arabisk. Og som kommer fra en anden journalistisk tradition end den danske.
Men når det kan lade sig gøre at lave den avis, som de flygtede journalister har præsteret, så er der håb for, at de læger, ingeniører, lærere, håndværkere og så videre, der ankommer til Danmark i denne tid, også kan mere, end de i øjeblikket får lov at vise.
Men det kræver, at vi – danskerne – vælter mure. Det kræver, at vi tør mødes. Og det gør vi allerede, som det så fornemt blev beskrevet af Zeinab Uzbak. Før mødet havde de to nordjyske familier Gelgam og Engqvist fastlåste forestillinger om hinanden, men der skulle kun en middag og et eventyr til, før fordommene faldt fra hinanden. Som Alf Kristian Enqvist siger: »Vi har alle brug for hinanden. Altså, selv om vi har været slået og er knust, kan vi lappes sammen til noget med værdi.«
Der er håb. Civilsamfundet rejser sig. Der var i denne uge protest i gaderne flere steder i landet for anstændig behandling af flygtninge. Via mere og mindre organiserede møder forsøger stadig flere danskere at række en hånd ud mod de mennesker, der er nye i landet. I forsøget på at mødes, på at hjælpe og på at åbne døre.
Zeinab Uzbak ville gerne have spurgt Inger Støjberg, hvorfor hun ikke som integrationsminister prøver at skabe bedre forhold for, at vi mødes, og »for at vi integreres og lærer hinanden at kende, i stedet for at bidrage til splittelsen i det danske samfund«. Det havde ministeren desværre ikke tid til. Men »strømmen« til Danmark, som ministeren kalder det, kommer ikke til at stoppe foreløbig. Om vi møder dem som et problem eller en ressource, vælger vi selv.

