Læserbreve
Debat fra dagens avis


 Europastaten er stadig målet
Jørgen Villy Madsen, Jægerspris
Alene overskriften i Morten Messerschmidts kronik, EU's politiske projekt lå i  kortene allerede i 1972, (9. maj) fremkalder kvalme. Det bliver ikke bedre, når han indledende fastslår, at »de fleste husker, at afstemningen i 1972 handlede om højere baconpriser og billigere vaskemaskiner«.
Han har ingen mulighed for selv at huske noget, så det er plat manipulation. Han søger ikke sandheden. Han kender den  sandheden om »den største løgn«. Utroligt, at han kan få sig til at fremture så vrøvlet, men det giver vel stemmer.
Jeg stemte ja til EF i 1972, og for mig drejede det sig ikke om bacon og vaskemaskiner. Jeg ønskede som mange andre et helt nyt forenet  Europa  med en fremtid uden krige.
Nutidens unge ved intet om krig og forstår ikke, hvad vi følte og tænkte dengang. Og slet ikke Morten Messerschmidt, der må erklæres helt uden for rækkevidde. Krige skaber altid tabere  aldrig helte.
For mig var målet et politisk, økonomisk og socialt forenet Europa, hvor grænsebommene mellem landene blev flyttet til Europas ydre grænser som værn mod den stadig truende omverden.
Dette Fort Europa, som det nedsættende blev kaldt af EF-modstandere, skulle have styrke til at modstå kommunisme, islamisme, amerikanisme og en række andre ulykker. Målet var, at europæerne skulle stå sammen om »aldrig mere krig« og samtidig værne om europæisk identitet.
Patienter  har ressourcer
Christian H. Hansen, formand for partiet Fokus
Alle fortjener nogen, der har et øre at lægge til. Nogen, der respekterer en for den, man er, og for hvor man er i sit liv.
Det er ikke alle, der har lige let ved at åbne sig og dele deres smukke og grimme verden med andre, men alle har behov for det. Oplevelser af svigt fører til, at vi som mennesker lukker os selv inde i reaktionsmønstre, der tilsyneladende kan hjælpe os med at flygte fra vores svigt.
Et svigt opleves og lagres i det indre, hvis man mødes af folk, som ikke respekterer én, men derimod udnytter én til egen vinding.
De, der har lukket sig selv mest inde som følge af vedvarende og dybdeborende svigt, er havnet i det psykiatriske system. De har om nogen brug for at blive anerkendt for de ressourcer, de har, og for at modtage medmenneskelig behandling. De skal ikke længere være forsøgskaniner for medicinalindustriens sorte hånd.
Partiet Fokus vil have en mere medmenneskelig behandling i det psykiatriske system. Varme hænder kommer ikke gennem piller og sprøjter, men snarere gennem et kærligt smil, trommer og fløjter.
Det er centralt, at ethvert møde mellem patient og behandler udvikler sig til harmoniske sociale møder frem for styrede og kontrollerede erhvervsmæssige møder.
Vestagers  dolk i egen ryg
Søren Juul-Nielsen, Århus
Margrethe Vestagers (R) dolk i ryggen på S og SF  og på Radikale Venstre selv  er som et mareridt i vågen tilstand. Netop som håbet var inden for rækkevidde ved det snarlige valg, ødelægger hun nu alt; et historisk uhørt forræderi mod alt, hvad hun og de radikale har stået for.
Nu er det øjensynlig ligegyldigt med Danmarks fremtid, bare hun kan profilere sig selv og sine ambitioner. Det er helt uforståeligt, at hun begrunder sine handlinger med kampen mod en efterlønsordning, der ikke ikke koster mere end, hvad for eksempel Danske Bank unddrager sig i beskatning  og det skal der åbenbart ikke røres ved.
De anstændige borgerlige, der hidtil har fundet et politisk hjemsted hos de radikale på grund af deres tidligere kamp mod DF's undertrykkelse af retssikkerhed, ånd og frihed, er nu hjemløse.
Det må anbefales disse mennesker at støtte Enhedslisten. De skal ikke være bange for humanisme og socialisme, når blot den er ærligt ment. De bør ikke sætte en fjer i hatten på en karrierekvinde, der sikrer DF's fremtidige forgiftning af landet.
Træk lige  vejret, vækst
Emil Jennings, HF-studerende, Middelfart
Vor skamløse vesterlandske kultur bør få en ende, da den er på direkte kollisionskurs med vor biosfære. Det er i dette brøkdel af et verdenshistorisk sekund, vi står med hele ansvaret for vor ærbare og enestående klodes liv.
Den syge kapitalisme har forrådt menneskeheden og ledt os ud i en dans, med naturens vælde. En dans vi først i nyere tid dominerer, som når en potent herre fører sin kvinde.
Vi bestemmer dansens retning, men vi har indtil nu ladet os forføre af den melodiske markedskræft, der med sin rigdom og materialisme leder os ind i en fremmedgjort og tom verden, hvor profit og tyveri af naturens pragt og pryd dominerer billedet.
Det er på tide, at vi gør op med det svulmende vækstmantra! Vi burde skamme os.
Styrk også samfundsvidenskaben
Finn Borch Andersen, formand for Djøf
Djøf kan kun samtykke med Britta Thomsens (S) bekymring over den danske regerings indsats for forskningen (7. maj).
Men når de nærmere præmisser for bekymringen gøres op, må vore veje skilles.
I Britta Thomsens optik skyldes den danske vækstkrise en forkert fordeling af forskningsmidlerne, hvor særligt naturvidenskab og teknisk videnskab får for lille en andel.
Dette billede kan Djøf absolut ikke genkende. Det er svært at se, at netop naturvidenskab skulle være særligt udsatte forskningsområder.
Problemet er, at Britta Thomsen henviser til internationale sammenligninger, der skal tages med alle mulige forbehold  eksempelvis er grænsen mellem sundhedsvidenskabelig og naturvidenskabelig forskning ikke altid klokkeklar.
Men der er desværre mere end talforvirring på spil. Når Britta Thomsen anfører, at det primært er den naturvidenskabelige forskning, der skal bære Danmark ud af vækstlavvandet, savner Djøf belæg for den påstand.
Såvel analyser fra CBS som de økonomiske vismænd peger på, at samfundsvidenskabelige kandidater bidrager mest til væksten i den private sektor. Derfor virker det paradoksalt at fastholde en industrisamfundstankegang om, at det eneste, der batter, er natur og teknik.
Britta Thomsen benytter sine tvivlsomme tal til at anbefale den danske regering at få »styr på prioriteringer« inden for forskningen. Djøf er enig i, at der skal styr på prioriteringerne, men det betyder absolut ikke, at regeringen bør følge hendes råd, for hun har nemlig ikke styr på fakta.
Lad landmænd  betale for vand
Lisbet Vadmand, Ringsted
Jeg hører, at grundvandet nu er så forurenet af sprøjtegifte, at de sprøjtefri zoner skal udvides til 25 meter, selv om det nok snarere burde være 100 meter.
Det skal koste hver forbruger fem kroner årligt. Hvad er der blevet af princippet om, at forureneren betaler?
Lige børn  leger bedst
Carl Bloch, Tåstrup
Det er forståeligt, at amerikanerne har haft et stærkt ønske om at få ram på Osama bin Laden igennem de sidste 10 år. Men så vidt jeg har forstået, blev han bevidst likvideret efter ordre fra præsident Obama. USA har igen vist sig som en slyngelstat, og præsident Obama har igen skuffet fælt.
I Det Vilde Vesten hed det 'død eller levende' om eftersøgte forbrydere. I dag hedder det åbenbart: »Hvis du fanger ham levende, så skyd ham  og skyd også lige hans søn, når du er så godt i gang!«
Skal det forestille at være en retsstat? Et eksempel til efterfølgelse for alverdens demokratiske nationer? Eller gælder der særlige regler for USA?
I øvrigt er operation Geronimo en smagløs betegnelse for aktionen. Vil de hermed antyde, at indianerne var terrorister, bare fordi de forsvarede deres eget land imod de hvide besættelsestropper?
Bedre vilkår for børnene
Mette Boye, Smørum (SF)
Det er dejligt og til tider lidt stresset at være børnefamilie. Folketingsvalget nærmer sig, og i al snakken om efterløn, pensionsalder og 2020-planer overvejer jeg, hvor snakken om det gode liv for børnefamilier bliver af?
Efter 10 år med VKO er det værd at overveje, om det kan gøres bedre, og SF er kommet med en række tiltag, som vil forbedre betingelserne for børnefamilierne.
Mange arbejdende forældre knokler for at få hverdagen til at hænge sammen. Der er mange lukkedage i daginstitutionerne, og selv om regeringen for 10 år siden lovede, at det skulle være lettere at være børnefamilie, er der blot kommet endnu flere lukkedage til.
Og så vil SF garantere fædrene barsel i 12 uger. Forældreskabet er et fælles ansvar, og det er på tide at give mænd ret til barsel med deres børn og ligestille de to køn på arbejdsmarkedet i forhold til barsel.
Og når vi taler om børnefamilier, må vi ikke glemme de mange fattige familier i Danmark, hvor der ikke er råd til så basale ting som medicin og tøj. SF vil fjerne loftet over børnechecken og afskaffe de nedsatte kontanthjælpsydelser, så børn ikke vokser op i fattigdom.<\!s

