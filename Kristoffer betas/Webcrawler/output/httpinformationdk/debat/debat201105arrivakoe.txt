Arriva kører på sund fornuft

Buschauffør Khaled Wali Mourad har lært dansk på Arrivas tilbud om dansk undervisning. Så selskabet forsøger også at gøre noget praktisk for integrationen.


 Mads Hansen og Ida Meisling beskriver Arriva som en ikke blot »lalleglad, naiv og overfladisk« virksomhed  men også »udspekuleret, kynisk og decideret skadelig« (kronikken Bussen er fuld af bullshit 19. maj). Baggrunden er vores kampagne Bedre Bustur, hvor vi blandt andet opfordrer til flere smil i bussen og glæder os over, at vi har medarbejdere med 63 forskellige nationaliteter ansat. Kronikørerne mener, at vi dermed lukrerer på reelle samfundsproblemer, og at vores budskaber er simpel bullshit.
Bedre Bustur har til formål at tiltrække flere passagerer, hvilket betyder flere penge. Overskuddet deles mellem de chauffører, der kører busserne, kommunerne og Arriva, hvilket også giver flere busafgange. Bedre Bustur er med andre ord et kommercielt projekt  det er ganske vist. Men er projektet forkert og skadeligt, fordi det er kommercielt?
Gladere chauffører
Filosofien bag kampagnen er, at glade chauffører giver glade passagerer. Derfor består kampagnen både af tiltag, der er henvendt til kunderne, og af interne events, hvor vi eksempelvis giver chaufførerne morgenbrød, frisk kaffe og massage i pauserne. Kald det udspekuleret kapitalisme eller sund fornuft, men vores chauffører bliver nu engang gladere, yder en bedre service over for passagererne og tiltrækker flere til den kollektive trafik, når de føler sig værdsat.
Vi er ikke blinde for, at nogle af vores medarbejdere har en høj uddannelse, som de ikke kan få lov til at bruge i Danmark, men når Hansen og Meisling kalder det for »et lidet prestigefyldt og uattraktivt underklassejob« at køre bus, står det for deres egen regning. Vi har mange medarbejdere, som ganske enkelt elsker at køre bus  og er stolte af deres job. Det er mest, når de bliver konfronteret med omverdenens syn på deres arbejde, at stoltheden lider et knæk.
Arriva udrydder ikke fremmedhad i Danmark, men vi mener faktisk, at vi gør en forskel, fordi mangfoldighed hos os er en styrke  og ikke et problem. Ni buschauffører stod for nylig klar på Nørreport Station for at fortælle passagererne om livet i Afghanistan, Tyrkiet, Angola, Ungarn og Makedonien. De var stolte af at stå med flaget fra deres hjemland og glade for at kunne give passagererne et mere nuanceret billede af det sted, de kommer fra.
»Mod, lykke og mangfoldighed går hånd i hånd, synes Marianne at kvidre på kampagnens hjemmeside.« Sådan står der i kronikken, og ja  jeg skriver det såmænd også gerne her i Information. Man kan kalde det banal bullshit, men for os er det nu engang et sted at starte: At vi gør det rarere for vores chauffører og passagerer at køre i bus.
Marianne Færch er projektleder for Bedre Bustur, Arriva Skandinavien A/S

