Det afhængige køn
LEDER


 
	Det er 44 år siden, vi frigav pornoen i Danmark, men vi er åbenbart stadig ikke helt færdige med at diskutere, om det nu også var en god idé. I hvert fald trækker sexolog og foredragsholder Joan Ørting og Politiken lørdag den altid medieliderlige forfaldsmyte endnu en tur rundt i manegen og konstaterer, at »Vi er blevet en nation af onanister.«

	En undersøgelse Politiken har lavet viser, at et stigende antal danskere plages af afhængighed af porno. Det er selvfølgelig et problem, der må tages alvorligt, og diskussionen om pornoens konsekvenser er altid både interessant og nødvendig, men det er så trættende, at der latent i den slags diskussioner ligger en præmis om, at kvinder er avancerede væsener for hvem porno er frigørende, mens mænd er en specielt sart race, der sætter bilen i sjette gear og indstiller den mentale gps på afhængighed, hvis de ser en bar ryg på en skærm.

	Humlen hos Joan Ørting er nemlig, at pornoafhængighed er et specifikt maskulint problem. Mænd indoptager pornoens sprog fra en tidlig alder, mister evnen til være nærværende og ender som inkompetente elskere foran skærmen fremfor at indgå i meningsfulde relationer med kvinder.

	Faktisk fremføres gennemsnitstiden på et dansk samleje – syv minutter – som et direkte resultat af danske mænds pornoforbrug. Som om der skulle have eksisteret en oprindelig, forhistorisk tid, hvor mænd i flere dage varmede op under deres partner. Men sådan kan man forklare mange ting med forestillingen om en perverteret mandlig biologi – og med det belejlige mantra, at mænd skal tage sig sammen.

	Alternativet, når mænd nu ikke kan tage sig sammen, er at forbyde internetpornografien, men ligesom vi ikke kunne finde på at forbyde lakridspiber, solskin, alkohol og andre ting, der er uskadelige i et moderat omfang, og ligesom virkeligheden sjældent viser sig i krystalklare kønsbinariteter, må debatten nuanceres, før vi nærmer os britiske tilstande.

	Interviewet og konklusionerne har nemlig interessant affinitet til en debat, der har fyldt meget de seneste måneder i Storbritannien. Her har David Camerons konservative regering haft held til at indføre såkaldte pornofiltre i de britiske husstande, hvilket betyder, at briterne fremover aktivt skal slå filtret fra, hvis de vil have adgang til internettets mere lumre tilbud. I den britiske debat har samme kønsstereotyper, som Ørting abonnerer på, afsløret sig på et semantisk plan. Mens fortalere for pornofiltret har argumenteret for, at britiske mænd jo bare kan spørge deres koner om lov til at få adgang til pornografien, har modstandere fremført det omvendte argument: At det ikke kan passe, at mænd skal spørge deres koner om lov til at se porno.

	Sproget viser, at pornoforbrugeren selvfølgelig er en mand. Den syndige Adam, der ikke kan styre den digitale jungle af fristelser og gennem kobberkablerne lukker synden ind i hjemmet. Ikke et ord om at kvinder – efterhånden som det kvindelige begær bliver kulturelt acceptabelt – frekventerer pornografisk materiale i et omfang, der ikke er meget mindre end mændenes. I stedet fremturer man gerne med den ahistoriske forfaldsfortælling om, at billedpornografien er et onde, der i længden vil få en i forvejen svag maskulin biologi til at bukke under.

	David Cameron vil bestemme, hvad briterne ser på computerskærmene og Joan Ørting opfordrer folketingspolitikerne til at forbyde pornografi. Men det liberale samfund er nu engang funderet på en vis tiltro til, at mennesket er rationelt og fornuftigt. Og ligesom børn ikke automatisk bliver galopperende voldspsykopater af at spille computerspil, er mænd ikke biologisk disponerede for afhængighed af pornografi.

	Der er al mulig grund til fortsat at diskutere konsekvenserne af pornografi. Men der er ingen grund til at tage mænd som gidsler i en debat præget af arkaiske kønsopfattelser og behandle dem som irrationelle og uselvstændige skabninger, hvis reptilhjerner risikerer at gå i grasserende selvsving, hvis deres sarte øjne ser ting, de bliver erotisk opstemte af. Er pornoafhængighed et problem, må man håndtere problemet, ikke kønnet.

