Net sidespring



 Forargelse vækker det, at hjemmesiden VictoriaMilan.dk tilbyder denne serviceydelse: »Savner du lidenskab? VictoriaMilan er Danmarks første dating-side for gifte og samboende, som søger lidt ekstra i livet. Her kan du enkelt, trygt og helt anonymt møde og flirte med tusindvis af mænd og kvinder, som er i samme situation som dig.«
På nettet lyder vrede tilråb som: »Føj! Fy for satan!« Og: »Et ganske forfærdeligt koncept.« »Tænk at opfordre til utroskab.«
Som det fremgik af gårsdagens Information, har fortørnede lyttere klaget til Radio- og tv-nævnet over VictoriaMilans radioreklamer. Uanfægtet håber hjemmesiden, der startede i Norge, at nå op på 150.000 danske brugere i løbet af i år. I øjeblikket er der 60.000 - heraf de fleste kvinder.
Forargelsen er forståelig. Ægteskabet kan være en skrøbelig foranstaltning, der bør værnes. Det kan falde lige så svært at tale for utroskab som for alkoholisk beruselse. Alligevel forekommer begge dele dagligt i samfundet og mindst én gang i mange menneskers tilværelse.
Ægteskab og utroskab er i et gensidigt afhængighedsforhold. Uden ægteskab er utroskab en logisk umulighed. Og uden utroskab er der ikke ret meget, de gifte kan bedyre hinanden at lade være med.
Ægteskabsbrydere benytter de til rådighed stående meddelelsesmidler. Som det fremgår af overleverede komedie-tekster, var det i fjerne tider tjenestefolk eller fortrolige venner, man udsendte med sine fordægtige beskeder. Siden blev det officielt postbesørgede breve. Da telefonen kom til, greb de utro begærligt muligheden for at høre hinandens henåndede stemmer. Mobilen har givetvis befordret den uægteskabelige trafik.
At nettet nu bringes i systematisk anvendelse, kan man vist blot at tage til efterretning. Med mindre man mener, at utroskab bør gøres ulovligt. I så fald kræver det ganske omfattende indgreb.

