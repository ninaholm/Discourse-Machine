Jeg ville ønske, der var flere huller i fortovene
’Não há problemas’ – ’ingen problemer’, lyder det konstant i Mozambique, som ifølge statistikkerne ellers har rigeligt af dem. Mere end halvdelen af landets befolkning lever under fattigdomsgrænsen, alligevel er mozambiquere udstyret med et usædvanligt lyst sind
En lille dreng sælger fisk på fiskemarkedet i Mozambiques hovedstad, Maputo.


 Jeg er kun lige landet i Københavns lufthavn, efter at have været bosat to år i det sydøstafrikanske land Mozambique, da en af de ting, jeg bestemt ikke har savnet, sker:
Min svigerinde er mere end 20 sekunder om at få manøvreret sin bil ud af parkeringsboksen og kommer oven i købet til at spærre vejen for en anden bilist i lige så mange sekunder. Og da jeg – stadig med den mozambiquiske ’não há problemas’-mentalitet i kroppen – sender kvinden i den anden bil et undskyldende smil og en afværgende gestus, regner jeg med, at potte er ude. Men så let går det ikke.
Jeg indkasserer i stedet et vredt blik og – efter kvindens mundbevægelser bag de oprullede ruder at dømme – nogle lige så vrede ord.
Det får mig til at tænke på, hvordan jeg for to år siden skulle vænne mig til at leve i et land, hvor tid har en helt anden betydning end i Danmark. Et land, hvor man så godt som aldrig ser nogen haste af sted og endnu sjældnere nogen, der ligefrem løber, medmindre de er sportsudøvere. Et land, hvor det at vente er en del af dagligdagen. Folk venter på hinanden, på bussen – eller sågar på at få udbetalt deres månedsløn.
Nu skal jeg så til at reintegrere mig i en effektivtetskultur, hvor tid, aftaler og regler er nogle af samfundets vigtigste grundpiller.
Og egentlig tror jeg ikke, at det bliver så svært for mig at vænne mig til den danske mentalitet. Desværre. For selv om jeg i to år har haft mulighed for at øve mig i kunsten at vente og acceptere, at det ikke er alt, der bliver ordnet hurtigt og effektivt, kan det nok ikke opveje en livslang læring i det modsatte. Der går sikkert heller ikke lang tid, før jeg igen bliver irriteret over at vente 20 minutter på en veninde, som er forsinket til en aftale … 20 minutter, som jeg kunne have brugt på at hænge vasketøjet op eller svare på mail.
Kunsten at tage det roligt
Da jeg første gang med den toårige i klapvognen og den fireårige i hånden inspicerede mit nye kvarter i Mozambiques hovedstad, Maputo, lagde jeg mærke til de utrolig mange huller i fortovsbelægningen. De gjorde det temmelig besværligt at færdes med klapvogn. Hullerne er opstået, fordi rødderne fra de smukke akacietræer – som vokser langs de fleste af Maputos gader – gennem årtier har fået lov til at mase sig op igennem belægningen, vælte fortovsstenene til side og brede sig flere meter hen af fortovet. Det var i det øjeblik, at jeg viste, at jeg ville elske at bo i Mozambique.
For det virkede sært beroligende på mig, at jeg var kommet til et sted, hvor ingen synes at lægge mærke til, at der er huller i vejen – og ingen har travlt med at udjævne dem, så det kunne se pænt ud, eller vi kunne færdes hurtigere og mere ubesværet.
For i Mozambique er hverdagen fyldt med små bump på vejen og masser af ventetid, så enten kan man vælge at gå til i frustrationer, eller også kan man lære at vente. For man kommer til at bruge timevis på at vente på lægen, bussen, maden, sin aftale, på at finde en pengeautomat, der duer og på håndværkeren, der ikke kan finde den nødvendige reservedel for at fikse vandpumpen.
Kærkomne kalenderhuller
Til gengæld er der mange ting, der kan lade sig gøre, uden det behøver være aftalt i forvejen – netop fordi de færreste mozambiquere, har deres liv og aktiviteter plottet ind i en kalender.
For eksempel er det helt normalt, at vores nabo en søndag morgen inviterede os til sin ældste søns konfirmation klokken 12. Samme dag! Vi havde ikke specielt meget lyst. Havde lige regnet med at være os selv og lave ingenting. Men vi improviserede nogle penge i en konvolut, stadsede os ud og var selvfølgelig klar klokken 11.55.
12.30 var der stadig ikke noget tegn på, at festen var ved at begynde. Familien var endnu ikke tilbage fra kirken. Det var de heller ikke klokken 13 eller 13.30. De næste timer kunne vi oppe fra vores lejlighed se, hvordan der stille og roligt blev stillet borde, stole og mad frem. Ved 16-tiden gik festen – med kun fire timers forsinkelse – i gang. Høj musik, kylling, klistret sukkerkage og masser af musik og glade mennesker, der kom og gik. Jeg lærte at svinge hofterne af en syvårig pige, der til gengæld grinende forsøgte at kopiere mine lidt mere stive dansetrin. Og da vi glade og mætte gik hjem til os selv sent på aftenen, var vi enige om, at det var den bedste fest længe.
Ingen problemer
Hvis man kommer for sent til en aftale og undskylder, er det overvejende sandsynligt, at man bliver mødt med et smil og et não há problemas, som synes at være mozambiquernes uofficielle motto. Og som betyder ’ingen problemer’ eller ’det gør ikke noget’. Mozambiquere er eksperter i at lægge låg på, komme videre og ikke hænge fast i fortiden eller småting.
Og faktisk synes jeg også efterhånden, at det kan være underligt fredfyldt at stå i en lang kø ved grænseovergangen og være nødt til at acceptere, at det kommer til at tage en hel del tid – og at vi nok ikke når frem til den aftalte tid, men at verden nok heller ikke går under af den grund.
På den anden side er den manglende undren eller stiltiende accept af at stå i timelange køer selvfølgelig medvirkende til, at der ikke sker forandringer. Ligesom den stiltiende accept gør det let for korrupte politikere at bevare magten. Det er ellers ikke, fordi mozambiquerne mangler noget at brokke sig over: Halvdelen af befolkningen lever under fattigdomsgrænsen og bliver ikke mætte på daglig basis, imens bruger en lille elite landets økonomiske vækst til at berige sig selv.
Set med de øjne er Danmark selvfølgelig et misundelsesværdigt samfund, der sikrer borgernes rettigheder på alle leder og kanter. Et samfund, hvor vi længe har haft mulighed for at spise både nok og for meget. Et samfund, hvor vores stræben efter fremgang og problemløsning har skabt medicinske og teknologiske fremskridt, der gør det muligt for os at leve et mere og mere gnidningsfrit og velorganiseret liv.
Alligevel ville jeg ønske, at vi ikke hele tiden havde så travlt med at optimere og perfektionere alting, og at der en gang imellem var lidt flere huller i fortovene og i vores planlagte liv i det hele taget.
Vores kalendere er fyldt med aftaler, og måske er vi så pressede på tid, at det er derfor vi reagerer med surhed, når vi tvinges til at vente på bussen, veninden eller hvem, der nu forsinker vores fremdrift.
Forleden mødte jeg igen surheden på en cykelsti i København, fordi jeg stoppede for rødt på den forkerte side af fodgængerovergangen og ikke som reglerne foreskriver foran den. Da jeg forsikrede den vrede mand om, at jeg havde set de to ældre damer, der var ved at krydse vejen, replicerede han surt: »Nå, men nu har jeg bare set noget lignende mange gange i dag. Og nu er jeg blevet i dårligt humør.«
Automatisk blev jeg på et splitsekund i så dårligt humør, at jeg havde lyst til at råbe efter ham og spørge, hvorfor han var så sur – for det kan godt være, at smil smitter, men det gør surhed så sandelig også.
I stedet tænkte jeg på Mozambique og på não há problemas. Og på at jeg vil stræbe efter at gøre mere som mozambiquerne – smile i stedet for at blive sur og have så mange huller i kalenderen, at jeg også har tid til at lære nye smarte dansetrin af syvårige piger og spise sukkerklistret kage en søndag eftermiddag.
 
 
Anne Witthøfft er journalist og har været bosat i Mozambique i to år

