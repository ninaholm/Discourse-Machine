Unge muslimer vil flytte væk



"Hvis den samfundsmæssige udvikling fortsætter, bor jeg ikke her om 10 år". En undersøgelse tidligere på ugen blandt unge muslimer pegede på, at mange af de adspurgte ønskede at flytte fra Danmark. I november udførte Center for Ungdomsforskning i samarbejde med Trygfonden en undersøgelse, som bl.a. pegede på den samme tendens blandt unge nydanskere, hvorfra ovenstående citat stammer.Hvorfor spørger man sig selv? En del af svaret ligger i den seneste halvleg af værdikampen. En af polerne i værdikampen er Islam, og hvorvidt Islam kan integreres i det danske samfunds værdier. Det er der delte meninger om.De unge beskriver sig selv som muslimer, og selvom de er muslimer på forskellig vis og tilhører forskellige traditioner, så identificerer de sig med Islam - ligesom de også forstår sig selv som danske borgere med pligter og rettigheder. Men fordi man i værdikampen laver et lighedstegn mellem en bestemt tolkning af Islam og muslimer, så kommer man til at se alle tørklædebærende muslimer som eksponenter for en sammenblanding mellem religion og stat.Den tørklædebærende kvindelige dommer blev tolket som et symbol på to modstridende værdisystemer i debatten i en kvindekrop. Det ene er islam, som opfattes som en religion, der ikke skelner mellem religion og stat, og det andet er den lutheranske kristendom, som menes at skelne imellem disse to.Tørklædedebatten er en del af værdikampen. Og efterhånden, som debatten udfoldede sig, blev det tydeligt at nogle af de værdier som nogle unge muslimer tilskriver sig, ikke er acceptable i Danmark, og de opfattes ikke blot som irrelevante, men i modstrid med de danske værdier. Men netop fordi én af polerne i værdidebatten er Islam, som den danske værdidiskussion spiller sig op i mod, så kan Islam og såkaldte muslimske værdier ikke accepteres som legitime. Det, tror jeg, de unge oplever, og derfor synes ræsonementet at være: hvis der ikke er plads til de værdier, som jeg tilskriver mig, i dette samfund hvorfor så ikke flytte til et samfund, hvor disse værdier accepteres. En vægtig årsag til religiøs radikalisering blandt muslimer er dette lighedstegn mellem muslimer og islam og et forskellighedstegn mellem islam og det danske samfund og danske værdier.Om de så faktisk flytter er én anden sag. Men det er alvorligt, fordi vi her ser en gruppe unge, som ikke er marginaliseret på uddannelses- eller arbejdsmarkedet. De er velintegrerede på de afgørende parametre for integration: uddannelse og arbejde. De oplever, at der ikke er plads til deres værdier i det danske samfund, bl.a. p.g.a. polariseringen i debatten, hvor danske værdier modstilles Islamiske, som man gjorde i tørklædedebatten.
