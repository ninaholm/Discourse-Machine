På tur med Thorning
LEDER


 
	 

		For en udefrakommende kan det være vanskeligt at genkende Danmark som et af Europas mest stabile og driftsikre demokratier. På to år og fire måneder er seks ministerrokader bakset på plads, og alene de seneste tre måneder har Danmark haft tre udenrigsministre. Først Villy Søvndal, siden Holger K. Nielsen og i går blev Martin Lidegaard udnævnt.


	Nick Hækkerup har i samme periode ledet tre væsensforskellige ministerier. Først forsvarsminister, siden europa- og handelsminister og i går blev han så slået til sundhedsminister. Mere imponerende på det personlige end betryggende på det institutionelle plan.

	De jævnlige ministerudskiftninger svækker kontinuiteten i de enkelte ministeriers arbejde, hvilket afspejler sig i en regeringsførelse, der vækker stedse større bekymring og afsmag blandt vælgerne.

	I går landede i alt 11 ministre med nye ressortporteføljer, efter at SF i sidste uge – forslået og i internt opbrud – lod sig bære ud af regeringskontorerne. Hvor det efterlader SF, er et åbent spørgsmål, mens gårsdagens præsentation af den nye SR-regering giver foreløbige svar på den politiske retning frem mod næste folketingsvalg.

	Regeringen synes således at gå fra rød mod blå og fra grøn mod grå. Hvis Danmark på papiret hidtil har haft en centrum-venstre regering, står det nu endnu mere klart, at landet frem til næste folketingsvalg vil blive ledet af en centrum-højre regering.

	Tag Klimaministeriet: Indtil i går havde landet en kompetent og erfaren klimaminister i Martin Lidegaard (R) med indsigt i området fra blandt andet sin fortid som direktør for den grønne tænketank Concito. Danmarks nye klimaminister, forhenværende udviklingsminister Rasmus Helveg Pedersen (R), har ikke hidtil opvist nævneværdig viden eller politisk interesse for klimaområdet.

	Han er tidligere klima- og energiordfører, men hvor han har udtalt sig meget om udenrigspolitik, har han sagt meget lidt om klimapolitik. Det kommer han til, men Rasmus Helveg Pedersen synes ikke udpeget ud fra faglige kvalifikationer eller personligt engagement på klimaområdet.

	Eller tag Miljøministeriet: Indtil i går havde Danmark en indsigtsfuld og visionær miljøminister i Ida Auken (tidligere SF, nu medlem af de Radikale). Danmarks nye miljøminister, socialdemokraten Kirsten Brosbøl, har aldrig tidligere beskæftiget sig med miljøpolitik. Hun har hverken været miljøordfører eller siddet i Folketingets miljøudvalg, så heller ikke her er det faglig indsigt eller politisk engagement, der har styret ministerudnævnelsen.

	De nye ministre skal selvsagt ikke kritiseres for at være blevet udnævnt, og de vil utvivlsomt hurtigt formå at sætte sig ind i deres nye ministerområder. Til gengæld falder det tilbage på Helle Thorning-Schmidt og Margrethe Vestager, at de på klima- og miljøområdet har valgt faglighed og indsigt fra, hvilket kun kan tolkes som reel svækkelse af en grøn dagsorden frem mod det næste folketingsvalg.

	Til gengæld tyder alt på, at regeringen vil benytte SF’s exit fra regeringen til at accelerere de økonomiske reformspor, der allerede er lagt ud. Regeringen vil formentlig i løbet af foråret lancere politiske initiativer, der skal sikre øget vækst i det private erhvervsliv. Det skal blandt andet ske via lettelser på afgifter til virksomhederne, hvilket i så fald sker samtidig med, at de i forvejen udskældte arbejdsmarkedsreformer eksekveres.

	Helle Thorning-Schmidt og Margrethe Vestager oplyste i går, at det oprindelige regeringsgrundlag suppleres med en såkaldt ’erklæring’ under overskriften: ’Flere job. Bedre velfærd’.

	Hvad det konkret betyder, har vi endnu til gode at se. Men uanset regeringsgrundlag er det på høje tid, at Helle Thorning-Schmidt i sin sidste halvdel af denne valgperiode viser, at hun kan levere en stabil regeringsførelse.

	Ved den forrige ministerrokade i december forsikrede Helle Thorning-Schmidt, at hun nu havde sat sit sidste ministerhold inden næste folketingsvalg.

	I går præsenterede hun en ’helt ny’ regering. Den styrker hverken tilliden til de demokratiske institutioner eller til statsministeren.

