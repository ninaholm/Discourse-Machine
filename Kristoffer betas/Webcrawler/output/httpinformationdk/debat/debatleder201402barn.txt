Barnagtigheder om børnechecken
LEDER


 
	En aparte uoverensstemmelse præger for tiden den politiske debat i Danmark. På spil er tilslutningen til et af de mest fundamentale principper i EU: Arbejdskraftens fri bevægelighed.

	Den aktuelle diskussion tager udgangspunkt i regeringens nylige lovforslag om at harmonisere reglerne om børnechecken med EU-retten. Men vi skal tilbage til finanslovsforhandlingerne i 2010 for at finde roden til det problem, der nu skaber debat.

	Sammen med en række andre udlændingestramninger krævede Dansk Folkeparti dengang en indskrænkning af EU-borgeres mulighed for at komme til Danmark og modtage ydelser fra staten på lige fod med danskere. For at få sin finanslov igennem gik VK-regeringen blandt andet med til at indføre et optjeningskrav, der medførte, at EU-borgere først kan få fuldt børnebidrag efter to års arbejde i landet. Som så ofte før i forbindelse med DF’s finanslovskrav blev aftalen gennemført ved et hastefremsat lovforslag. Folketinget anbefaler høringsfrister på mindst fire uger, men høringsparterne fik to dage. Flere høringsparter havde ikke mulighed for at indsende svar med så kort frist, og blandt andre Socialdemokraternes daværende skatteordfører, Nick Hækkerup, påtalte hastværket under folketingsbehandlingen. Han satte spørgsmålstegn ved, om optjeningsprincippet holdt sig »inden for EU-rettens regler om arbejdskraftens fri bevægelighed« og konstaterede, at en så »voldsom hastebehandling« øgede risikoen for »en uafklaret balancegang på kanten af EU-retten«. I udvalgsspørgsmål bad han desuden daværende skatteminister Troels Lund Poulsen »indhente EU-kommissionens vurdering«, men det mente ministeren ikke, der var »behov for at gøre«.

	Nick Hækkerups bekymring var fuldt berettiget, skulle det vise sig, da EU-Kommissionen i sommeren 2013 annoncerede, at optjeningsprincippet er klart i strid med reglerne om fri bevægelighed. En ny regering var på det tidspunkt kommet til. Den reagerede ved at ændre praksis og se bort fra optjeningsprincippet, eftersom EU-lovgivning går forud for national lovgivning. Og i denne uge har regeringen så fremsat lovforslaget om helt at fjerne princippet og bringe de danske regler i overensstemmelse med EU-retten.

	Juridiske eksperter vurderer, at kommissionen har retten på sin side, men alligevel har både Enhedslisten og den borgerlige blok erklæret deres modstand mod lovforslaget. For selv om de øgede udgifter ved at fjerne optjeningsprincippet ikke forventes at beløbe sig til mere end 15 mio. kr. årligt, finder partierne det angiveligt problematisk på et principielt plan, at EU-borgere med børn kan få udbetalt børnechecken, så snart de begynder at arbejde i landet. Og partierne er særlig bekymrede over, at børnechecken kan udbetales, selv om EU-borgernes børn ikke er kommet med til Danmark – om end det er markant billigere for staten ikke at skulle betale for dagtilbud, folkeskole osv., hvis børnene bliver i hjemlandet.

	Enhedslisten var ellers tilbage i 2010 stærkt kritisk over for indførslen af optjeningsprincippet. Frank Aaen advarede om, at der er »et meget farligt princip på spil«, hvis »retten til en social ydelse gøres afhængig af, at man har boet her i en vis tid«. Men nu har partiet ændret holdning, angiveligt af frygt for, at der opstår løndumping, hvis børnechecken lokker østarbejdere til Danmark for at arbejde på ringe lønvilkår. Og pludselig vil Enhedslisten ikke stemme for at fjerne optjeningsprincippet, medmindre regeringen kan sikre, at børnechecken kun udbetales til børn bosat i Danmark med forældre ansat på samme vilkår som danskere.

	Mest af alt ligner det uansvarlig populisme, når oppositionen truer med at forhindre regeringen i at korrigere VKO’s eget lovsjusk og rette ind efter EU-retten. Sad partierne selv i regering, ville de utvivlsomt se anderledes på sagen. Lige så uansvarligt er Enhedslistens forsøg på at få politiske krav igennem ved at true med at bringe Danmark på kollisionskurs med EU-Kommissionen.

	Princippet om fri bevægelighed har bragt velstand til EU-medlemsstaterne, og det er åbenlyst urimeligt at tage imod skattekroner fra EU-borgere med arbejde i Danmark og så ikke lade dem få del i børnechecken på lige fod med danskere. Alligevel kan der være gode grunde til at tage en diskussion om, hvorvidt EU-lovgivningen om fri bevægelighed skal justeres for at mindske risikoen for løndumping. Det er en diskussion, der skal tages både nationalt og på EU-plan, men at bruge en trussel om at dansk lov skal stride mod EU-retten som løftestang nærmere sig det barnlige.

