Dansk Folkepartis lurende selvmål
Hvad er værst for Dansk Folkeparti? Havvindmøller eller flygtninge? I kampen for at holde vælgerne glade overser partiet, at det med et skud kærlighed til vindmøllerne kan holde flygtningene på afstand


 FN og tusindvis af verdens førende forskere har sagt det så klart, som det kan siges: Hvis ikke vi bremser klimaforandringerne, vil de inden for få årtier resultere i kollapsede økosystemer verden over. Hundredemillioner af mennesker vil mangle drikkevand og mad. Det vil føre til øget ustabilitet, fastslår forskerne. Pentagon har sågar kaldt forandringerne en trussel mod national sikkerhed, og flygtningestrømmene, der i forvejen er på et historisk højt niveau, vil stige yderligere.
Mange af de mennesker, der kommer til at lide under klimaforandringerne, vil søge mod den del af verden, der bærer hovedansvaret for et klima ude af kontrol: Vesten – og dermed Danmark.
Hvis Dansk Folkeparti mener det seriøst, når de siger, at de vil hjælpe flygtningene i lokalområderne – måske endda inden de bliver flygtninge – så er det nødvendigt, at man sætter langt kraftigere ind for at begrænse klimaforandringerne.
Det gør vi naturligvis ved at sætte yderligere gang i den grønne omstilling. Der skal sættes vindmøller op, der skal opføres solcelleanlæg, og vi skal bruge den energi, vi producerer, langt mere effektivt.
Det er vi faktisk rigtig dygtige til i Danmark. Verden over ser man med beundring mod Danmark, og man lader sig inspirere af, hvordan vores grønne omstilling ikke bare er godt for klimaet og naturen, men også giver mening økonomisk og er med til at skabe masser af job. Det danske eksempel er altså vigtigt for den globale omstilling.
Et sortere DF
For nylig kunne man hos branchemagasinet EnergiWatch ikke desto mindre læse, at Dansk Folkeparti fastslår, at Danmark kunne nøjes med én sølle havvindmølle.
Videre lød det fra klima- og energiordfører Mikkel Dencker: »At en energikilde ikke udleder CO2, det er ikke et kriterium, Danmark skal tage højde for.«
Det fremgik ikke, hvilke havvindmøller der ifølge DF skal pilles ned, hvilke projekter der skal skrinlægges, og hvilke arbejdspladser i det, mange kalder Udkantsdanmark, der skal sløjfes.
Men lad det nu ligge.
Dansk Folkepartis udmelding er desværre udtryk for, at partiet, der i flere målinger er skudt til at blive landets største og muligvis et regeringsparti efter næste valg, bliver sortere og sortere. Det er, som om de kun venter på at finde en grund til at svigte de forlig, de selv har underskrevet. Men det vil være et selvmål.
Dansk Folkeparti fastslår i sit arbejdsprogram, at målet er at gøre Danmark selvforsynende med grøn energi.
Det er klogt, og noget som alle andre partier på nær Liberal Alliance bakker op om. Fra DF lyder det ligeledes, at det er deres politik, at »forhindre, at mennesket griber ind i naturen på en måde, der forstyrrer den naturlige balance«. Ligeledes klogt.
Men hvorfor så de tåbelige udmeldinger om, at vi bare skal fyre med kul, olie og gas, som beviseligt martrer planeten?
Vindmøller eller flygtninge?
Pia Kjærsgaard har gjort en karriere ud af ikke at tro på videnskab generelt. Omkring COP15 så hun det belejligt at bejle til den del af befolkningen, der var klimaskeptiske, og hun gik endda så langt som til på åben skærm at sige, at »klimaforandringerne ikke nødvendigvis er menneskeskabte«.
Det kan Kristian Thulesen Dahl umuligt være enig i. Den mand elsker excelark – og hvis han har ofret bare et par minutter på FN’s overbevisende bunke af beregninger, så må budskabet være forstået.
Nu mangler det så bare at vise sig på politikken.
Hvis Dansk Folkeparti skal bruge et kynisk argument for at støtte vindmøller, så behøver de ikke lede længere. Vindmøller – og den grønne omstilling, de repræsenterer – er en vigtigt brik i kampen for at bremse de klimaforandringer, der med tiltagende styrke skaber utryghed og ustabilitet verdens over.
Flere vindmøller er lig med færre flygtninge. Så hvad venter Dansk Folkeparti på?
Det er netop blevet fastslået, at 2014 var det varmeste år nogensinde registreret. Samtidig er vores overforbrug skyld i, at antallet af vilde dyr i verden er blevet halveret i løbet af de seneste 40 år.
Jeg håber, Dansk Folkeparti besinder sig. Selvmålet ligger lige for, hvis man holder sig til populismen, men lad os håbe, det ikke kommer til det.
Gitte Seeberg er generalsekretær i WWF Verdensnaturfonden

