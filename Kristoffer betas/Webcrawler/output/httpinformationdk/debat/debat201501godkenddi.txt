Godkend digitale vælgererklæringer
Nationalpartiet har indført digital udfyldelse af vælgererklæringer på vores hjemmeside, men næste skridt, nemlig den digitale godkendelse hos kommunerne, mangler fortsat. Det betyder, at vælgererklæringerne mange steder ser ud til at forsvinde i et stort sort hul


 Økonomi- og indenrigsministeriet har flere gange indskærpet over for kommunerne, at behandlingen af vælgererklæringer for nye partier ikke må tage mere end et par dage. Alligevel kan vi i Nationalpartiet konstatere, at de lovede digitale tiltag endnu ikke er tilgængelige, og at der fortsat forekommer en uacceptabel lang behandlingstid i mange kommuner – nogle steder op til flere måneder.
Tidligere indenrigs- og økonomiminister Margrethe Vestager (R) lovede tilbage i oktober 2013 at digitalisere godkendelsen af vælgererklæringer via nem-id og satte den 1. januar 2015 som deadline. Den dato har vi nu passeret, uden løsningen er klar.
Vi imødeser derfor en konkret redegørelse fra nuværende økonomi- og indenrigsminister Morten Østergaard (R) om, hvorfor denne digitale godkendelse endnu ikke er på plads, og hvad der gøres for at fremskynde processen.
Nationalpartiet har indført digital udfyldelse af vælgererklæringer på vores hjemmeside, men næste skridt, nemlig den digitale godkendelse hos kommunerne, mangler fortsat. Det betyder, at vælgererklæringerne mange steder ser ud til at forsvinde i et stort sort hul.
Udemokratisk
I mange kommuner oplever borgere, at der går måneder, før de får den indsendte vælgererklæring retur. Flere har sågar indsendt vælgererklæringer flere gange uden at høre noget som helst fra kommunerne.
Det er frustrerende for borgerne og de nystiftede partier, at mange vælgererklæringer går tabt eller mister deres værdi. Det vil være udemokratisk at udskrive folketingsvalg, før den digitale godkendelsesproces er på plads og har kørt så tilstrækkeligt længe, at nystiftede partier også har mulighed for at få registreret og godkendt vælgererklæringer i tide til at stille op.
Vi opfordrer derfor Morten Østergård at føre sagen til dørs og lancere den digitale løsning, der skaber demokratiske vilkår for landets borgere og nystiftede partier.
Kashif Ahmad, Formand for Nationalpartiet

