LO glemmer sin klassebaggrund
Hvis LO fusionerer med FTF, kan det blive sværere for organisationen at varetage medlemmernes interesser. For FTF og LO’s medlemmer stammer fra to forskellige klasser, der i vidt omfang har forskellige interesser


 
	Det ser ud til, at tilnærmelser mellem LO’s Harald Børsting og FTF’s Bente Sorgenfrey er ved at resultere i fusion. Som Sorgenfrey udtalte til Berlingske: »Vores bagland er på mange måder blevet langt mere positivt over for en fusion, for når LO svækkes, svækkes vi også.« Længere tids modstand fra FTF er således blødt op.

	Grunden til Børstings interesse er, at han står på en brændende platform. Tal fra Danmarks Statistik viser, at LO fra 2008-2013 har mistet næsten 156.000 medlemmer. Til sammenligning har FTF mistet lidt over 10.000 medlemmer. Børsting forsøger ret beset at fusionere sig ud af LO’s faldende medlemstal. Intuitivt kan det give god mening, men der er en række problemer i den måde at tænke på.

	Det centrale spørgsmål burde ikke være volumen, men om medlemmerne af de to organisationer har et interessefællesskab. Og ser man historisk på relationen mellem LO og FTF, er fusionen ikke ukontroversiel. FTF blev stiftet i 1952 som et direkte opgør mod den ’røde’ fagbevægelse i LO, der ifølge FTF varetog arbejdernes interesser bedre end funktionærernes og tjenestemændenes. Derfor ville FTF være uafhængig af både LO og Socialdemokratiet. FTF opfattede ikke sig selv som en del af arbejderbevægelsen og solidariserede sig ikke med dens organisationer eller medlemmer. Dengang var det i høj grad en konflikt mellem arbejderklassen og middelklassen, der resulterede i FTF’s soloridt.

	Men det var dengang, vil mange måske sige. Og dog. I sommeren 2013 var der rabalder i samarbejdsorganisationen for offentligt ansatte, OAO. Her brød FOA ud af samarbejdet med de øvrige offentligt ansatte i FTF og AC, fordi de to sidstnævnte havde sagt ja til regeringens tillidsreform. En reform, der blandt andet skal finde penge til statsbudgettet gennem effektiviseringer af den offentlige sektor. FOA vidste godt, at det betød fyringer af varme hænder og flere bureaukrater i top- og mellemlag, der skal implementere og kontrollere disse effektiviseringer.

	Det ville betyde ringere vilkår for LO-medlemmerne i det offentlige, hvoraf de fleste er i FOA, mens FTF og AC kunne se en potentiel vækst i jobmuligheder for deres medlemmer. I denne sammenhæng var FTF’ernes interesse således mere på linje med akademikernes end med arbejderne i LO’s.

	Det rejser nogle fundamentale spørgsmål til Børsting og Sorgenfreys ægteskabsambitioner. Er de to hovedorganisationers interesser ikke for forskellige til, at de kan fusioneres? Især Børsting burde være bekymret. Sporene fra OAO-konflikten viser, at FTF er klar til at alliere sig med både akademikerne i AC og i sidste ende regering og statsmagt i en akse, der faktuelt kommer til at kanøfle LO’s offentligt ansatte. Et ægteskab mellem LO og FTF vil binde LO på hænder og fødder, og Børsting vil ikke kunne reagere på politiske tiltag, der forringer hans medlemmers arbejdsliv og sociale sikkerhedsnet. For de selv samme tiltag kan sagtens være i partneren FTF’s interesse.

	Klassesamfundet Danmark

	Men er argumenter, der bygger på sociale klasser, ikke noget vås? Vi er jo alle middelklasse i dagens Danmark, ikke sandt?

	Arbejderbevægelsens Erhvervsråd har i forbindelse med udgivelsen af bogen Det Danske Klassesamfund fra 2012 lavet en række undersøgelser, der dokumenterer, at Danmark fortsat er opdelt i klasser.

	De brancher, FTF repræsenterer, placerer forfatterne til bogen klart som middelklasse (især professioner i mellemlagene i den offentlige sektor), hvorimod brancher, som LO repræsenterer, lige så entydigt placeres i arbejderklassen (de varme hænder i den offentlige sektor og faglærte/ufaglærte i industrien).

	Der er store forskelle på de to gruppers arbejdsliv. For middelklassen er det f.eks. 12 procent, der har belastende arbejdsstillinger mindst halvdelen af tiden, mens det for arbejderklassen er 26 procent. Ensidigt gentagne bevægelser har 18 procent af middelklassen halvdelen af tiden, mens det for arbejderen er 37 procent. Arbejderklassen har altså et langt hårdere fysisk arbejde. Dette bliver afgørende for, hvordan man anskuer f.eks. førtidspension, efterløn, ja, hele den sociale sikring.

	Ser man på muligheden for at påvirke eget arbejde, er der også store forskelle mellem den typiske LO’er og FTF’er, og det er ikke kun, fordi FTF organiserer cirka 30.000 ledere. 15 procent i middelklassen oplever således, at de sjældent eller aldrig har indflydelse på eget arbejde, mens 31 procent af arbejderklassen sjældent eller aldrig oplever at have det.

	Den blålige reformpolitik, ’moderniseringen’ af det offentlige og løntilbageholdenheden i det private vender den tunge ende nedad. Det er især arbejderklassen, der bliver ramt. Middelklassen bliver også ramt, men i mindre omfang.

	Så er det fornuftigt af LO at binde sig til FTF og dermed begrænse sit politiske spillerum, når nu de lønmodtagere, de to hovedorganisationer repræsenterer, har så forskellige arbejdsliv og behov for social sikring? Næppe. Bliver en fusion modtrækket til den svækkelse, medlemsflugten påfører LO, kan det paradoksalt nok forstærke det, der var problemet i første omgang.

	For når fagbevægelsen i endnu mindre grad er i stand til at levere vedkommende faglige og politiske svar på arbejdslivets udfordringer, forsvinder medlemmerne.

