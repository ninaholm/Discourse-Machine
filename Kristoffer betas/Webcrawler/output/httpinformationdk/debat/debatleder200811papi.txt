Papirsnyderen



 "Referatet er ikke længere i statsministerens eller Statsministeriets besiddelse."
Anders Fogh Rasmussen i svar til Folketinget
Statsministeren vil sikkert blive husket for mange ting, når hans eftermæle skal skrives. En af de mindre behagelige sider ved det Fogh Rasmussenske regimente vil være hans uomtvistelige evne til at få centrale dokumenter til at bortkomme eller blive forlagt, når en nysgerrig offentlighed kommer for tæt på. Det er efterhånden sket så mange gange, at antallet i sig selv må udelukke uheld eller tilfældigheder. Når man dertil betænker, at Statsministeriet både lokale- og personalemæssigt absolut hører til blandt landets mindre, så må det rent ud sagt være papirsnyd, så det basker, at så mange dokumenter beklageligvis er umulige at finde. 
Sidst, et vigtigt dokument er blevet borte i Statsministeriet, gjaldt det et referat fra statsministerens deltagelse i 2003 i et møde i den superhemmelige loge Bilderberg. "Referatet er ikke længere i statsministerens eller Statsministeriets besiddelse," lyder statsministerens forklaring på, at selv ikke Folketinget må vide, hvad et udvalg af verdens magtfulde personer taler om. 
Listen over fortilfælde er alt for lang: Der er Jyllands-Postens forsøg på i 2004 at få aktindsigt i statsministerens såkaldte strategiplan, altså den plan for regeringen, som Fogh Rasmussen havde under armen, da han afløste Poul Nyrup Rasmussen. Det var ikke muligt at lokalisere papirerne, lød svaret fra Statsministeriet. Så var der de foto, som danske specialstyrker knipsede, da statsministeren på fædrelandets vegne i 2002 sendte dem af sted på mission til Afghanistans bjerge. Billederne, som specialstyrkernes chef personligt sendte i kopi til Statsministeriet, var forsvundet, da Danmarks Radio bad om lov til at bruge dem til en tv-dokumentar om Operation Enduring Freedom. Pist væk var også manuskriptet til den tale, Fogh Rasmussen holdt under afskedsparaden. Borte var også manuskriptet til statsministerens tale i presselogen i 2007, hvor han gjorde sig lystig over Christoffer Guldbrandsens tv-dokumentar Den hemmelige krig. Manus til ministerens 2005-tale i samme forum er for øvrigt også blevet væk. Forsvundet er ligeledes den såkaldte 'mismail nr. 274' fra den danske FN-repræsentation i New York, som i marts 2003 blev sendt videre til Statsministeriet. Mailen er et nøgledokument til forståelse af, hvad statsministeren vidste om Iraks masseødelæggelsesvåben forud for beslutningen senere i marts om at sende Danmark i krig mod Irak.
Dokumenter forsvinder, når statsministeren ikke længere med lovlige argumenter kan undslå sig fra at give aktindsigt. Tidligere i sin politiske karriere har Fogh Rasmussen måtte forlade et ministerium på grund af såkaldt kreativ bogføring. Hvornår får mandens evne til kreativt papirsnyd tilsvarende politiske konsekvenser?			uda

