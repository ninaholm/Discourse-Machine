Mikrofonholderi for pædagogerne i København
Information modstiller i lederen den 10. november udviklings-kontrakter, børnemiljø-planer, sprogtest, virksomhedsplaner og hjemmesider med reel kvalitet og tid med børnene. Men er det rigtigt?


 Lederen i Information den 10. november om børnekaos i København hopper, uden ét eneste kritisk spørgsmål, med på historien, som fortælles af pædagogernes faglige organisation og ivrigt sekunderes af forældre i København.
Hvad med de børn, der får glæde af sund mad i institutionen, en målrettet pædagogisk indsats og de samme muligheder i livet som den kreative klasses (og Informations læseres) hvide, velstimulerede børn?
Pædagoger og forældre står, angiveligt, vagt om et område, som har måttet æde en flerhed af besparelser og kvalitetsforringelser. Pædagoger og forældre står, i egen selvopfattelse, vagt om børneliv med masser af nære voksne (ikke forældre, for de er på arbejde) og tid til kerneopgaven. Den koges ned til pædagogsamvær, mere samvær og økologisk frugt. Fri os for indblanding og spørgsmål til mål for samværet, kvaliteten, og hvorvidt det sikres, at alle børn, også de udsatte, de tosprogede og dem med særlige behov, kommer med!
Ifølge Information er daginstitutionsområdet i København præget af besparelser på den ene side og prestigeprojekter på den anden. Institutionsmad fejes bort som irrelevant sammenlignet med antal pædagoger. Men det store antal børn, som ikke har kreative, økologiske og ernæringsrigtige madpakker med, er glade for et sundt måltid mad. Og Information modstiller udviklingskontrakter, børnemiljøplaner, sprogtest, virksomhedsplaner og hjemmesider med reel kvalitet og tid med børnene. Men er det rigtigt?
Lidt fakta og spørgsmål
Institutionerne i København laver ganske rigtigt planer, men mere end egentlig virksomhedsplaner er der tale om pædagogiske årsplaner, som indeholder en del om grundlæggende pædagogiske værdier og principper og en del om den udvikling, institutionen gerne vil sætte i gang for det kommende år. Planer, der i øvrigt drøftes med forældrebestyrelsen og er udgangspunkt for en demokratisk proces og involvering af forældrene. Der er, så vidt vides, ikke institutioner, der udarbejder børnemiljøplaner. Institutionerne skal jf. dagtilbudsloven gennemføre børnemiljøvurderinger hvert tredje år (hvert tredje år!), medmindre der er sket forandringer i institutionens miljø, som gør det nødvendigt at forholde sig til, hvad det betyder for børnene.
Aktuelt gennemføres ikke sprogtest i københavnske daginstitutioner. Institutionerne skal gennemføre sprogvurderinger af tosprogede børn, så det sikres, at der sættes ind, hvis det er nødvendigt. Hvis ikke vi som samfund i daginstitutionerne forholder os målrettet til børnenes sprog og sikrer dem lige chancer, f.eks ved indgangen til skolen, risikerer vi at tabe en række børn, som vi kunne have hjulpet. Dette er også en samfundsmæssig ressourcebetragtning. Hvis sprogindsatsen, herunder sprogvurderingerne, over for en gruppe børn, der kan have brug for særligt fokus i daginstitutioner og skoler, står i modsætning til den pædagogiske kerneydelse, hvad er kerneydelsen så?
Ud over sprogvurderinger af de tosprogede børn skal daginstitutionerne gennemføre sprogvurderinger af de øvrige børn, hvis forældrene ønsker det. Det kræver, at forældrene får tilbuddet. Når så få forældre tager imod tilbuddet, kan man filosofere over, hvor mange der får det. Rammer det mon de ressourcestærke og protesterende eller de svage familier, hvis tilbuddet ikke gives? Det er ærgerligt, fordi der også blandt etsprogede er mange børn, der i deres sprogudvikling behøver en målrettet pædagogisk indsats og systematisk evaluering.
Respektløs reference
Er der en modsætning mellem initiativer til pædagogisk målretning, evaluering og opfølgning og så pædagogisk kvalitet? Og når københavnske pædagoger og forældre demonstrerer og blokerer institutioner, er normeringerne så lige så forfærdelige, som det påstås?
I 2007 var der i københavnske vuggestuer indskrevet 2,9 barn pr. voksen (opgjort i årsværk), inkl. køkkenpersonale og ledere. Det er ikke et hav af børn pr. voksen. I Randers var der 4,4 børn pr. voksen i vuggestuerne. I børnehaverne var der i 2007 5,4 børn pr. voksen. Tallene var helt oppe på 7,3 og 7,4 i Odense og Esbjerg. Er det så særlig slemt i København?
I 2009 bruges der i København (i nettodriftsudgifter) godt 87.000 om året på en daginstitutionsplads. Forældrebetalingen er under 3000 om måneden for en børnehaveplads - og under 2000 for en vuggestueplads. Til sammenligning bruges i Århus ca. 76.000, og forældrebetalingen er stort set som i København. Hvordan ser det ud i Københavns forstæder?
Hvordan adskiller de københavnske forældreprotester - f.eks. omdeling af folderen 'pædagog forbi' med respektløs og uhørt reference til de hjemløses avis 'hus forbi' - sig fra egoisme?

Søren Poul Nielsen arbejder til daglig som selvstændig konsulent

