Frivillighed eller tvang?
Hvis regeringens reform af fleksjob og førtidspension skal skaffe flere i arbejde, kræver det ifølge Stig Langvad fra Danske Handicaporganisationer stærkere incitamenter og sociale klausuler for virksomhederne. Det vil ikke gavne og desuden har Sverige vist vejen for os, lyder modsvaret fra Erik Simonsen fra Dansk Arbejdsgiverforening. Hvordan skaber man det rummelige arbejdsmarked?


 Reformen er virkningsløs uden stærkere midler mod arbejdsgiverne
Kære Erik Simonsen
Der skal ikke herske nogen tvivl om, at handicaporganisationerne mener, at vi skal have etableret et arbejdsmarked, hvor det er muligt for alle med en arbejdsevne at være beskæftiget og dermed sikret et forsørgelsesgrundlag. Ingen skal have førtidspension, hvis det på nogen måde kan undgås gennem fastholdelse og inklusion.
Regeringen har med oplægget til reformen af fleksjob og førtidspension sat gang i en drøftelse om fremtidens indsats til gavn for personer med nedsat arbejdsevne. Arbejdsgiverne har med stor begejstring tilsluttet sig regeringens ambitioner og lovet, at de nok skal ansætte endnu flere mennesker med nedsat arbejdsevne end de ca. 400.000, de har i dag. Det er en ny og anderledes opgave, som arbejdsgiverne her er ved at påtage sig.
Jeg tror, at når arbejdsgiverne ser, hvad det er for en opgave, de står over for, så vil de lukke deres døre og glemme deres begejstring og løfter. Det er usandsynligt, at arbejdsgiverne vil påtage sig opgaven, hvis ikke de ”piskes” gennem kendte virkemidler som lovgivning og/eller økonomiske incitamenter.
Jeg tror ikke, at regeringen kan nå sine ambitiøse mål om at reducere antallet af personer i fleksjob, på ledighedsydelse og førtidspension, hvis ikke man er villig til at bruge stærke midler. F.eks. sociale klausuler, hvor virksomhederne bliver forpligtet til at ansætte personer med nedsat arbejdsevne, hvis de vil løse opgaver for det offentlige. Jeg tror også, at regeringen er nødt til at pålægge virksomhederne at etablere en fond, som dækker udgifterne til de virksomheder, der påtager sig et socialt ansvar. Det bliver også nødvendigt at finde nye former for fradrag, som virksomhederne kan benytte, når de har ekstra udgifter til personlige coaches, særlig indretning af arbejdspladser, mindre produktivitet, større ustabilitet osv. i forhold til medarbejdere med nedsat arbejdsevne.
Det er også nødvendigt at diskutere, hvordan fremtidens socialøkonomiske virksomheder kan finde deres plads i konkurrencen mellem virksomhederne nationalt såvel som internationalt. Regeringen har ambitioner om, at de socialøkonomiske virksomheder skal bidrage til at sikre beskæftigelse til nogle af dem med betydelig nedsat arbejdsevne. Spørgsmålet er bl.a., hvordan de skal kunne konkurrere med de ”rigtige” virksomheder, når der skal være tale om ”rigtige” produkter, der skal sælges til ”rigtige” priser, men produceret af virksomheder med en vis form for tilskud fra det offentlige? Vi har den form for virksomheder i dag, men der skal være flere i fremtiden.
Jeg håber naturligvis, at regeringens ambition om at få ansat flere med betydeligt nedsat arbejdsevne lykkes, ligesom jeg håber, at arbejdsgiverne vil være åbne over for yderligere forpligtelser, økonomiske incitamenter og at skabe plads til nye socialøkonomiske virksomheder.
Opgaven kan kun løses, hvis alle holder fokus og er åbne i deres sind.
Med venlig hilsen
Stig Langvad, Landsformand for Danske Handicaporganisationer
 
Reformen af førtidspension og fleksjob er ikke ambitiøs nok
Kære Stig Langvad
Regeringen har præsenteret et udspil til en reform af fleksjob og førtidspension. Reformen indeholder en række goder tanker, men den er langt fra ambitiøs nok. Regeringen forventer, at reformen vil øge beskæftigelsen med 2.300 personer om 8 år og på lang sigt med 8.000 personer.
Skal det lykkes at undgå en fortsat gældsætning af Danmark og fornyet udvikling af private arbejdspladser, så er det nødvendigt at tage initiativer i 2012, der svarer til at forøge arbejdsudbuddet med 140.000 personer.
Mere end 300.000 personer er på ledighedsydelse, fleksjob eller førtidspension. En reduktion i antallet af personer på disse ordninger på 2.300 personer svarer til 0,7 pct. Bliver det ambitionsniveauet for de øvrige reformer af de offentlige forsørgelsesordninger, så vil beskæftigelsen blive forøget med 7.000 personer i 2020. Der er meget langt til 140.000 personer.
Sverige har vist vejen. Her er det lykkedes at nedbringe tilgangen til førtidspension fra næsten 50.000 personer årligt til godt 14.000 personer på blot 5 år. I Sverige tilkender man dermed nu kun ca. halvt så ofte en førtidspension, som det er tilfældet i Danmark.
En af årsagerne til at mange får tilkendt en førtidspension i Danmark er, at der er meget stor forskel på den kommunale praksis. Tilkendte alle kommuner førtidspension i samme omfang som Københavns kommune, så ville der årligt ikke blive tilkendt ca. 17.000 førtidspensioner, men 8.000. I Sverige har de valgt at samle alle tilkendelser i én statslig myndighed. Vil man ikke ændre på forankringen i kommunerne, så vil det være naturligt at afvikle det statslige tilskud til kommunerne, når de tilkender en førtidspension.
Hvorfor skal det være muligt at tjene mere end 500.000 kr. årligt og fortsat at modtage en del af førtidspensionen? Når 80.000 førtidspensionister giver udtryk for at have et godt eller meget godt helbred, hvorfor så ikke se på mulighederne for at få nogle af disse mennesker væk fra førtidspension?
Antallet af førtidspensionister, personer i fleksjob og modtagere af ledighedsydelse er de sidste godt 25 år steget med 125.000. Den vækst skyldes ikke, at virksomhederne er blevet mindre rummelige eller at helbredsproblemerne i befolkningen er blevet meget større. Snarere tværtimod. Årsagen er et socialpolitisk svigt, hvor passiv forsørgelse er blevet vægtet meget højere end et aktivt arbejdsliv.
En tanke om at støbe arbejdsmarkedet ned i beton i form af sociale klausuler og fondskonstruktioner vil ikke gavne handicappede. Der er mere end 400.000 personer med længerevarende helbredsproblemer ansat på virksomhederne. Langt de fleste modtager ikke offentlige tilskud, og deres helbredsproblemer er ofte ukendte for kollegaerne. De er ansat, fordi der er ønsket på virksomheden, og i de fleste tilfælde har de ikke nedsat arbejdsevne i forhold til den konkrete jobfunktion.
Kantede krav om et vist antal personer med langvarige helbredsproblemer ville indebære en konvertering af en del af disse 400.000 mennesker til nu at være ansat, fordi lovgivning kræver det. Det eneste der vil blive mere af vil være offentlige udgifter. 
Med venlig hilsen
Erik Simonsen, underdirektør i Dansk Arbejdsgiverforening 

