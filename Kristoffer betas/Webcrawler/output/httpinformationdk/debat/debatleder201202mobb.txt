De mobbede Muppets — sæt dem fri!
Walt Disney har så mange gode film, at selskabet ikke har mulighed for at sende dem alle ud i de danske  biografer. Sådan svarede i gårsdagens avis den danske afdeling af den amerikanske koncern på Informations spørgsmål: Hvorfor får den nye og stærkt anmelderroste Muppet-film, The Muppets, ikke biografpremiere i Danmark?



 Walt Disney har så mange gode film, at selskabet ikke har mulighed for at sende dem alle ud i de danske biografer. Sådan svarede i gårsdagens avis den danske afdeling af den amerikanske koncern på Informations spørgsmål: Hvorfor får den nye og stærkt anmelderroste Muppet-film, The Muppets, ikke biografpremiere i Danmark?
Man forstår — mellem linjerne — at Disney ikke tør tage chancen med The Muppets, fordi udgifterne til en dansk version og lancering af filmen vil være for store i forhold til den forventede indtjening. Den amerikanske underholdningsgigant har med andre ord ikke fidus til, at Muppets har et publikum i Danmark. Ja, faktisk heller ikke i Norge og Sverige, for dér vil Disney heller ikke biograflancere filmen.
Men helt alvorligt, hvorfor skulle Jim Hensons herlige dukker — anført af frøen Kermit og den forfængelige Miss Piggy og med Fozzie og Gonzo i truppen — ikke kunne vække ny folkelig jubel i Skandinavien?
Godt nok er det mange år siden, at Muppet Show blev vist i den bedste sendetid på monopolkanalen DR, men flere af de efterfølgende Muppet-biograffilm, blandt andre den morsomme og hjertevarme Dickens-filmatisering Muppets Juleeventyr — med Michael Caine som den onde gnier — har været vist i de danske biografer i 1990’erne. Og de generationer, der voksede op med Muppet Show på tv, har nu selv fået børn og sørger for at vise dem Muppet Show og tidligere Muppet-film på dvd og via internettet.
Muppet Show var — og er — en mærkelig, dybt original størrelse: En anarkistisk og begavet satire over alt fra vaudeviller og teater til sæbeoperaer, nyhedsudsendelser og politisk korrekthed. De kære og spøjse dukker har de bærende roller — med gæsterolle- optræden af berømte entertainere, ofte af den afdankede slags. Og som så megen anden kvik underholdning for børn var Muppet Show ikke kun til jubel for de yngste, men fuldt så meget for voksne. DR valgte da heller ikke at eftersynkronisere Muppet Show, men sendte det med undertekster.
Men hvorfor overhovedet kritisere en manglende biografpremiere på The Muppets? Disney stiller jo i udsigt, at koncernen til juni i år udsender filmen på dvd og Blu-ray. Den kommer sikkert også som video on demand i Danmark, og så får alle jo mulighed for at se den. Måske er det endda en fordel for familiepublikummet, at det ikke behøver at troppe op i biografen. Det er i hvert fald billigere at se filmen hjemme.
Det enkle svar er, at biografoplevelsen stadig er noget ganske særligt. Det er en fornøjelse at opleve en film på det store lærred og nyde nogle elskede figurer, som Muppets, sammen med andre mennesker — andre fans.
At en film bliver vist i biografen, understreger også, at distributøren tror på den og mener, at den har fortjent et stort publikum. Og den ståhej, som Disney sædvanligvis lancerer sine film med, vil kun øge The Muppets’ muligheder for at blive set. Og den vil måske endda opdyrke et nyt publikum i de danske biografer, hvor guderne skal vide, at der i forvejen ikke findes megen kvalitetsunderholdning for små og store børn — og deres forældre.
Sandt nok, som filmfestivalchef Jacob Neiiendam og filmdistributør Kim Foss i går understregede i Information: Man kan ikke lægge kulturelle forpligtelser på virksomheder, der som Disney fungerer på markedets præmisser. Kommercielle virksomheder skal tjene penge. Men, men ... Disney har i så mange årtier været en så stor del af det meste af verdens kulturelle bevidsthed, at selskabet bør opfatte det som en pligt at gøre tilgængelighed til et princip for forvaltningen af sin egen — og dermed vores alles — arv.
Det hører med i billedet, at Disney ikke kun ejer rettigheder til de mange figurer og brands, som den ægte levende Disney, Walt, i sin levetid skabte. Selskabet opkøbte midt i 1990’erne rettighederne til Jim Hensons dengang skrantende Muppets. Nogenlunde samtidig erhvervede Disney rettighederne til den japanske animationmester Hayao Miyazakis mange pragtværker — og lagde dem på hylden. Det er en af grundene til, at det først er inden for de senere år, at Miyazakis tidlige film har kunnet ses i danske biografer.
Oveni købte Disney for nogle år siden Pixar, der med sine fantastiske computeranimerede film — Toy Story-trilogien, Find Nemo, De utrolige m.fl. — var blevet det kreative kraftcenter, som Disney selv var i 1930’erne, 1940’erne og 1950’erne.
Heldigvis fik Pixar-folkene også ansvaret for Disneys egen animationsafdeling.
Men opkøbet bekræftede tendensen: Disney erhverver de mest spændende og farlige af sine konkurrenter — for at opsluge dem eller forsøge at vende deres styrke til egen fordel.
I denne — globale — befæstning af sin position har Disney taget The Muppets som skandinaviske gidsler.
Vi — dukkernes sande venner — forlanger, at de bliver givet fri til at udfolde sig i de danske, norske og svenske biografsale.

