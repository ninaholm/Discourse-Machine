Når krybben er tom ...



 Der er enighed i EU. Fra landene i nord og vest til landene i øst og syd. I EU-Kommissionen og i Europa-Parlamentet. Blandt europæiske ngo’er og i erhvervslivet. Alle siger for én gang skyld det samme: Det er noget møg.
Enigheden gælder det aktuelle udspil til europæisk langtidsbudget for 2014-20, formuleret af EU’s formandskab, Cypern. Men bag enigheden om at være skuffede, utilfredse, oprørte ligger naturligvis en dyb uenighed om, hvad der faktisk er galt med budgetforslaget. Og dermed illustreres, hvor mange modsætninger der hersker i fællesskabet, og hvor svært det er at få tingene til at bevæge sig fremad.
På sin vis handler det om småpenge. Én pct. af landenes samlede BNP kanaliseres ind i det fælles budget, der finansierer EU’s landbrugsordning, strukturfondene, de fælles forskningsprogrammer, EU’s administration m.m. Én pct. burde ikke kunne bringe statsledere i affekt, men det er ikke desto mindre, hvad der sker. Både Storbritanniens David Cameron og vor egen Helle Thorning-Schmidt truer f.eks. med at lamme budgetprocessen med et veto, hvis ikke deres krav imødekommes – for Danmarks vedkommende er det en rabat på én mia. kr. på det hidtidige årsbidrag på ca. 19,5 mia. kr.
»Regeringen har én afgørende prioritet,« nemlig rabatten, bekræftede finansminister Bjarne Corydon (S), da han i går fik forhandlingsmandat i Europaudvalget. »Der bliver ingen aftale, med mindre det danske krav imødekommes,« fastslog han.
På den anden side rummer budgettet ret mange euro for de interessenter, der nyder godt af den fælles kasse. 1.000 milliarder euro – 7.500 mia. kr. – over syv år. Derfor var der opmuntrende perspektiv i EU-Kommissionens oprindelige budgetudkast, som lagde op til, at 20 pct. af langtidsbudgettet – 200 mia. euro – øremærkes klimabeskyttelse og grøn omstilling. Ikke i én pulje, men som specificerede dele af landbrugsstøtten, strukturfondene, forskningsindsatsen etc.
Dette 20 procent-mål forsvandt imidlertid, før det så dagens lys i Ministerrådet, idet det danske EU-formandskab i maj valgte ikke at tage det med i den første udgave af ’forhandlingsboksen’ – den budgettekst, der i endelig form skal søges vedtaget på EU-topmødet 22.–23. november.
Af samme grund er 20 procent-målet heller ikke med i det reviderede budgetforslag fra Cypern. »Sig mig, hvor er alt det grønne blevet af,« spurgte Lykke Friis (V) i Europaudvalget og påpegede, at det grønne var nævnt hele 29 gange i regeringens oprindelige formandskabsoplæg. Hun sagde også, at Danmark risikerer en økonomisk pyrrhussejr ved måske at vinde slaget om milliardrabatten, men tabe slaget om den modernisering af budgettet, som bl.a. satsning på den grønne omstilling ville afspejle, og som Danmark kunne drage særlig økonomisk fordel af i kraft af styrkepositionen på det grønne.
Bjarne Corydon svarede, at Danmark som EU-formandsland spillede den forventede rolle »som den, der formidler samarbejdet og ikke i snæver forstand forsvarer egeninteresser.« På den europæiske scene er ønsket om at fremme det grønne i budgettet ifølge ministeren »under pres«.
Det korte af det lange er, at krisestemningen og det krisebetingede krav fra en række vestlige EU-lande – herunder Danmark – om at beskære EU-budgettet med 135 mia. euro – får andre til at stå vagt om de store traditionelle budgetposter: landbrugsstøtten og strukturfondene, som ikke i nævneværdig grad fremmer klimabeskyttelse og grøn omstilling. Et sådant stålsat forsvar for landbrugsstøtte og strukturfonde kan meget vel føre til, at der ofres på forskning, innovation og infrastruktur – dér, hvor det største ryk mod grøn omstilling kunne ske.
Budgettopmødet om tre uger kan ende i et sammenbrud. Men allerede nu ligner det et sammenbrud for selve visionen om at tackle EU’s systemkrise via en grøn omstilling, en modernisering af EU’s økonomi med investeringer i bæredygtig infrastruktur, grønne job og nye økonomiske rammebetingelser. Den EU-politiske handlingslammelse omkring opstramning af det paralyserede CO2-kvotesystem, der nu er ved at koste DONG hundredevis af danske arbejdspladser, er en dagsaktuel illustration heraf. Særinteresser, vanetænkning og tunnelsyn spærrer for fremtidens Europa.

