Bashar eller Bastian



 Med rette har det vakt opmærksomhed, at kommuner har inddraget udtalelser fra den i Odense bosiddende imam Abu Bashar som en del af beslutningsgrundlaget i sager om socialt bedrageri. Ifølge refererede udtalelser fra Bashar skulle det således være et sikkert tegn på socialt bedrageri, hvis et muslimsk ægtepar ikke gifter sig ifølge dansk lovgivning. Så må parret have til hensigt at snyde samfundet, har imamen angiveligt sagt under et møde med den kommunale forvaltning i Odense for snart tre år siden. Derfra er referatet af imamens udtalelser vandret fra kommune til kommune for til sidst at indgå i et undervisningsmateriale, som et privat firma i Nordsjælland nu tilbyder til de kommunale medarbejdere, som har til opgave at afsløre socialt bedrageri. Her har den ene sagsbehandler efter den anden haft lejlighed til at stifte bekendtskab med Bashars synspunkter.
Som Information har berettet den seneste tid, er de refererede udtalelser fra imamen indgået med vægt i konkrete afgørelser om socialt bedrageri i bl.a. Holbæk og Odense kommuner. Dertil er at sige, at det altid er nyttigt for en kommunal forvaltning at udvide sin globale horisont og sin kulturelle forståelse for de borgere med udenlandsk baggrund, forvaltningerne er sat i verden for at betjene. Men at basere konkrete afgørelser på, hvad en imam måtte mene om dette eller hint, er lige så langt ude, som hvis sagsbehandlerne slog op i 'Folk og røvere i Kardemommeby' og tillagde vægt, hvad politimester Bastian måtte have af bemærkninger.
Det må være op til Folketinget at sikre, at borgernes retsstilling ikke kan anfægtes af økonomisk pressede og derfor spareivrige kommunale forvaltninger. Den hurtigste måde at sikre det på er at følge den opfordring, som nu lyder fra Kommunernes Landsforening: Sæt politiet til at hitte rede i sager, hvor der er mistanke om ulovligheder. Det er hverken en opgave for kommunerne, for imamer eller for Bastian.

