Hollandes europæiske svigt



 Frankrigs præsident, François Hollande, passerede forleden sine første 100 dage i landets højeste embede. En uge inden havde forfatningsrådet vurderet, at tilslutningen til den europæiske finanspagt, som Hollande under valgkampen havde krævet til genforhandling, ikke forudsætter forfatningsændringer eller folkeafstemning. Som kandidat mente Hollande, at EU’s krise skyldtes manglen på »et sprudlende demokrati«.
Som nyvalgt præsident formåede han at få tilføjet en vækstpakke på 120 mia. euro – mindre end én pct. af EU’s samlede økonomi – men da finanspagtens budgetkrav samtidig medfører en reel indskrænkning af eurolandenes politiske råderum, burde den også forudsætte offentlig debat: »Ingen økonomisk eller monetær enhed kan overleve uden folkets tillid, tilslutning og støtte,« advarede kandidaten, hvilket præsidenten desværre har glemt.
Lige fra begyndelsen af Hollandes femårige embedsperiode har eurokrisen domineret hans kalender. I den første uge efter sommerferien skal han drøfte finanspagtens implementering i fransk lov med regeringen og mødes med Tyskland og Grækenlands regeringsledere. Men i europæisk forstand har præsidenten foreløbig blot været lige så normal som sin forgænger, Nicolas Sarkozy, der var stærkt medvirkende til ophøjelsen af den tyske nøjsomhedspolitik til dogme.
Filosoffen Jürgen Habermas’ advarsel mod finanspagtens konsekvenser lyder som Hollandes ord under valgkampen: »Denne ordning vil gøre det muligt at gennemtvinge markedskrav i forhold til de nationale budgetter uden nogen demokratisk legitimering.«
Da pagten fratager de nationale parlamenter indflydelse, kunne Hollande have insisteret på en styrkelse af EU-Parlamentet. Ved derimod at acceptere finanspagten uden samtidig at forsøge at øge de europæiske institutioners legitimitet har Hollande foreløbig svigtet ideen om det sprudlende demokrati og dermed Europa.

