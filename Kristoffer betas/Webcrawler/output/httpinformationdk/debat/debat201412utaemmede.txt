Den utæmmede liberalismes genkomst
Vi kan lære meget om nutidens neoliberalisme ved at kigge på erfaringer fra sidst liberalismen regerede kloden. Dengang ledte den utæmmede kapitalisme til årtier med depression og ustabilitet


 Den økonomiske liberalisme står i dag uden væsentlige politiske modstandere. Selv fagforeninger og venstrefløjspartier tilslutter sig ideen om, at der ikke er noget alternativ til de frie markedskræfter. Denne nye konsensus beskrives som nyliberalisme eller nødvendighedens politik. Men der er ikke nødvendigvis noget særligt nyt ved det liberale projekt: I 1800-tallet oplevede verden et lignende forsøg med utæmmet kapitalisme og frisættelse af globale markedskræfter. Det kan være lærerigt at se tilbage på erfaringerne fra første gang, frihandelsliberalismen forsøgte at omskabe verden i sit billede.
En af de bedste beskrivelser af dette utopiske projekt er leveret af den ungarskfødte økonom, Karl Polanyi. I sit hovedværk The Great Transformation fra 1944, beskriver han, hvordan liberale statsledere guidet af den utopiske forestilling om frie markedskræfter fra i 1800-tallet begyndte at deregulere samfundet fra ende til anden. Resultatet var økonomisk vækst, men også ustabilitet og spændinger, som i sidste ende førte til, at det liberale markedssamfund blev sprængt af sine egne interne spændinger.
Polanyi beskriver 1800-tallet som en liberal guldalder. Markedskræfter og kapitalistisk produktion trængte ud over store dele af verden.
Ustabilitet og nød
Mellem 1820 og 1913 blev verdenshandlen syvdoblet. Den finansielle globalisering stak endnu dybere, idet man med den såkaldte guldstandard bandt alle verdens større valutaer sammen, indførte en global fastkurspolitik og tillod fri bevægelighed for kapital, der kan minde om det, vi ser med euroen i dag.
Det var især i Storbritannien, datidens ledende økonomiske magt, at den nye liberalisme fik sin udfoldelse. Her fik liberale reformatorer gennemtrumfet et program, der liberaliserede handlen og i stor udstrækning gav virksomhedsejere frie hænder til at drive forretningen, som de ville. Men selv om den britiske industrialisering skabte økonomisk vækst, betød stigende ulighed, at meget lidt af denne velstand fandt vej til de arbejdende masser i bunden af samfundet. Her førte de radikale markedsreformer snarere til en forværring af den sociale nød. Problemet var (og er), at menneskelige behov er ufleksible, mens markedskræfterne er omskiftelige og ustabile. Arbejdere kan ikke bare lade være med at spise i et par måneder, hvis efterspørgslen på deres arbejdskraft forsvinder på grund af krise eller øget konkurrence.
Ifølge Polanyi var det netop denne ustabilitet og nød, der bragte kapitalismens første guldalder til en ende. Det utopiske liberale projekt baserede sig på, at frigjorte markedskræfter – frigjort fra statslig og politisk tvang – ville være selvregulerende. Men markedsutopien realiseredes kun for et lille mindretal. For det store flertal betød markedskræfternes kaotiske svingninger snarere, at de var overladt til usikkerhed og nød. Markedskræfternes kaos, med kriser og arbejdsløshed, ledte derfor folk til at søge efter beskyttelse, og modbevægelser mod den uregulerede kapitalisme voksede fra både højre og venstre.
Ultimativt ledte denne spænding til, at det liberale verdenssystem brød sammen i kaosset i Europas verdenskrige, hvor massearbejdsløshed og social nød ledte flertallet til at fravælge det liberale demokrati.
Neoliberalismens genkomst
Selv i vesten overlevede de liberale økonomier i perioden efter Anden Verdenskrig kun i en tæmmet form med en stærk regulering af markederne og voksende velfærdsstater til at beskytte befolkninger mod markedsøkonomiens fluktuationer.
I de seneste årtier er de gamle ideer imidlertid vendt tilbage. Særligt efter østblokkens sammenbrud har USA og andre vestlige lande brugt militær og økonomisk magt til at sprede et globalt system af frihandel. I Europa skulle euroen, ligesom guldstandarden i sin tid, sikre velstand gennem åbne markeder og fri bevægelighed for kapital.
Men konsekvenserne har som dengang været kraftige stigninger i uligheden, økonomisk krise og eksploderende arbejdsløshedstal, der har undergravet stabiliteten overalt på kloden. Alt sammen skærpet af neoliberale nedskæringspolitikker, hvor regeringer i blandt andet Europa ofrer sociale ordninger og jobskabelse til fordel for monetær stabilitet.
Den folkelige reaktion er ikke udeblevet. Ingen regering i et større europæisk land har overlevet et valg siden krisen startede i 2008. Og den neoliberale politik udfordres med stadig stigende styrke fra både venstrefløjen og det yderste højre. Der er derfor intet, der tyder på, at historien er slut. Vi står snarere over for en systemisk krise. Den seneste periode med utæmmet liberalisme endte i årtier med depression og ustabilitet, før det lykkedes at tæmme markedskræfterne. Lad os håbe, at der kan findes en bedre udgang på den nye liberalismes dominans.
Rune Møller Stahl er ph.d.-studerende på Københavns Universitet. Han er med i Selskabet for Kritisk Samfundsforskning, der er et netværk af unge akademikere, der ønsker at bruge samfundsforskningen til at stille spørgsmål ved det aktuelle samfund og dets udvikling

