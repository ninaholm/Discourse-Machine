Klima og skattelettelser
Vi kan lige så godt skrinlægge motorveje og bilbroer. Det er nu engang mere rationelt at transportere folk i fælles løsninger, frem for at hver m/k sidder i halvandet tons jern på en tilstoppet motorvej


 Skattelettelser debatteres flittigt, Ny Alliance har øget interessen, og de Konservative vejrer morgenluft. Der tales om 'råderum' og om, hvorvidt et sådant råderum for skattelettelser eksisterer. Hermed menes først og fremmest, at det skal være muligt at sende flere penge ud i forbrug (lempe finanspolitikken), uden at der opstår risiko for 'overophedning': Flaskehalse med pris- og lønstigninger (øget inflation) til følge. I en tid med mangel på arbejdskraft, er denne indvending fuldt forståelig - om end mange har svært ved at følge den, når nu statens kasse bugner og vi med vor fintfølende finansministers ord snart 'kan købe hele verden'. Men statens kassebalance og samfundsøkonomien er jo ikke det samme. 
Derudover har debatten højst strakt sig til at diskutere, om vi vil have skattelettelser eller mere velfærd. 
Men samtidig har vi jo klimasituationen, en rigtig irriterende sten i skoen. Der er bred enighed om, at klimaets tilstand denne er særdeles alvorlig, og at der skal handles nu. Det siger ikke mindst miljøministeren - hun siger endda klart, at en sikker konsekvens ved at vente med at handle er, at det bliver dyrere. Miljøministeren er konservativ, dvs. hun går også ind for skattelettelser. 
Hvordan hænger det sammen? Øget forbrug over en bred kam, sådan som skattelettelser udløser, vil stensikkert øge CO2-udledningen. Er politikkerne ved at gøre opgaven sværere for sig selv? 
I denne kronik vil vi prøve at se på, hvad klimaopgaven egentlig går ud på. Forfatteren er ikke ekspert, men bare en bankmand, der efter 25 år i pengenes verden mener at have opøvet en vis næse for finansielle proportioner - men repræsentativ som en borger, der afæsker politikere et sammenhængende svar. 
Ifølge de fleste klimaforskere skal verdens CO2-udslip være halveret i 2050 for at holde os under den grænse på to graders opvarmning, der anses som det yderste, kloden kan tåle. For at nå denne halvering, og samtidig give udviklingslandene et rimeligt albuerum, skal de rige lande skære 80 procent. Det er opgaven, i al sin larmende enkelhed. 80 procent er rigtig meget. Der skal mere til end en symbolsk omlægning af bilafgifterne, som den vi lige har set. Også mere end en kampagne for at slukke standby-apparaterne etc. Miljøministeren appellerer til det personlige ansvar - sympatisk, jeg går ind for det, men det bringer os bare ikke i nærheden af 80 procent. 
Omlæg energiforsyningen
Lad os prøve med nogle grove skøn over, hvad der skal til. 
Først energiforsyningen. Den skal omlægges til vedvarende energi. Statsministeren har endda uden tidshorisont sagt 100 procent vedvarende energi. Det kommer bare ikke af sig selv. En havmøllepark eller to gør det ikke - næh, der skal virkelig stilles møller op, både til vands og på land. Der skal forskes på højtryk i supplement til vindenergien - her til lands kunne bølger og termisk energi fra undergrunden være oplagte bud, ligesom solfangere til varmtvandsforsyning af boliger er en velprøvet og sikker teknologi. Vedvarende energi lægger i det hele taget op til mere lokale løsninger. 
Tilsammen investeringer for flercifrede milliardbeløb, hvert år de næste årtier. Forskningsindsatsen kræver offentlige midler, selve energianlæggene kan muligvis finansieres via energisystemet. Men betales skal de, og investeringerne kaster milliarder ud i omløb. Der kræves også arbejdskraft, og den skal vi lige huske, at der p.t. er mangel på. Skal vi prøve at undgå, at alle håndværkere har travlt med at bygge samtalekøkkener, når det i virkeligheden er solfangere, de skal sætte op? 
Så er der trafikken, en af de helt store CO2-syndere. Her virkelig tænkes om - de sidste mange års fokusering på individuel transport, motorveje og bilbroer kan vi vist lige så godt skrinlægge først som sidst. Det er nu engang mere rationelt at transportere folk i fælles løsninger, frem for at hver m/k sidder i halvandet tons jern på en tilstoppet motorvej. Hovedparten af pendlingen ind til de større byer - der står for hovedparten af trafikken - skal omlægges til kollektiv transport. Metroer, letbaner, S-tog - hele spekteret skal tages i brug. Vi har allerede meget, der kan udbygges, men der skal også investeres i helt nye anlæg. Banerne mellem landsdelene skal klargøres til højhastighedstog, noget vi i Danmark har forsømt, og det meste af skinnenettet skal elektrificeres, så vi kan udnytte den vedvarende energi. I vores lille land må det være muligt at overflødiggøre det meste af indenrigsflyvningen. 
Det er noget der kommer til at koste penge. En nylig rapport fra Trafikstyrelsen estimerer en 'fordobling' af jernbanenettets kapacitet, inklusive den løbende vedligeholdelse, til at ville koste 200 mia. kroner over 30 år. De kollektive trafikløsninger vil ikke kunne klares uden offentlige investeringer. Og vi husker stadig, at det også kræver arbejdskraft. Det tager lang tid at bygge større trafikanlæg, så vi skal i gang hurtigst muligt. 
Hertil kommer de biler og busser, der trods alt stadig kommer til at køre på vejene. Eksperterne må afgøre, om det blive brintteknologien eller batteriteknologien, der vil være det mest effektive at satse på. Forskningen skal øges markant, og indenfor få år skal valget træffes. Dernæst begynder opbygningen af den nødvendige infrastruktur: De nuværende servicestationer skal opgraderes til at kunne optanke brintbiler, henholdsvis modtage batterier til opladning. Denne infrastruktur bliver ikke gratis - der skal investeres et antal milliarder i den, og staten bliver formentlig nødt til at skubbe udviklingen i gang. 
Et bæredygtigt landbrug
Endelig er der landbruget. Fødevareproduktionens andel i klimaproblemet er for alvor kommet med i debatten: Slagtedyr lukker tonsvis af drivhusgasser ud, samtidig med at regnskoven fældes for at give plads for sojaproduktion til dyrefoder. Det er globalt ikke muligt at spise kød på det niveau, som vi f.eks. gør i Danmark, like it or not, det bliver en del af opgaven at afbalancere dette. Dansk landbrug er i den grad bygget op omkring kødproduktion - vi importerer flere næringsstoffer end vi eksporterer (dyrefoderet!), så vi kan ikke undslå os. Fremtidens landbrug bliver i højere grad økologisk og med mindre vægt på svineproduktion. Økologisk landbrug er i sig selv energibesparende (kunstgødning kræver meget energi at fremstille). Her må vi kunne skåne skatteyderne - det må være muligt at få noget for de ca. 10 mia. kroner vi årligt støtter landbruget med, uden rigtigt at få noget for pengene. 
Som vi har set, kræver den stillede opgave, at der investeres voldsomt i de kommende år, og en stor del af investeringerne bliver offentlige investeringer. Overgangen til et bæredygtigt samfund bliver ikke just præget af økonomisk tilbagegang - der bliver nok at lave for alle! Men det stiller krav til statsfinanserne - vi skal ikke købe hele verden, men en del energi- og trafikanlæg. Og det stiller krav til ressourceudnyttelsen, især arbejdskraft. 
Så måske er skattelettelser ikke lige det mest oplagte, hvis vi vil have tingene til at hænge sammen? 
Men skatteomlægninger kan jo hjælpe tingene på vej. Øgede energiafgifter, der virkelig kan mærkes - f.eks. så energipriserne stiger 30 procent? Indfaset over nogle år, så borgerne kan tage deres forholdsregler og med en bundgrænse? Og så til gengæld øgede tilskud til kollektiv trafik, opsætning af solfangere, efterisolering af huse? For mig også gerne mindre skat på arbejde, det må bare følges op af større skat på ressourceforbrug. 
Vort helt store (selvskabte) problem er, at vi hele tiden belønner økonomisk kortsigtethed. Det skal gøres økonomisk attraktivt at handle miljømæssigt forsvarligt (langsigtet) og økonomisk uattraktivt at handle kortsigtet. Kun på den måde kan markedskræfterne hjælpe udviklingen på vej - ellers trækker de hele tiden i den gale retning. 
Som borger vil jeg sige til politikerne, som jeg siger til mine erhvervskunder i banken: Lad mig se en langsigtet forretningsplan, der tager højde for de kendte udfordringer, det tilhørende investeringsbudget og finansieringsplanen. Lad os få det hele på bordet. Så får vi et sagligt grundlag for at afgøre, om der er råderum for de skattelettelser.
Lars Pehrson er direktør i Merkur Andelskasse og vicepræsident i INAISE

