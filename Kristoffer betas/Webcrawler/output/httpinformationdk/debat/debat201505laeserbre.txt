Læserbreve



 Ikke i mål med elevers trivsel
Anna Mee Allerslev, formand for KL’s Børne- og Kulturudvalg, og Silke Fogelberg, formand for Danske Skoleelever
Langt størstedelen af eleverne trives i folkeskolen. Det viser en ny trivselsmåling, som 470.000 folkeskoleelever fra 0.-9. klasse har medvirket i. Og det er rigtig glædeligt. Men den nye måling viser også, at vi ikke er i mål.
For eksempel giver fire procent af eleverne udtryk for, at de ofte eller meget ofte er blevet mobbet det seneste skoleår. 19 procent af eleverne oplever, at lærerne aldrig eller sjældent kan skabe ro i klassen. Og 20 procent af eleverne kan aldrig eller sjældent koncentrere sig, hvis de bliver forstyrret i undervisningen. Det er ikke godt nok.
Undersøgelsen må ikke stå og samle støv på skolelederens kontor. Det er vigtigt, at de enkelte skoler dykker ned i deres resultater og bruger målingen fokuseret og aktivt. Med målingen i hånden skal udviklingen følges år for år, og spørgsmålet, man skal stille, er: Får vi reduceret andelen af elever, der giver udtryk for, at de ikke trives?
Vi har alle et fælles ansvar for at skabe en folkeskole med trivsel i højsædet. Derfor er det nødvendigt, at undersøgelsen lokalt bliver brugt som et fælles redskab, og at alle relevante parter inddrages i arbejdet for at styrke trivslen og læringsmiljøet. Det gælder ledere, lærere, pædagoger, forældre og ikke mindst eleverne.
Det er eleverne, der skal trives, og derfor også eleverne, som i høj grad skal inddrages i løsningerne.
Umenneskelig pensionsalder
Benjamin Rask Pedersen og Heidi Møller Madsen, Sønderborg
I sidste måned sagde økonomi- og indenrigsminister Morten Østergaard (R), at vi er nødt til at hæve pensionsalderen. Vi er dog nogle faggrupper på det danske arbejdsmarked, som har et hårdt fysisk arbejde. For at vi kan få et godt liv, kan vi ikke arbejde, til vi er 68 eller – som i vores årgangs tilfælde – til vi er 73.
Vi er henholdsvis 26 og 30 år og begge uddannede social- og sundhedsassistenter. Vi kan allerede nu mærke de ømme skuldre og de nedslidte knæ, som låser sig fast, når vi sidder på hug for at hjælpe Minna med støttestrømperne. Forestil jer så, at vi som 72-årige skal hjælpe Ida på 70 år med hendes støttestrømper. Ned på hug flere gange dagligt og i travle perioder have 35-50 besøg i løbet af en otte timers vagt. Vi skal stå model til hårdt fysisk og psykisk arbejde og måske endda trusler og vold. Det holder ingen til i længden. Vi ender med at pleje borgere, som lever længere end os, mens vi selv kommer gående med vores rollator ned ad plejehjemsgangen.
Arbejderbevægelsens Erhvervsråd er kommet med en statistik, som viser, at gennemsnitslevealderen er 84 år for overklassekvinden og 72 år for den kortuddannede mand. Vi mener, at vi skal have et pensionssystem, hvor antal år på arbejdsmarkedet samt den fysiske og psykiske belastning skal være afgørende for, hvornår man kan træde tilbage. Det mener vi er mest fair og menneskeligt værdigt.
Et vigtigt initiativ
Kirsten Gamst-Nielsen, medlem af Ansvarlig Fremtid
Klaus Illum påpeger i læserbrevet »Et perifert initiativ« den 29. april, at Divestment-kampagnen er et perifert initiativ. Jo, hvis den stod alene. Men hvis man er aktiv i kampagnen, så er man også ofte aktiv i klimaarbejdet på andre måder. Blandt andet med det meget vigtige: at forbruget af energi skal omstilles fra fossile brændstoffer til vedvarende energi.
Omstillingen kræver en ændret adfærd i forhold til den enkeltes direkte forbrug og hos vareproducenterne. Ændringen kan komme enten ved, at det er øknomisk fordelagtigt, eller fordi forbrugerne begynder at efterspørge varer uden aftryk af fossile energiformer. Og endelig kan ændringen komme – som Klaus Illum påpeger – ved at Divestment-kampagnen også rettes mod de virksomheder, der er storforbrugere af fossil energi.
Opgaven er at udbrede viden, få flere til at tage stilling, omsætte deres stillingtagen til ændret adfærd og endelig at få politisk vilje og handling til at understøtte omstillingen, så man sikrer alternative arbejdspladser til dem, der måtte blive nedlagt som følge af omstillingen.
Gennem Divestment-kampagnen får vi udbredt oplysning om klimaforandringerne, og vi får flere til at tage stilling, som ellers ikke har interesseret sig for sagen. Det viser afstemningsresultaterne fra pensionskassernes generalforsamlinger. Det er en lang og sej kamp, og den skal kæmpes på mange forskellige fronter – også i pensionskasserne.

