Konsulenter har kronede dage



  
Markedsgørelsen af den offentlige sektor har forstærket erhvervslivets og de multinationale selskabers ønske om at stikke sugerøret dybt i den offentlige pengekasse. Sugerørsmanøvren er attraktiv, fordi den giver et ere stabilt og sikkert afkast på investeret kapital end på det frie marked.
De største internationale konsulentfirmaer har i årtier haft sugerøret i den offentlige sektors pengetank og scoret milliardgevinster. Alene i 2008 brugte staten 3,7 milliarder kroner på eksterne konsulenter. Københavns Kommune brugte samme år 446 millioner kroner. Trods ringe økonomiaftaler i det offentlige, har der været råd til eksterne konsulentfirmaer, uanset pris.
De multinationale konsulentfirmaer har dét, der svarer til en årlig økonomisk markedsinteresse på minimum 4 milliarder kroner og derfor stor interesse i at forsøge at afmontere og nedtone kritikken af det, vi ser som en konsekvens af markedsgørelsen af den offentlige sektor og New Public Management ledelse- og styring – læs: umyndiggørelse af den offentlige sektors egne kompetente ledere og medarbejdere.
Intet opgør på vej
I forbindelse med Finanslovsforhandlingerne er der brug for at flytte kikkerten fra det blinde øje og se nærmere på hvad disse konsulentfirmaer faktisk foretager sig. Vi er lodret uenige i, at den private sektor og eksterne konsulenter, i en camoufleret kontekst som ’neutral sagkundskab’, der hæver sig over skiftende markedsvilkår, gives mulighed for at gøre sig erfaringer og bruge velfærdsopgaverne i den offentlige sektor som eksperimentarium for udviklingen af globale velfærdsvirksomheder.
Sagen er at multinationale konsulentvirksomheder suger dyrebar viden, indsigt og knowhow ud af den offentlige sektor, samtidig med at de uden ansvar for konsekvenserne af deres rådgivning tager sig dyrt betalt for opgaven. Drengen med de gyldne bukser eksisterer når det drejer sig om at finde penge til eksterne konsulenter, men ikke når det handler om velfærd. Statsrevisorerne understreger f.eks. i sin rapport 2010, at staten skal have grundige økonomiske og strategiske overvejelser for at bruge konsulenter – ellers kan det have den modsatte effekt.
Vores kritik af den offentlige sektors brug af eksterne konsulenter er et forsvar for en demokratisk og innovativ offentlige sektor, og en grundlæggende kritik af politikere i både Folketing og kommuner, der tilsyneladende sover, mens falske profeter med overfladisk viden har kronede dage – og tager sig dyrt betalt.

