Va æ det mæ Mette?



 FLOP, FALLERER de folkelige fællesskaber, når middelklassen flygter. Det gælder boligkvarterer, offentlig transport, sygehusvæsen, og det gælder folkeskolen.
Derfor må ansvarsbevidste mennesker tage et ansvar og ikke bare flygte. Det blev fyndigt fastslået af den socialdemokratiske folketingsgruppes næstformand, Mette Frederiksen, i 2005. Hun skrev: »En stor del af ansvaret for, at folkeskolen fungerer, ligger hos os forældre. Det nytter simpelthen ikke, at forældre med overskudsbørn sender deres børn i privatskole, så snart der er problemer i folkeskolen. Alle har et ansvar for, at folkeskolen fungerer. Det betyder også, at man må blive og tage kampen op ... kæmpe for at forbedre skolens faglighed og miljø, i stedet for at tage børnene ud af skolen.«
MEN AK. NU har Mette Frederiksen sat sin datter i første klasse på den private Hareskovens Lilleskole tre km. fra familiens hjem - og ikke i folkeskolen Egebjergskolen, der ligger kun én km. borte. Mette Frederiksen begrunder sit valg sådan: »Min datter havde behov for et mindre sted at starte.«
Lilleskolen har 15o elever; Egebjergskolen 962.
Jamen, dér er jo lige præcis noget at kæmpe for. At folkeskolerne ikke skal være giga-kyllinge-fabrikker. Hvad gør Christiansborg-politikere? De presser de nye storkommuner til 'at høste rationaliseringsgevinsten'. Altså: Lukke små skoler, biblioteker og kommunale servicefilialer.
HÅN HAGLER over Mette Frederiksen. Den liberale netavis 180 Grader gætter på, at skolevalget skyldes, at Egebjergskolen »målt på undervisningseffekt er nummer 957 ud af 1.215 skoler på landsplan«.
Privatskoler er en del af dansk frihedstradition - en ventil for særlige behov. Man må undre sig over, hvad det er for særlige behov, som Mette Frederiksen alligevel ikke vil bruge sin velartikulerede slagkraft til at få dækket i sin lokale folkeskole. Jævnfør, hvad hun selv har artikuleret. Men som altså ikke slog igennem hos hende selv. 

