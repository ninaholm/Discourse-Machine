Musik bygger broer

Musisk og boglig begavelse er ikke mods©°tninger. De under°©st©tter tv©°rtimod hinanden.


 Kan man bygge en bro, så Pernille Frahm (SF) og Troels Christensen (V) ikke står i hver deres lejr og råber på mere musik i folkeskolen ud fra hver deres ideologiske holdninger og med det fornemme formål, at slå hinanden oven i hovedet med, hvem der ikke har gjort nok (1. november)?
For fakta er, at musikken lider, eller rettere sagt børnene lider, når de ikke får lov til at synge, at frydes over en god melodi eller en vedkommende tekst. De lider, når de ikke mærker det fantastiske fællesskab og den glæde, musik giver, når mennesker er sammen.
Det kan love og flere ressourcer ikke alene gøre noget ved.
Første punkt er, at vi skal give pædagoger og lærere lyst til at bruge musikken og sangen noget mere i dagligdagen. Ikke en time om ugen, ikke to timer om ugen, men hver dag hele tiden. Det kræver en fundamental ændring i tankegang.
Integration
Musik skal være almendannende og et fag i sig selv. Helt klart. Men det skal mest af alt være en naturlig del af al undervisning og samvær.
Det er på tide at bruge musikken også som et redskabsfag, selvom det klinger så væmmeligt i musikfolks ører. Pædagoger og lærere skal undervises i, at musik kan bruges ved læseindlæringen og i sprogstimuleringen.
Musik er sprog. Musik er lyde. Og det er ikke nogen god ide at fjerne børn, der har svært ved det sproglige fra de kreative fag og give dem ekstra dansk-undervisning.
Musik er dansk. Musik er sprog. Musik er tale. Musik er poesi. Musik er kultur. Musik kan bygge broer mellem kulturer.
Så musikfolkene har jo ret. Vi skal have mere musik, mere undervisning i musik, flere musikuddannende - men vi skal altså også arbejde med, hvordan vi får alle, der arbejder med børn til at turde bruge musikken og til at forstå, hvor vigtig en faktor musikken er for det hele menneske. Det er vist på tide at stoppe den mere overordnede politiske diskussion og komme ned på gulvet, hvor tingene sker.
Hvordan får vi musikken og sangen tilbage i vores måde at være sammen på?
Der findes skoler, der huser op til syv musiklærere, fordi de vil det. Fordi de prioriterer det. Det betyder, at musik og sang lige pludselig bliver noget alle lærere er med på, fordi det er en naturlig og ikke-elitær udtryksform. Ved at opprioritere det kreative og musiske element i enhver undervisning, vil al indlæring og faglighed blive opprioriteret.
Der er ingen modsætning mellem faglighed og kreativitet. Der er en bro.
Birgitte Alslund er komponist, forfatter og underviser fra Hillerød

