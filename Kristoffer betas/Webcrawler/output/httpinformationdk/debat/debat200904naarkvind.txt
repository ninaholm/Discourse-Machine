Når kvindesagen taber - én gang til
Hvad gør tørklædet? Det hæmmer kvindens kropslige frihed, og virker - uden sammenligning i øvrigt - ligesom pornografi; det reducerer kvinden til et seksuelt objekt frem for et selvstændigt agerende menneske


 Som Katrine Munck så rigtigt påpeger (kommentar i Inf. 30. marts), er det et tab for feminismen, at markante 1968-profiler som Karen Jespersen og Vibeke Manniche i det nye årtusinde har udskiftet deres fælleskvindelige slogans med en hidsig forfølgelse af minoriteter. Tørklædedebatten er blevet et skalkeskjul for en usmagelig småracisme, som ikke har noget med feminisme at gøre.
Derfor er det på høje tid, at en ny generation blander sig i debatten. Men Katrine Muncks løsningsforslag - at vi blander os uden om tørklædedebatten af hensyn til kvindernes individuelle frihed - er ikke tilstrækkeligt for mig i et kvindepolitisk anliggende.
Den enkeltes frihed
"Er multikulturalisme skidt for kvinder," spurgte den amerikanske feminist Susan Moller Okin i 1997 i et indlæg, der ruskede op i ligestillingsdebatten verden over. Ja, mente Okin; det er skidt for kvinder, hvis vi i multikulturalismens navn vælger at vægte traditionelle (patriarkalske) kulturtraditioner højere end det enkelte menneskes frihed til selv at bestemme over sit eget liv.
Men hvad nu, hvis kvinderne selv vælger at tage tørklædet på? Skal vi så ikke respektere det som et frit valg?
Jo, vi skal. Vi løser ingen kvindepolitiske problemer ved systematisk at forfølge religiøse eller etniske minoriteter gennem tørklædeforbud, tværtimod; forbud mod tørklæder rammer kun kvinder. Det hæmmer kvinders lige adgang til arbejdsmarkedet - med alle de fordele for økonomisk selvstændighed og selvrespekt, som 68-kvinderne engang kæmpede for.
Dommerstanden
Debatten om tørklæder i retssalene har en påfaldende kønsmæssig skævhed, som de færreste har beskæftiget sig med. Dommerstanden er en af de mindst kønsfleksible institutioner i Danmark overhovedet - hvorfor er der ingen kvindesagsorganisationer, der synes, at det er problematisk, hvis vi laver endnu en begrænsning for kvinders adgang til det magtfulde eliteembede, en dommer beklæder?
Samtidig er det vigtigt, at vi bibeholder friheden til at kritisere patriarkalske kultursystemer. Jeg kan ikke forstå tilsløring som andet end et genuint kvindeundertrykkende symbol; uanset tørklædets komplekse funktion i vores senmoderne samfund kan man ikke benægte dets kvindefjendske historie og signalværdi.
Kvinder betaler prisen
Hvad gør tørklædet? Det hæmmer kvindens kropslige frihed, og virker, uden sammenligning i øvrigt, ligesom pornografi; det reducerer kvinden til et seksuelt objekt frem for et selvstændigt agerende menneske. Det skal vi feminister kritisere - ligesom vi skal kritisere patriarkalske strukturer i jødedom, kristendom, pornografi, offentlige institutioner, ensidige mediefremstillinger osv.
Det nytter bare ikke noget, hvis vi i den teoretiske kritik ofrer muligheden for, at virkelighedens tørklædeklædte kvinder kan deltage på lige fod med alle andre i det offentlige liv. Det er desværre de færreste danske feminister, der er i stand til at reflektere nuanceret over tørklædeproblemstillingen - og endnu færre ser, at i ytringsfrihedens uhellige alliance med bekvemmelighedsracismen er det (endnu engang) kvinder, der betaler prisen.
Anne Kirstine Munk studerer Liberal Studies på New School i New York

