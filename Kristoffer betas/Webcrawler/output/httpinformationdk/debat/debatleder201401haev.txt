Hævet over debat
Regeringen reducerer med sin hidtidige håndtering af DONG-salget den demokratiske debat til en samtale løsrevet fra de demokratiske beslutninger


 
	Den demokratiske debat er velkommen, men I skal bare vide, at den er spild af tid. De socialdemokratiske topministre opviser en urovækkende magtarrogance i deres stedse mere dumstædige forsvar for et salg af DONG til amerikanske Goldman Sachs.

	I de seneste dage og uger har denne avis rejst en række spørgsmål om betimeligheden og fornuften i at sælge 19 procent af vores fælles energiselskab til en amerikansk kapitalfond.

	Foreløbig har finansminister Bjarne Corydons (S) svar end ikke overbevist partiets egne forhenværende stats- og finansministre. I går ilede beskæftigelsesminister Mette Frederiksen (S) sin kollega til undsætning: »Man skal altid diskutere vigtige beslutninger. Men beslutningen om DONG er truffet,« lod hun forstå.

	Hov, hov. Med sit udsagn afmonterer Mette Frederiksen den demokratiske beslutningsproces, der i denne sag altså fortsat afventer en endelig stillingtagen i Folketinget. Fremfor at føre debatten på skrømt, burde regeringen besvare relevante spørgsmål: Hvorfor er det tvingende nødvendigt at få en kapitalfond til at investere otte mia. kr., når staten selv kan låne beløbet billigt? Hvordan kan regeringen forsvare at sælge aktier til et selskab, der opererer i et af de skattely, som selvsamme regering vil bekæmpe? Hvorfor sælge dele af DONG på et tidspunkt, hvor de fleste uvildige eksperter er enige om, at prisen er lav?

	Muligvis findes der plausible forklaringer på spørgsmålene. I så fald må de DONG-sælgende partier – regeringen, V og K – ikke holde sig tilbage. Med demokratisk magt følger forpligtelsen til at lægge præmisserne frem for udøvelsen af magten. Regeringen reducerer med sin hidtidige håndtering af DONG-salget den demokratiske debat til en samtale løsrevet fra de demokratiske beslutninger. Den tanke er ikke rar at tænke til ende. For de socialdemokratiske ministre er det imidlertid ikke for sent at ihukomme afdøde partifælle Erling Olsens ord: »Hellere tabe ansigt end at miste hovedet.« Det sidste synes i øjeblikket at være nært forestående.

