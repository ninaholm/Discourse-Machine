Paradise og politik



 
	»Folk siger, at jeg skal gå ind i politik,« fortalte Nicolas Butler, vinder af årets Paradise Hotel, i går i et interview med Information. Nicolas Butler vandt på snu taktik. Og selv om den 26-årige personalechef næppe bliver ny statsleder, så har koblingen mellem reality-tv og politik noget at sige om begge dele.

	Da TvDanmark i 2001 skød den danske realitybølge i gang med Big Brother, blev overvågningsshowet trods skepsis budt velkomment som et underholdende studie i menneskelig adfærd. Vi lærte at anvende zoologiske termer som »alfahan« på den særligt dominerende lederfigur i flokken. Og da deltagerne, som tilhørte alle samfundslag, følte sig for klemt af programmets overherredømme, sprang de over Big Brother-husets hegn. Tv-programmets minimodel på George Orwells’ diktatorskab i 1984 genererede dermed sit eget tankevækkende oprør mod systemet.

Paradise Hotel er også en minimodel. Foruden sin udskældte og underholdende besyngelse af druk og sex er TV3’s reality-succes et medrivende socialt magtspil. Hver uge udskiftes en deltager med en anden på baggrund af mere eller mindre demokratiske afstemninger og spil. Der dannes alliancer. Tillid vindes gennem flirt og manipulation, og løfter brydes. Konceptet kan langt fra oversættes til en genkendelig samfundsmodel. Alligevel deler deltagernes kamp på magt, indflydelse og overlevelse træk med moderne ledelsesstil.

	Tag bare Nicolas Butler. Han vandt ikke Paradise Hotel på at være en traditionel leder – en brølende og tydelig alfahan. Nicolas Butler holdt sig fra magtkampenes søgelys og løj sig i stedet til samtlige deltageres uforbeholdne tillid. De andre udslettede hinanden, mens han heppede i ly for kritik. Og da han til sidst bekendte sit multiple forræderi, kårede selv de bedragne ham som vinder. Fordi de havde respekt for det fordækte spil. Dét er en fascinerende magtsejr. Og lugter det ikke stærkt af politik?

