Fingrene fra børnene
LEDER


Børn er deres forældres kæreste eje. Naturligvis. Men er ønskebørnenes forældre i stand til at tøjle deres kærlighed &ndash; og dermed frygt for alt det onde, der kan ske deres elskede små?Det er der noget, der tyder på, de har problemer med. Når børnehaverne i stigende grad indfører regler og retningslinjer for børns seksuelle leg og adfærd, så begrunder de det ikke først og fremmest med, at det er for at beskytte personalet mod anklager om overgreb. Retningslinjerne har også i høj grad til formål at beskytte børnene imod hinanden. Frygten har flyttet sig fra den voksne krænker til, at andre børn i børnegruppen nu også ses som potentielle krænkere.Der må man spørge, hvad det lige er, der sker, når små børn pludselig er i risiko for at blive set som potentielle sexkrænkere, fordi de leger numselege? Klart at grænser kan overskrides &ndash; også i den leg, der nysgerrigt kredser om krop og kønsorganer.Men børnene skal have hjælp til at lære at sætte de grænser &ndash; uden at den naturlige seksuelle leg tabuiseres. Hvordan kan man forvente, at børn lærer at sætte grænser, hvis de aldrig får lov at vove sig ud i grænselandet?Det samme gælder, når børnene bliver teenagere og afprøver den seksuelle tiltræknings muligheder ved at sende frivillige nøgenbilleder via f.eks. Snapchat. Også her er den sunde seksuelle leg &ndash; der nu bare er flyttet over på de sociale medier &ndash; i fare for at blive tabuiseret af frygt for, at især unge kvinder ender med at føle sig krænket.Det er de voksnes ansvar, at deres frygt ikke forplanter sig som usund krænkelseskultur, der står i vejen for udvikling af en sund seksualitet. I virkeligheden er det de voksne, der i deres iver efter at beskytte børn og unge, får alt til at handle om sex.Børnene og de unge er bare ved at finde ud af, hvad og hvem de selv er. Giv dem dog fred til det.
