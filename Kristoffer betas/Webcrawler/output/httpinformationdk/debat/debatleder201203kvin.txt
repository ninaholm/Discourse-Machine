Kvindekvoter virker



 Der findes stadig fremtrædende virksomhedsledere og erhvervsorganisationer, der i ramme alvor mener, at der ikke findes kompetente kandidater nok til at øge andelen af kvinder i bestyrelser. Det er muligt, at tvangselementet skræmmer erhvervslivet, når politikerne taler om kvoter. Til det er der bare at sige, at manglen på kvinder i den absolutte erhvervstop har været diskuteret i over 15 år. Så lang tid har virksomhederne haft til selv at gøre noget ved problemet, og der er ikke sket en pind. Det bedste argument for kvoter er, at de virker.
14,8 procent af bestyrelsesmedlemmerne i Danmarks 52 største børsnoterede virksomheder er kvinder, viser en nylig optælling i Politiken. EU-gennemsnittet er på niveau med Danmark, hvilket dækker over, at lande, der har gennemført lovgivning ligger langt bedre. Derfor igangsatte EU-kommissær for ligestilling Viviane Reding i går en høringsrunde. Kommissæren har angiveligt haft problemer med at skaffe bred opbakning til kvoter – 30 pct. kvinder i 2015, forlyder det – hvorfor hun nu forsøger at købe tid.
Også herhjemme ryster regeringen på hænderne. I valgkampen indledte Socialdemokraterne et tilbagetog fra Helle Thornings krav om 40 pct. kvinder eller tvangsopløsning, som hun fremsatte i 2008. Til SF’s store skuffelse. Siden er de radikale kommet med på vognen. Ligestillingsminister Manu Sareens seneste meldinger illustrerer, at selv kvindekvoter kan skabe splid og uenighed i regeringen. Sareen træder i vande i Berlingske: »Jeg er ikke sikker på, at kvoterne er den rigtige vej.« Den gode løsning kommer til efteråret, lover ministeren.
Det politiske bagstræberi overlader banen til dem, der ønsker at bevare det bestående.
Der findes stadig mænd, som i ramme alvor mener, at jakkesættene i de nuværende bestyrelser udelukkende er valgt på deres kvalifikationer og ikke rekrutteret via deres netværk med andre mænd. Til det er der bare at spørge: Tror de virkelig selv på den?

