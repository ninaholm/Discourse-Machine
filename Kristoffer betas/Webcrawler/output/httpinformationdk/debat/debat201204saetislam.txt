Sæt islam på skoleskemaet fra 1. klasse
Ud med kristendomskundskaben og ind med faget religion og medborgerskab. Derfor er det afgørende, at vi ruster vores børn og unge til at begå sig i et interkulturelt samfund, hvor alle ikke ligner hinanden, og hvor folks baggrund er vidt forskellig


 Hver tredje folkeskoleelev i København er af anden etnisk herkomst – og de fleste af dem har en anden religiøs baggrund end kristendommen.
Derfor er det indlysende, at vi i religionsfrihedens navn også skal undervise i andre religioner. Konkret foreslår vi, at undervisningsminister Christine Antorini (S) giver København lov til at undervise i andre religioner allerede fra 1. klasse.
Samtidig mener vi, at det er på tide, at vi en gang for alle ændrer fagets navn fra kristendomskundskab til eksempelvis r eligion og medborgerskab.
’Medborgerskab’, fordi det er vigtigt, at børn så tidligt som muligt finder ud af, hvad det vil sige at være medborger i et demokratisk retssamfund.
Det virker måske ulogisk for mange, men for mange børn og unge er det ikke en selvfølge, hvordan et demokratisk samfund hænger sammen. Og slet ikke hvad det egentlig indebærer, at Danmark er et retssamfund.
’Religion’, fordi det i et mangfoldigt og interkulturelt samfund er vigtigt, at eleverne på et oplyst og fagligt grundlag lærer hinandens forskellige kulturer og historie at kende. Ahmed skal vide, hvorfor vi holder jul, og Mads skal vide, hvorfor Ahmed ikke spiser spegepølse.
Børn i dag er ofte a-religiøse, de forstår ikke religionens betydning for det enkelte menneske og for samfundet, og de forstår ikke hinandens religion.
Men efterhånden som børnene bliver ældre, oplever de, at mange af de ting, som ikke betød noget før, nu er kilden til uro og konflikter. Derfor er det afgørende, at vi ruster vores børn og unge til at begå sig i et heterogent samfund, hvor alle ikke ligner hinanden, og hvor folks baggrund er vidt forskellig.
Forskellige, men fælles om
Og heldigvis er der jo ikke noget modsætningsforhold indbygget mellem de forskellige religioner. Det er blot vigtigt, at vi ikke tager børnenes opfattelse af dette for givet.
I projektet ’Din tro – min tro’ står en jødisk rabbiner, en kristen præst og en muslimsk imam og fortæller skoleelever om tværreligiøs sameksistens. Denne positive tilgang skal også være skolens tilgang, og skal være en naturlig del af børnenes hverdag. Jo tidligere, jo bedre.
Desuden får islam – og andre religioner – fra 1. klasse den effekt, at vi sikrer, at børnene ikke kun hører om islam fra obskure hjemmesider, medierne eller et medlem af Hizb ut-Tahrir, som står og hverver medlemmer ved skoleporten. En faglig og saglig introduktion til islam af uddannede pædagoger og lærere betyder, at alle vores muslimske elever får et mere afbalanceret forhold til deres religion, end de ellers risikerer at blive præsenteret for.
Selvfølgelig har kristendommen en særlig betydning for Danmark og dansk kultur og vil derfor have en naturlig og central plads i religionsundervisningen. Ingen tvivl om det.
Men for en københavnsk skoleelev bliver det en ligeså afgørende del af hendes samtidshistorie at skulle leve i et samfund, hvor forskellige religioner lever side om side. Derfor vil faget Religion og medborgerskab på endnu bedre vis end i dag kunne spille sammen med historie- og samfundsfaget.
Alle skal inkluderes
I Københavns Kommune gav vi for et par år siden vores integrationspolitik nyt navn. Nu kalder vi det inklusionspolitik. Fordi vi gerne vil have, at alle vores københavnske medborgere føler sig inkluderet i deres by. At alle oplever, at København også er deres by.
Og at de derfor blander sig i byen til gavn for trygheden, mangfoldigheden og væksten i København. Også derfor er det en god idé, at vi i en så central institution som folkeskolen kommer vores medborgere med anden etnisk baggrund i møde med en fremstrakt hånd, med tilbud om undervisning i de forskellige religioner allerede fra skolestarten.
I dag er kristendomsfaget det tredje største fag i folkeskolens 1. klasse, kun overgået af dansk og matematik. De små elever møder altså op i skolen til massiv undervisning i den kristne tro. At vi samtidig udelukker eleverne fra andre religioner og livsanskuelser, indtil de fylder 13 år, er ikke logisk.
Så lad os få ført folkeskolen ind i 10’erne og få et tidssvarende og brugbart fag på banen. Præsterne er positive. Vi håber, at politikerne også er det.
 
Kasper Johansen er politisk ordfører (RV) og Anna Mee Allerslev beskæftigelses- og integrationsborgmester (RV) i Københavns Borgerrepræsentation

