Uklare historiebegreber
I indlæggene om historikeres neutralitet eller stillingtagen forekommer begreberne mig at være blevet lidt forvirrede. Det drejer sig om saglighed og moral
I artiklerne om historikeres neutralitet eller stillingtagen forekommer begreberne mig at være blevet lidt forvirrede, skriver Per Øhrgaard.


 I indlæggene om historikeres neutralitet eller stillingtagen forekommer begreberne mig at være blevet lidt forvirrede. Det drejer sig om saglighed og moral. Cecilie Banke citeres for at sige om besættelsens samarbejdspolitik: »Sagligt set kunne vi nok ikke have gjort andet, men derfor var det alligevel rent moralsk forkert«. Og Nils Arne Sørensen citeres for dette: »Jeg kan godt intellektuelt forstå, hvorfor Scavenius gjorde, som han gjorde, men jeg kan have svært ved at forstå det moralsk«.
I begge udsagn befinder moralen sig helt selvfølgeligt på den modsatte side af samarbejdspolitikken: hos modstanden. Men dermed kortslutter man den diskussion, som netop burde begynde her. Det pinlige ved fhv. statsminister Anders Fogh Rasmussens udtalelser om besættelsestiden var ikke, at han havde en mening om den (ube-smittet af viden om 1930'ernes realiteter), men at de så åbenlyst skulle tjene til at legitimere den nye militarisering af Danmark. De to historikere har utvivlsomt ikke lignende hensigter; men de gør sig alligevel sagen for let ved sådan at sætte skel mellem saglighed/intellekt og moral.
Ansvarsetik
Der er ingen grund til at tro, at Erik Scavenius gjorde sig færre moralske overvejelser end modstandsbevægelsen. Han kom blot til et andet resultat. Scavenius sad med ansvaret for at føre landet og folket så skånsomt som muligt igennem besættelsen. Scavenius' etik var den, den tyske sociolog Max Weber har kaldt ansvarsetik. Heroverfor stod i modstandskampen ofte en sindelagsetik, for at bruge Webers berømte skelnen. For den drejer det sig om uanset omkostningerne (for en selv og undertiden for andre) at kæmpe for det, man finder rigtigt.
Man kan mene, at Scavenius imødekom tyskerne lovlig meget, men man kan også mene, at modstandsbevægelsen likviderede lovlig mange. Historikeren er i sin gode ret til at argumentere for, at det ene vejer tungere end det andet. Men historikeren kunne også huske på, at samarbejdspolitikken beskyttede de danske jøder frem til et tidspunkt, hvor deres muligheder for at blive reddet var langt større, end de havde været i 1940-41. Eller på, hvad selv Fogh Rasmussen nødtvungent måtte indrømme: at Danmark ikke blev ødelagt. Skulle det resultat virkelig være moralsk indifferent eller ligefrem forkasteligt?
Man kan føle sig mere tiltrukket af den ene end af den anden holdning. Det kan, men behøver ikke, at være et spørgsmål om alder, om hvor meget man selv har fået ansvar for i livet. Centralt er imidlertid, at begge Max Webers definitioner ender på ordet etik. Idealet er naturligvis at kunne forene ansvarligheden og sindelaget, men man bestemmer jo ikke altid selv, hvilken situation man bliver anbragt i.
Der findes knuder, som man måske nok kan hugge over, men i hvert fald ikke løse op ved at reservere alle moralske værdier til det ene af knudens bånd. I situationen selv kan det være påkrævet at hugge knuden over (omend det nok sker oftere end nødvendigt). Men historikerens opgave må være at prøve at løse den op.

