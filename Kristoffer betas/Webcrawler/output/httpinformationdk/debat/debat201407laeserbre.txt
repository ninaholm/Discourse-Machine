Læserbreve



 Venstres værdier er udanske
Steen Borg Rasmussen, Ølstykke
Martin Geertsen (V) har foreslået, at vi opretter en officiel dansk værdikanon. Problemet er dog, at flere af de eksempler på værdier, han er kommet med, ikke er specielt danske.
Ifølge en undersøgelse fra den hollandske professor, Geert Hofstede, går danskernes værdier nemlig imod Venstres nyliberalistiske politik. For eksempel vil danskere i langt højere grad end andre landes befolkninger selv formulere og løse arbejdsmæssige opgaver. De lader sig ikke motivere af økonomiske incitamenter og accepterer hverken store magtmæssige forskelle eller store indkomstmæssige forskelle.
Problemet for Martin Geertsen er derfor, at de forestillinger, der ligger til grund for Venstres økonomiske politik, ikke svarer til danskernes værdier. Den nyliberale politik, som også den nuværende regering fører, virker derfor mod sin hensigt.
Fordøm alle ideologier
Lars Krisensen, information.dk
Artiklen Krigens billeder rykker vores sympati fra 26. juli vidner om, at billeder eller oplevelser af krig er ubehagelige. De er desværre også med til at give ideologisk forførte mennesker mulighed for at gå ideologiernes ærinde og forføre endnu flere mennesker.
Disse forførte mennesker risikerer at blive en del af ideologiernes skuespil. Det skuespil, som netop frembragte den død og ødelæggelse, billederne viser, og den uhyggelige oplevelse, mennesker gennemlever ved krig.
I stedet for at støtte den ene eller den anden part i en krig, skulle vi mennesker hellere fokusere på, hvordan vi kan fordømme ideologierne samlet. Vi mennesker kan fint leve side om side med hinanden, selv om vi har forskellige meninger. Det er ideologierne, der ikke kan enes, fordi de alle kun vil deres eget skuespil.
Det er ideologierne og deres krigsførelse med død og ødelæggelse, vi mennesker skal fordømme – ikke den ene eller den anden gruppe af mennesker, for de er blot mennesker, der er blevet bedraget og forført af ideologierne.
Brug for debat om kampfly
Niels-Simon Larsen, information.dk
Eva Flyvholm og Nikolaj Villumsen fra Enhedslisten skriver i en kronik 28. juli, at vi har brug for debat om Danmarks køb af nye kampfly. Jeg er meget enig. En nation, som ikke engang kan gennemføre en demokratisk debat om at bruge 30 milliarder kroner, viser sig fra sin værste side.
Selv om der i øjeblikket skulle være flertal for købet, skal der da være en grundig diskussion af sagen.
Nogle mener, at vi skal nøjes med at debattere flytyper og ikke militærpolitik. Intet kan være mere forkert. Det er netop politik, det gælder, når alle vore sparepenge skal gå til at behage vores allierede.
Fra liberalisme til populisme
Niall Young, Tjele
Inger Støjberg, politisk ordfører for Venstre, skriver 28. juli i Berlingske, at indvandrere skal forskelsbehandles, alt efter hvor de kommer fra. Dette kommer fra Danmarks liberale parti. At være liberal betyder, at man er tolerant over for andre mennesker, og at man arbejder for frihed for det enkelte individ. Med forbehold over for, at min ordbog måske er blevet forældet, er jeg forvirret over, at disse udtagelser netop kommer fra et liberalt parti.
Hvad kan grunden dog være til en sådan sommerlig provokation? Mon ikke det har noget at gøre med, at Venstre prøver at klo sin vej tilbage til populismens landevej? Taktikken bliver nok at hoppe i seng med DF. Forhåbentligt er det bare en sommerflirt med populismen og ikke starten på et ’dem og os’-samfund, hvor tillid smuldrer, og det samme regelsæt ikke gælder for alle.
Umenneskelige forhold i Gaza
Ulla Jessing, Virum
Under den nuværende hedebølge kan vi i Danmark være glade for vores uhindrede adgang til badestrandene. Denne mulighed har indbyggerne i Gaza ikke. De må holde sig selv og deres børn langt væk fra stranden, fordi et israelsk krigsskib ligger ved kysten. Et skib, som allerede har dræbt fire børn, der legede på stranden.
Krigsskibet skyder også direkte på Gazaby og tillader ingen indbygger i Gaza at komme i nærheden af vandet trods den ulidelige varme.
Alligevel fordømmer intet vestligt land – heller ikke Danmark – Israels handlinger.
Hamas kræver med fuld ret ved fredsforhandlinger at bygge en havn ved vandet og en lufthavn for at bryde blokaden, som har forvandlet Gazastriben til et åbent fængsel.
Alle mennesker, som respekterer menneskerettigheder og ønsker demokrati, må gøre oprør mod Israels krigspolitik, som fører til folkemord, hvis det bliver ikke stoppet nu.

