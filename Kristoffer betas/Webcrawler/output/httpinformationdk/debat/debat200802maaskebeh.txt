Måske er der behov for nytænkning om EU i SF
Folkene i SF bør ikke indgå et nyt nationalt kompromis med V-K, S og R


 Der er tre gode grunde til, at I i SF ikke skal indgå et nyt nationalt kompromis med regeringen, socialdemokratiet og Det radikale Venstre i EU-politikken. 
For det første fordi demokratiet forudsætter, at der er en opposition. Det er i udgangspunktet en dårlig ide at lave store nationale kompromisser, undtagen i krisesitustioner. Den kendte tyske sociolog Ulrich Beck, der er en langt varmere EU-tilhænger end SF nogen sinde har været, har understreget, at demoktratiet behøver opposition og modstand: 
"Kan man tænke sig en demokratisk ånd, der bare forventer ja-sigere? Naturligvis ikke. Men sådan er situationen i Europa. Vi forventede os, at forslaget til EU-forfatning bare skulle mødes med ja-stemmer, en måde at tænke på, som hverken er demokratisk eller realistisk. Dette er en teknokratfantasi, og kun en elitisk kan forvente sig, at maskineriet bare ruller derudaf. At forvente sig ét hundrede procent af ja-stemmer er oprigtigt talt en overlevering fra nomenklaturernes stalinistiske tankegang."
Fordi Socialdemokratiet er karakterløst i EU-politikken og Det radikale Venstre håbløst forelsket i EU, burde SF påtage sig rollen som det største oppositionsparti. Den borgerlige regering, som SF ellers er i opposition til, vil nu have så mange partier som muligt med i et forlig. En forligspakke, der reelt fratager befolkningen muligheden for at stemme om Lissabon-traktaten, samtidig med, at man opsiger det gamle nationale kompromis fra 1993 om undtagelserne. 
I de kommende år vil SF som forligspartner igen og igen blive presset til indrømmelser bag de lukkede døre i klubben af forenede ja-sigere, når forliget skal udmøntes i konkret politik. 
For det andet: Har I egentlig evalueret, hvad SF fik ud af det, da I senest indgik et nationalt kompromis? Dengang da vælgernes nej i 1992 til Maastricht-traktaten blev omgjort ved omafstemingen i 1993 ved hjælp af SF og de fire undtagelser. Det nationale kompromis blev fremstillet som en ny dansk EU-politik for fremtiden. Fik vi det?
Hegnspælene 
"Forud for 2.juni (1992) var der en udbredt frygt for, at Maastricht-traktaten var en glidebane, der ville indebære en løbende overførsel af suverænitet på netop de 4 områder. Denne frygt er nu væk. Jeg mener, at et ja den 18.maj vil give os et nyt og bedre grundlag for vores EF-politik," skrev Marianne Jelved forud for omafstemningen i 1993. "Der er i kraft af det nye grundlag sat hegnspæle for, hvor langt Danmark vil gå på fire konkrete områder: borgerskab, retsområdet, fælles forsvar og fælles mønt."
Akkurat som vi på nej-siden i 1993 regnede med, løb forligspartierne hurtigt fra det nationale kompromis, og SF måtte kæmpe mod sine forligspartnere ved euro-afstemningen i 2000. SF har heller ikke kunnet forhindre skiftende regeringers fiflen med forbeholdene. F. eks. har Danmark deltaget i EU's militærkomitee trods den militære undtagelse, samtidig med at regeringen har påstået, at vi ikke kan deltage i minerydning. Man har endog aktivt medvirket til, at fornuftige indsatser overgik fra FN- eller NATO-regi til EU-regi og derved fået den danske presse med på at latterliggøre de undtagelser, som man selv fik indført i 1993. Set i bakspejlet blev det bare SF, der kom til at ændre politik?
I 1993 spillede ønsket om et kommende regeringssamarbejde med socialdemokraterne givetvis en rolle for SF's omsving fra nej til ja. Uden at SF dog som tak for indsatsen kom med i regeringen. Men hvorfor denne gang hjælpe en borgerlig regering, som I ellers bekæmper? Anders Fogh Rasmussen behersker kunsten at opsluge enhver opposition. Se bare på Ny Alliance og på Birte Rønn Hornbech. Netop denne regering har mere end nogen anden brug for en opposition.
Værd at slås for
For det tredje er undtagelerne formentlig værd at slås for, selv om en fastholdelse af nej'et til Maastricht-traktaten for hele EU så langt var at foretrække. Undtagelserne har ikke bremset EU's stormagtsplaner. Set fra Brasilien, Sydafrika og Indien er der i dag to samarbejdende stormagter i det rige Nord, USA og EU, som naturligvis primært varetager deres egne økonomiske og strategiske interesser. SF's drøm om den røde og grønne EU-stormagt, der på vigtige områder danner modvægt til USA, afspejler ikke virkeligheden set fra u-landenes perspektiv. 
Men undtagelserne er dog værd at fastholde, set i et større perspektiv. Dels giver de trods alt Danmark nogle manøvre-muligheder, dels kan princippet om undtagelser, som mange lande har i dag, bidrage til at et mere fleksibelt europæisk samarbejde, der opbløder grænsen mellem dem, der er med, og dem der er ude i kulden. Så måske, SF, er der behov for nytænkning.
Drude Dahlerup er tidl. frontfigur i JuniBevægelsen. I dag er hun professor i statskundskab ved Stockholms Universitet

