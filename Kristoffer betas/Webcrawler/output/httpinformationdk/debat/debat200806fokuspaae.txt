Fokus er på etisk forsvarlige adoptioner
Forladte børn har en svær start på livet, og nogle får skader, som de må døje med resten af livet. Men de fleste får en betydeligt bedre opvækst, end de ellers ville have fået


 "International adoption er en industri," skriver Maja Lee Langvad. Ja, der er mange lag i international adoption, og Maja Lee Langvads betragtninger skal da have respons her fra AC Børnehjælp.
Det er oplagt, at perspektivet har skiftet - og at der i dag er en stor efterspørgsel på adoptivbørn. 
Men at kalde formidling af international adoption for 'menneskehandel' og 'industri' er måske nok at stramme skruen. Der laves fortsat et stykke seriøst hjælpearbejde af de fleste formidlende organisationer - i hvert fald i Norden. 
Gammel idé 
Maja Lee Langvad spørger, hvordan vi kan være sikre på, at de formidlede børn er hittebørn. Det er de ikke - alle sammen - og vi kan ikke altid være sikre på, at de, som fremstår som hittebørn, også er det. Men de afgiverlande, som vi samarbejder med, gør meget for at sikre, at børn, der frigives til adoption, reelt er opgivet eller forladt af deres biologiske slægt. Og i lande, som har tiltrådt Haager-konventionen om international adoption, er myndighederne forpligtet til både at vurdere mulighederne for at anbringe barnet i den udvidede slægt og/eller i national adoption. Kun hvis ingen af disse muligheder kan realiseres, bliver barnet frigivet til international adoption. AC Børnehjælp etablerer kun samarbejde med organisationer, børnehjem og myndigheder, vi har tillid til, og vi foretager altid jævnlige besøg hos vores samarbejdspartnere. Men selvfølgelig er der eksempler på, at vores tillid er blevet svigtet eller vores kontrolforanstaltninger ikke har været tilstrækkelige. Det ændrer imidlertid ikke på, at selve idéen med at tage et adoptivbarn til sig som sit eget, er en gammel, levedygtig idé, som er til gavn for langt de fleste adopterede.
Etisk forsvarligt
En del risikofaktorer er velkendte. Og hvis vi fokuserer på de etisk forsvarlige - og lovlige - adoptioner, gennemgår de kommende adoptanter kurser, hvor de præsenteres for, hvad deres kommende børn har været udsat for. For at de skal være bedre rustede til at tage imod børnene - og være opmærksomme på deres problemer. Forladte børn har en svær start på livet. Historien bærer de alle med sig, og nogen får skader, som de må døje med resten af livet. 
Men vi mener stadig, at langt de fleste får en betydeligt bedre opvækst, end de ellers ville have fået.
Så vi arbejder videre - med stor respekt for alle involverede og med fokus på at optræde etisk forsvarligt i alle aspekter. 
Anders Christensen er formand og Gitte Cordes er næstformand i AC Børnehjælp

