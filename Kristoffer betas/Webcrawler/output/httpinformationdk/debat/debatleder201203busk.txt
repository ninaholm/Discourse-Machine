Ud af busken, Eldrup!
Som tidligere beskrevet i Information peger flere centrale kilder på, at strategisk uenighed om hastigheden i den grønne omstilling også har spillet en rolle i fyringen, selv om Fritz Schur i disse dage har travlt med at forsikre, at DONG’s strategi forbliver uændret


Vi journalister elsker at opdele verden i helte og skurke, og i de seneste dage er rollelisten i føljetonen om DONG Energy efterhånden besat.Bestyrelsesformand Fritz Schur greb retfærdigt ind over for en fråse-Anders af en administrerende direktør, der egenrådigt og uden bestyrelsens mellemkomst forgyldte en snæver kreds af medarbejdere med lønninger og bonusser, ingen andre end han selv tilsyneladende kan forsvare.De fire nøglemedarbejderes ansættelsesvilkår er de seneste dage blevet blotlagt i alle detaljer og med Fritz Schur i hovedrollen. Anders Eldrup selv har på femtedagen blot meddelt sig i en kortfattet pressemeddelelse, hvor han dårligt nok forsøger at forklare sig.Derfor kender vi endnu ikke Anders Eldrups svar på, hvordan han kan retfærdiggøre, at en underdirektør skulle have mere i løn end ham selv? Ej heller kender vi hans svar på, hvordan han kan underskrive en fratrædelsesordning, der giver en underdirektør over 20 millioner kroner, når han forlader foretagendet. Uanset om det sker frivilligt eller på røv og albuer, som det endte forleden.Et sådant fråseri hører ingen steder hjemme, uanset hvor dygtige specialister, der er tale om. Og da slet ikke i en virksomhed, hvor staten ejer to tredjedele af aktierne. Puha, for en forvaltning af vores fælles ressourcer. Anders Eldrups handlinger kan foreløbig kun ses som et udslag af magtarrogance og et gebommerligt svigt i dømmekraften hos en mand, der burde have vidst – og handlet – bedre efter sine mange år som direktør og departementschef i Finansministeriet.Yderligere belastende er det for Anders Eldrup, at han – ifølge Politikens oplysninger – allerede for et år siden ignorerede en intern advarsel mod en ødsel personalepolitik, der måtte ende med et brag.Sådan ser virkeligheden nok ud for de fleste. Men er det hele historien? Nej!Glemt i de seneste dages udredninger af løn- og ansættelsesvilkår er den kendsgerning, at Anders Eldrup drev DONG Energy med stor succes.Han havde både visioner om og vilje til at gennemføre en omstilling til grøn energi, som mange virksomheder verden over taler om, men som de færreste formår at gøre til virkelighed. DONG Energy står i dag som et internationalt forbillede i klimavenlig el- og varmeproduktion, og på bare fem år – fra 2006-2011 – er det lykkedes DONG at reducere CO2-udledningen pr. produceret kilowatttime med 25 procent.Disse resultater retfærdiggør ingensinde de eksorbitante løn- og bonusordninger. Men det hører med til helte- og skurkebilledet, at Anders Eldrup var langt mere visionær på det grønne område end DONG’s bestyrelsesformand.Som tidligere beskrevet i Information peger flere centrale kilder på, at strategisk uenighed om hastigheden i den grønne omstilling også har spillet en rolle i fyringen, selv om Fritz Schur i disse dage har travlt med at forsikre, at DONG’s strategi forbliver uændret. Denne vigtige del af historien kan kun én person fortælle: Anders Eldrup. Men i går meddelte han, at han tidligst om en uge overvejer at udtale sig.Foreløbig står Fritz Schurs forklaringer stort set uimodsagte tilbage. Som følge af en veltilrettelagt mediestrategi betragter mange ham som manden, der reddede DONG fra en ødsel direktør. Det er ikke fortjent.Faktisk har denne uge vist sig temmelig diskvalificerende for Fritz Schur, der tillige er betroet mægtige formandsposter i SAS og PostNord.For det første er det helt uhørt, at en bestyrelsesformand indgår en aftale om at pakke en reel fyring ind som »fratrædelse efter gensidig aftale«, hvorefter han selv bryder tavsheden.Det vil ingen vist kalde ledelse på højt niveau. Tværtimod tegner det billedet af en mand, der har mistet kontrollen med lige præcis det, en kompetent bestyrelsesformand skal kendes på: Evnen til at ansætte og afsætte direktører på en lydefri og smidig facon.Vi skal selvsagt ikke beklage, at offentligheden har fået indsigt i de interne forhold i DONG. Det bør offentligheden have krav på at få i en offentligt ejet virksomhed. Men når vi har fået det i denne sag, er det som konsekvens af det pres, Fritz Schur ikke har ment sig i stand til at modstå.Efter denne uges kaotiske forløb er det derfor vanskeligt at opretholde tilliden til, at Fritz Schur er den rette mand til at ansætte en ny direktør og sammen med ham eller hende fastlægge DONG Energys fremtidige strategi.Mange gode juridiske grunde kan der være til, at Anders Eldrup foreløbig holder sig for munden. Det vil stille ham stærkere i en retssag om hans egen fratrædelsesgodtgørelse.Men tungere end jura vejer den moralske forpligtelse, som Anders Eldrup bør føle for sig selv og sine tidligere medarbejdere. Der er ingen vej udenom; og Anders Eldrup bør ikke vente en uge med at fortælle sin version af en sag, der helt sikkert har flere skurke end helte. cj
