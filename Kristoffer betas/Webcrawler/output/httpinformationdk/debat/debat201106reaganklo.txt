Reagan klogere end Bent Jensen



 Det centrale element i 1980'ernes debat om atomvåben var den teknologiske udvikling, som amerikaneren Robert McNamara beskrev i hans vigtige bog Blundering into disaster fra 1986. Et voksende antal  titusinder  af atomvåben af stadig mere farlig karakter var opstillet og rettet lige imod hinanden i vest og øst.
Den forhenværende amerikanske forsvarsminister beskrev i denne vigtige bog, på linje med journalisten Jørgen Dragsdahls mange gode artikler i Dagbladet Information, hvordan den teknologiske udvikling i øst og vest forkortede varslingstiderne for atomvåbnene ned til ganske få minutter. Og nye våben som krydsermissiler fjernede alle mulige varslingstider.
Europa var dengang pakket uhyrligt med stadig flere atomvåben, og heldigvis var den daværende amerikanske præsident Ronald Reagan meget klogere end professor Bent Jensen fra Fyn. Han har vist endnu ikke helt forstået, hvad der skete i denne afgørende periode, udover at nogle socialdemokrater blev drukket rigtig fulde i vodka?
Præsident Reagan indgik i årerne 1986-87 store aftaler om atomnedrustning med den sovjetiske generalsekretær Mikhail Gorbatjov; heriblandt den vigtige INF-aftale. Gorbatjov førte derefter en så reformatorisk politik i Sovjetunionen, at det totalitære imperium brød fuldstændigt sammen i perioden 1989-91.  Det var en lettelse.
Den socialdemokratiske politik i 1980'erne lå dengang på linje med Robert McNamaras og mange andre kendte militærfolks skriverier i USA. Som Jørgen Dragsdahl gengav omhyggeligt i Dagbladet Information dag efter dag.
Enige med supermagter
Alle vidste, at Sovjetunionen var et forfærdeligt totalitært system, der siden 1917 havde sendt folk i dødslejre. Men ingen ønskede et atomart ragnarok ved et uheld eller en forkert manøvre. Heldigvis heller ikke Reagan og Gorbatjov.
NATO brød ikke sammen, fordi Uffe Ellemann Jensen, der dengang i 1980'erne var en meget aktiv dansk udenrigsminister, charmerende og fræk, i en regering under Poul Schlüter, som havde et udenrigspolitisk flertal imod sig, blev tvunget til nogle ganske små pip hist og her og diskrete forbehold på de store NATO møder, om at vi i Danmark ikke var særligt begejstrede for flere raketter i Europa.
Men flertallet i Folketinget pegede dengang især på behovet for større nedrustningsaftaler, som dem Reagan og Gorbachev indgik få år senere  som en stor befrielse  efter deres verdenshistoriske møde i Reykjavik på Island.
Sådan kan en demokratisk debat sammen med nogle store ledere føre til noget godt. Mens en sur professor i Odense stadig sidder og skumler.

