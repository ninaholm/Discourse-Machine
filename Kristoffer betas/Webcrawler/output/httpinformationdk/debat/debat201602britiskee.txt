Den britiske elite er kommet ned på jorden
Afternoon Tea, Downton Abbey og dommere med hvide parykker. Omverdenen er frygtelig fascineret af det britiske klassesystem – men sandheden er, at det elitære, klasseopdelte samfund på mange måder er en myte


 »Hvad er dit ønskejob?«
Det er unge Lucy Kewell, vi spørger. Hun er i lære som scenekunstsnedker på Royal Opera House’s produktionsværksted, som jeg og en flok nysgerrige udenlandske journalister er på besøg hos.
Og vi forventer vel et svar a la: »Min drøm er at blive fastansat her.«
Operahuset har nemlig brug for talentfulde og fingernemme håndværkere, der kan skabe storslået inventar, maleriske baggrunde og de tekniske effekter, der får balletternes og operaernes eventyrverdener til at spinde.
Men Lucys svar er et andet.
»Jeg vil gerne have hans job,« siger hun og peger på Alex Beard, der er direktør for hele Royal Opera House.
Vi griner lidt. Det er et friskt svar, men naturligvis er jobbet som chef for landets ypperste finkulturelle institution ikke en mulighed for en håndværker med statsskolebaggrund.
Og så alligevel. Der er faktisk sket en del i det britiske samfund i de seneste årtier, som måske ikke er gået op for omverdenen.
Storbritannien er ganske vist på overfladen stadig fuld af symboler, der holder et traditionelt billede af landet i live: Afternoon Tea, dommere med hvide parykker og tv-serier som Downton Abbey. Og omverdenen er frygtelig fascineret af det britiske klassesystem, som stadig synes at leve i bedste velgående. Hører og læser vi måske ikke dagligt om Lord Dit og Lady Dat i medierne?
Men sandheden er, at det elitære, klasseopdelte samfund på mange måder er en myte. Baron/Lord og Baronesse er nu titler, der tildeles personer, som udpeges til Overhuset – oftest for politisk, erhvervs- eller anden samfundstjeneste. Tiltaleformen Dame og Sir er forbeholdt værdige personer – bl.a. sportsstjerner, rocksangere og teaterinstruktører – der har fået tildelt en orden, fordi de har gjort et eller andet bemærkelsesværdigt.
Med andre ord: Det lyder fint og aristokratisk, men langt de fleste betitlede briter kommer i virkeligheden fra, om ikke trange, så i hvert fald middelmådige kår.
På samme måde er det heller ikke længere nødvendigt at være privatuddannet fra Eton efterfulgt af en universitetsuddannelse fra Oxford eller Cambridge, hvis man vil nå til tops i det britiske samfund. Virkeligheden er, at færre og færre har råd til at sende deres poder på de elitære privatskoler, fordi priserne er eksploderet som følge af international efterspørgsel. På samme måde er det i dag, hvor 50 procent frem for 5-10 procent som i 1960’erne går på universitetet, langt sværere at komme ind på eliteuniversiteterne.
Dermed ikke sagt, at det ikke stadigvæk er en fordel at have denne baggrund, men det er bare ikke længere et must. Der er langt mere fokus på, at talent kan findes hvor som helst, og de gamle elitære institutioner, der modtager statsstøtte – hvad end det er uddannelsesinstitutioner eller Royal Opera House – er omvendt forpligtede til at optage eller inddrage den brede befolkning og ikke kun fylde de begrænsede pladser med den gamle elite.
På finkultursiden er dét sket ved at tilbyde subsidierede billetter, invitere skoler indenfor og ikke mindst ved at live-streame produktioner i biografer og på storskærme. På den måde er ingen brite nu længere end 100 km fra en Royal Opera House-forestilling. Næsten 1,5 million briter købte som resultat billet til en forestilling sidste år.
Afternoon Tea, Downton Abbey og dommere med hvide parykker. Omverdenen er frygtelig fascineret af det britiske klassesystem – men sandheden er, at det elitære, klasseopdelte samfund på mange måder er en myte.
Fortjeneste og kvalifikationer tæller – heldigvis – i dag. Så det er muligt, at Lucy skal udbygge sit CV med visse færdigheder og erfaringer, men at hun ikke er privatuddannet er ikke i sig selv en barriere for, at hendes drøm om en dag at overtage styringen i Covent Garden går i opfyldelse.
Mette Rodgers er Informations korrespondent i London. 
Klummen er udtryk for skribentens egen holdning

