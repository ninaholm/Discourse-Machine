Træk nazikortet tilbage
LEDER


 Sproget skaber sin egen virkelighed. Indrammer man mennesker og deres tro med foragt, ender det med, at mange bliver grebet af foragten. Giver man anerkendelse, vokser en hel anden realitet frem. Tro mig, jeg ved, hvad jeg taler om – Nazijæger Simon Wiesenthal til Stig Dalager (Information 11.4.15)

Det Konservative Folkeparti har igen vakt opsigt. Sidste gang var lige efter 14. februar, da Naser Khader benyttede terrordrabene i København til at genindmelde sig i dansk politik – en beslutning han havde truffet flere måneder i forvejen. Forrige gang var da den nyvalgte formand Søren Pape Poulsen offentliggjorde sin seksuelle orientering i Fyens Stiftstidende. Derimod har det længe været sparsomt med originale politiske udmeldinger, der kan trække overskrifter – indtil denne uge, hvor partiet skød en kampagne i gang med bl.a. dette budskab:
STOPNAZIISLAMISME
En genial plakat i den forstand, at den lever op til kravet om, at den perfekte parole skal opfattes og lagres ved et øjekast: Teksten er grafisk manipuleret, så den hurtige scanning af det offentlige rum fra en bus, i en bil eller på cykel hæfter sig ved ordene ’nazi’ og ’islam’. Det er trist.
At ophavsmanden – eller rettere: gerningsmanden – Naser Khader, bedyrer, at hensigten ikke er at sværte islam som religion, men at vække folk til at gå bagom sloganet og stifte bekendtskab med den autoritære politiske ideologi islamismen, holder ikke. Ligesom det ikke holder en meter, når han på alle medieplatforme påstår, at de islamister, han snakker om, vil udrydde alle jøder i hele verden. Det holder ikke, hverken teologisk eller konkret. Profet Muhammed anerkendte jøder og kristne som ahl al-Kitab, bogens folk, og tildelte dem sekundære rettigheder under islams herredømme. Og at vor tids mest militante salafist, Islamisk Stats selvudnævnte kalif, Abu Bakr Baghdadi, har talt for at »konfrontere tyranniet og (...) korsfarerne, ateisterne og jødernes beskyttere«, er ikke det samme som at kræve alle jøder brændt.
Og sådan kunne man blive ved, men de resterende linjer i denne leder skal ikke fortabe sig i futile udlægninger af Khaders citat- og koran-korrekthed, men stille spørgsmålet: Hvorfor? Hvad er hensigten med den plakat ud over at pirke til vælgerens indre svinehund? Ja, vi ved godt at antikveret salafisme er autoritær og kan være voldelig, at den islamiske terrorisme eksisterer med dens historiske, politiske og psykologiske årsager, og vi er bekendt med, at de tyske nazister myrdede seks millioner jøder, at Stalin og Mao var massemordere, etc., men hvad kan det bruges til i vores politiske debat?
Akkurat som det var tilfældet med Kurt Westergaards tegning af profeten med en bombe i turbanen, der for at føje spot til skade var pyntet med det arabiske symbol for muslimernes trosbekendelse, rammer den konservative grafik, uanset erklæret hensigt, enhver dansk muslim i hjertekulen. Budskabet ekskluderer, hvor der mere end nogensinde er brug for inkludering, jævnfør citatet af jøden og kz-fangen Simon Wiesenthal ovenfor.
Muligvis er den konservative partiformand så provinsielt benovet over sin formodede stemmesluger (som dog ikke fik stemmer nok ved folketingsvalget i 2011), at han stiltiende accepterer svineriet. Eller også er de konservative så udtømt for politisk kreative bud på fremtiden, at nazikortet ses som udvejen til genvalg. Hvor er Lars Barfoed, der som formand talte for en anstændig udlændingedebat? Hvor er Per Stig Møller, som opfandt Det Arabiske Initiativ, der faktisk gør gavn i de muslimske lande? Hvor er den konservative pendant til Kristian Jensen, der forsøgte – forgæves, men tappert – at lappe på Inger Støjbergs småracistiske retirader? Hvor er Poul Schlüter, i sin tid hyldet for sin udtalelse om, at ’ideologi er noget bras’. Og hvor er Connie Hedegaard? Kort sagt: Hvor er storsindet, den borgerlige bonitet, der adskilte konservative som Christmas Møller, Poul Sørensen, Knud Thestrup og Poul Møller fra de fornærede Venstre-bønder?
Svarene fortaber sig i Søren Papes tomrum. Men et svar er sikkert: De konservatives plakatkunst vil radikalisere flere unge muslimer, end dem, der nu er på det autoritære skråplan. Tillykke med det.

