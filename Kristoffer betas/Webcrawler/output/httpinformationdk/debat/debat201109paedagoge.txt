Pædagoger i folkeskolen



I Information den 21. september plæderer rektor Stefan Hermann og borgmester Anne Vang for at få pædagoger ind på folkeskolerne for at skabe ro, tryghed og omsorg, AKT problemer. Som svar på dette skriver Jan Trojaborg, 25. september, at denne opgave lige så godt kan varetages af de (for få) AKT lærere, der allerede fungerer på skolerne.Der er altså professionel opbakning til, at der er brug for en øget indsats. Et behov, der er kraftigt øget med den øgede inklusion af elever med særlige behov, hidtil varetaget i specialklasser eller -skoler.Men når Vang i budget 2012 foreslår 23 millioner kroner afsat til pædagoger ansat til at løse opgaven, overser borgmesteren fuldstændig, at man ikke kan splitte arbejdet i en klasse op i undervisning og socialpædagogik. Det hele er dynamisk forbundet.Det vil sige, at der skal sikres en med undervisningen sammenhængende specialpædagogisk indsats, som med specialundervisningsbekendtgørelsens ord omfatter bl.a. vejledning til forældre og lærere, særlig støtte til den enkelte elev med særlige behov og særlige aktiviteter som f.eks. klassearbejde, forældremøder, arbejde med udvalgte grupper.Løft til lærerneAlt dette arbejde må nødvendigvis udføres af særligt kvalificerede lærere - og her kommer AKT-læreren ind i billedet. Så der behøves kun et markeret løft til AKT lærergrupperne, så skolen selvstændigt kan prioritere det faglige arbejde i undervisningen og det mere dannelsesprægede arbejde ligeværdigt i en sammenhængende didaktisk proces.Pædagogerne kunne man jo så passende give bedre muligheder for et udvidet SFO-samarbejde med forældrene om hverdagens praktiske gøremål og den opdragelse, der hænger sammen med disse - det er der nemlig også hårdt brug for.Hvor ville det være kvalitetsbefordrende, hvis politikere og deres rådgivere ville nøjes med at afstikke politiske mål og de dertil nødvendige ressourcer, og så lod skolerne om at lave de forudsætnings- og udviklingsstrategiske dynamiske analyser, der kan kvalificere den enkelte skole optimalt.Det er altid godt, når teoretisk viden går hånd i hånd med erfaringsbegrundet indsigt.
