Moralismens spøgelse
Erik Meier Carlsen anklager venstrefløjen for at have en tvetydig holdning til marked og demokrati. Selv ender han i en ukritisk omfavnelse af markedet


 
	Det var dog en besynderlig kronik af Erik Meier Carlsen (EMC), Information bragte den 1. februar. Først et overflødigt lynkursus i den politiske diskurs i den socialistiske bevægelse fra midten af 1800-tallet til den sovjetiske statskapitalismes sammenbrud, der mest af alt minder om genbrug fra 1980’erne – i øvrigt ligesom det portrætfoto, der pryder kronikken.

	Så EMC’s centrale påstand, at et velfungerende demokrati forudsætter et frit marked, og at kombinationen »gør disse styringsmodeller overlegne«, fordi de er selvstabiliserende. Den må også være et relikt fra gemmerne. Det kan da umuligt være skrevet efter kollapsen i 2008. Efter at markedsmekanismen som logisk konsekvens har medført, at en trods alt begrænset boligboble starter en lavine med uoverskuelige sociale konsekvenser. Og efter at det ’velfungerende demokrati’ i Italien og Grækenland er afløst af teknokratregeringer, som har påtaget sig at tvinge befolkningerne til at betale for markedets vandalisme.

	Kritikken af denne vandalisme betegnes som »venstrefløjens moralisme«. Jeg ved ikke, hvilke kredse kronikøren bevæger sig i (hvis han bevæger sig), men jeg genkender ikke moralismen. Jeg oplever forståelse for, at det er lige så latterligt at moralisere over finanssektoren som at bebrejde en haj, at den opfører sig som en haj og ikke som en dresseret delfin, eftersom grådighed, som EMC også konstaterer, er drivkraften i systemet. Hvis man ikke kan lide resultatet, må man vende kritikken mod systemet, og ikke mod de aktører, som bare lever op til dets forventninger. Hvis kritik af selve systemet skal kaldes moralisme, blokerer det for enhver politisk debat.

	Hvorfor en sådan »moralisme« især skal tilegnes venstrefløjen, er ubegribeligt.

	»De europæiske socialdemokraters øgede markedsaccept ... (og) Nyrup-Lykketofts pragmatisme« stiller EMC over for venstrefløjens »strategiske armod ... og moralisme«. Har han slet ikke registreret Nyrups og Lykketofts (og Bjerregaards og Kampmanns og Hjortnæs’ og Nielsons og Heinesens) sønderlemmende kritik af salget til Goldman Sachs? Er de også bare moralister? Og hvad med den udbredte uvilje hos DF og de radikale og blandt konservative? Er de blevet smittet af ’venstrefløjens moralisme’?

	Det svære medlemsdemokrati

	Den anden del af venstrefløjens strategiske armod er ifølge EMC, at den fortsat hylder medlemsdemokratiet. Det er i virkeligheden elitært og »dybest set demokratisk tvivlsomt, når den direkte vælgerindflydelse gennem frie, hemmelige valg tilsidesættes«.

	Jeg ved ikke, hvad det er, EMC har kigget dybt i. Jeg kan bekræfte, at det som valgt repræsentant kan være røvirriterende, når medlemsdemokratiet kommer på tværs af ens gode hensigter og geniale forslag. Det oplevede vi i VS, det oplever de løbende i Enhedslisten, og det kørte aktuelt helt af sporet i SF trods Søvndals vidtgående centralisering og begrænsning af medlemsdemokratiet. Men EMC’s billede af den direkte vælgerindflydelse svarer i bedste fald til situationen i 1850’erne, hvor kandidaterne blev opstillet af lokalbefolkningen og valgt i enkeltmandskredse, og hvor der ikke eksisterede politiske partier. I generationer har realiteten været en ganske anden, vælgerne som flest har ingen indflydelse haft på, hvem der stilles op, og kender højst 10 procent af de valgte. Eneste folkelige islæt i hele processen er partimedlemmerne.

	Og hvornår har dette medlemsdemokrati så »tilsidesat den direkte vælgerindflydelse«? Der forekommer to forskellige situationer. Når der skal indtages en holdning i en sag, som ikke kan udledes af partiets vedtagelser, og baglandet ikke godtager de valgtes uforgribelige mening. Det er som sagt irriterende. Men ret beset: Hvorfor har de valgte større ret end andre medlemmer til at formulere partiets politik på områder, som ikke er indgået i det grundlag, de er valgt på? Man kan i hvert fald ikke tale om tilsidesættelse af vælgernes indflydelse.

	Den anden situation vedrører forhold, som vælgerne har haft mulighed for at forholde sig til. Og her drejer de kendte eksempler på konflikt sig altid om situationer, hvor repræsentanterne (folketingsgruppen) af den ene eller anden grund vil fravige tidligere beslutninger eller valgløfter, mens baglandet (medlemmerne) vil holde dem fast. Hvor det altså er medlemmerne, der varetager vælgernes interesser. Jeg kender ikke ét eksempel på det modsatte.

	Vi kan sagtens blive enige om, at et bredere, folkeligt islæt ville være en demokratisk gevinst. Men det har ECM ikke noget bud på. Han vil blot afskaffe det, vi trods alt har. Jeg vil sige om medlemsdemokratiet, som Churchill sagde om demokratiet i almindelighed: Det er besværligt og langtfra ideelt, men det er det bedste, vi har.

	Absurd markedsomfavnelse

	Jeg har fuld forståelse for, at man på det uregulerede marked af ’politiske kommentatorer’ må levere nogle overlegne og bastante pointer for at påkalde sig mediernes interesse. Denne gang har det dog med moralisme-teorien anvendt på venstrefløjen og DONG-aftalen bragt EMC ud i det absurde. For at bekræfte sin påtagne antielitære position hævder han, at »meningsmålingerne antyder, at op mod en fjerdedel af befolkningen har holdninger, som domineres af denne moralisme, som dog altså er dominerende inden for den dagsordensættende klasse af intellektuelle.« Faktisk viser meningsmålingerne, at 70-80 procent af befolkningen er imod aftalen. Næppe fordi de tvivler på, at det var det bedste tilbud økonomisk set. Altså må de lægge vægt på andre aspekter end de snævert økonomiske. Hvorfor det skal kaldes moralisme, er uklart, men i strid med markedets logik er det i hvert fald.

	Så EMC’s position må være, at hvis befolkningens holdninger ikke bekræfter markedet, så er det befolkningen og ikke systemet, der er noget i vejen med.

Preben Wilhjelm er lic.jur. og tidl. medlem af Folketinget

