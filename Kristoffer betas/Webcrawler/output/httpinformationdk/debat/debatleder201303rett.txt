Retten til rettigheder



 Som en lampe på bilens instrumentbræt, der ikke burde lyse, signalerer debatten om anvendelsen af avanceret grænsekontroludstyr ved EU’s ydre grænser, at der er noget galt i det europæiske maskineri.
Information har i marts i en artikelserie beskrevet den industri, der blomstrer op omkring EU’s grænseagentur, Frontex.
Artiklerne tegner billedet af et centralt politisk område, der udvikler sig hinsides demokratisk kontrol. EU-Kommissionens ambition om at skabe et indre marked for den europæiske sikkerhedsindustri tager magten fra europæerne.
Når EU er blevet en politisk enhed med ydre grænser, må unionen også have politisk autonomi for at kunne definere sig selv i verden.
Men der findes ingen overordnet strategi for, hvordan Europa skal agere. EU-landene har siden krigene på Balkan været permanent engageret i konflikter, der ofte skaber mere kaos end orden. EU har bare ingen koordineret forsvars-, udviklings-, samarbejds- og migrationspolitik, der kunne gøre verden mindre truende.
Migration bliver derfor ikke håndteret som et uomgængeligt socialt fænomen, men derimod som om det var fronten i krigen mod terror.
Højteknologisk overvågningsudstyr er nødvendigt for at stoppe illegale immigranter, hævder europæiske politikere.
Men kategorien illegale immigranter er demagogi. Der findes politiske flygtninge, som kan søge asyl, og så findes der migranter, som ofte har behov for humanitær hjælp.
Gennem udlicitering af grænsekontrollen fratages de retten til at få deres sag behandlet. Ved at bremse flygtninge og migranter i transitlande, hvor deres rettigheder ikke respekteres (f.eks. Libyen, Marokko og Algeriet), nægter Europa dem det, der ifølge filosoffen Hannah Arendt udgør den menneskelige civilisations særkende: Retten til rettigheder.
Retten til at være en del af menneskeheden kan man ikke nægte andre uden at miste noget af sin egen menneskelighed.

