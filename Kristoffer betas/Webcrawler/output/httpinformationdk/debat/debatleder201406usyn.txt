De usynlige unge
LEDER


Mange af vores unge ved ikke, hvad de vil, eller hvad de skal. Så de er nemme at putte hen, hvor kommunen synes, men det kan betyde frit fald for den enkelte.Henrik Hunskjær, lærer på Fenskær EfterskoleTanja, Stephanie, Nanna, Camilla, Julie, Christine og Simone. Information har de seneste uger besøgt syv forskellige piger på fire forskellige specialefterskoler over hele landet. Udsatte unge kalder vi dem, når vi taler og skriver om dem, for vi kender ikke nogen som Tanja, Stephanie, Nanna, Camilla, Julie, Christine og Simone, vi kan referer til. De kommer ikke fra et hjem med klaver, som en forstander påpegede. Kommunerne taler imidlertid om dem som børnesager og indberetninger, og i 18 år bliver de sendt rundt i uddannelsessystemet, indtil de over natten bliver voksne og havner i jobcenteret, ikke rigtig børn og absolut ikke voksne.Egentlig har vi alle sammen muligheden for at møde dem og tale med dem, de udsatte unge, der jo begynder som udsatte børn. I daginstitutioner og på skoler sidder de sammen med de resterende 90 pct. af årgangen. Nogle voksne sørger for, at de bliver inviteret med hjem. Men i de ældre klasser forsvinder sympatien. Forskellene mellem de normalt fungerende og de udsatte unge bliver for store. De udsatte unge ødelægger undervisningen, eller også møder de slet ikke op. Det er ikke normalt, tænker vi og sender dem i specialklasser. Her stopper vores kontakt.Nogle unge er så heldige at komme på specialefterskole i de sidste år af folkeskolen. Her får de faste rammer, venner og voksne, der vil dem. Basale behov, de fleste af dem aldrig har fået opfyldt. For Camilla har altid selv skullet sørge for at lave mad, Julies far har dagligt truet med at begå selvmord, og Simone har aldrig lært klokken. Men selv om de unge ofte udvikler sig positivt under efterskoleopholdet, varer det ikke ved. Dels fordi mange kommuner fejrer de unges 18-års fødselsdag med et brev om, at de ikke længere er berettigede til hverken en plads på efterskolen eller i deres plejefamilie, men skal hjem til de forældre, der ikke kunne magte opgaven, før de fyldte 18. Dels fordi de unge sjældent selv har indflydelse på, hvor de skal starte i den særligt tilrettelagte ungdomsuddannelse (STU), men bliver visiteret til hjemkommunens egne tilbud, selv om den praksis er på kant med loven. De unge, der har allermest brug for støtte, bliver proppet ind i kasseløsninger, som i bedste fald ikke skader dem og i værste fald risikerer at ødelægge det arbejde, som blandt andre specialefterskolerne har lagt i at gøre dem selvhjulpne. For hvordan skal Nanna blive pædagog, når kommunen vil sætte hende på en produktionsskole, og hvordan skal Camilla blive SOSU, når kommunen ikke giver hende andre muligheder end at tage arbejde i farens grill?Selvom de udsatte unge ikke drømmer om 12-taller, kan vi ikke tillade os at ignorere deres ambitioner. Ikke kun fordi det er moralsk forkert, men fordi det er bevist, at mennesker, som har noget at stå op til, er mindre syge og tager bedre vare på sig selv. Det er altså en økonomisk investering og at fjerne bindet fra øjnene og komme ud af forestillingen om, at udsatte unge er prædestinerede til enten at ende bag tremmer eller bryder den sociale arv og skrive ph.d.Langtfra alle kommuner forsømmer deres ansvar over for de udsatte unge. Men rundt omkring på specialefterskolerne nikker de indforstået eller ryster på hovedet over bestemte kommuner. Mens nogle postnumre er kvalitetsstempler, er andre symboler på evig ømhed i socialbudgetterne. Hvis vi skal sikre, at de unge bliver behandlet som individer med selvstændige interesser og behov, bliver kommunerne nødt til at have fælles standarder. De kommunale sagsbehandlere, vejledere og kontaktpersoner, som rent faktisk kender de unge, skal have beføjelser til at træffe beslutninger om de unges fremtid. Som det er i dag, kommer de udsatte unge i visitation højere oppe i det kommunale system, hos socialcheferne, hvor det handler mere om årsbudgetter end om mennesker.Men vi har også en del af ansvaret. Hvis de udsatte unge skal have bedre vilkår, kræver det, at vi åbner øjnene, for selv tror de unge ikke på, at de er mere værd, end den kontanthjælp de henter i jobcenteret.
