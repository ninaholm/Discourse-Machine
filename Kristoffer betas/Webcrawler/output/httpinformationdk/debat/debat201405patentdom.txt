Patentdomstol øger retssikkerhed



 
	Skal Danmark være med i den fælles patentdomstol? De fleste danskere står med spørgsmålet, for folkeafstemningen giver alle muligheden for at tage stilling.

	Når man har opfundet noget, er der frit valg mellem dansk patent udstedt af den danske myndighed og europæisk patent udstedt af den europæiske myndighed EPO. I Danmark gælder nu 1.722 danske patenter og 49.756 europæiske.

	Den danske patentlov svarer til den europæiske, og den danske patentmyndighed har siden 2008 officielt behandlet danske patentansøgninger efter europæisk praksis. Det er altså europæisk praksis, som er relevant også i Danmark.

	Den europæiske patentmyndighed EPO behandler ansøgninger, som afslås eller udstedes som patent, og der er et centralt appelkammer over EPO, som kan efterprøve EPO’s afgørelser. En afgørelse fra appelkammeret over EPO kan dog ikke indbringes for domstolene.

	Det er lykkedes at lave en velfungerende fælles patentmyndighed, men vi mangler den fælles patentdomstol. Det er sundt for retssikkerheden, at en domstol afgør, hvad der er rigtigt og forkert, og at en administrativ myndighed skal efterleve den praksis, som sættes af domstolen.

	Domstol kan regulere

	Modstridende domme ved nationale domstole i sager om samme patent er i praksis et meget stort problem. Det giver usikkerhed om, hvad der er rigtigt og forkert. Den europæiske patentmyndighed kan ikke rette ind efter en dom fra et land, når myndigheden virker for 38 lande og domme fra andre lande går i en anden retning.

	Nu etableres en fælles patentdomstol, som har planlagt åbning i 2016. Domme fra den fælles patentdomstol kommer til at regulere praksis ved den europæiske patentmyndighed EPO. Dommene kan kun komme til at begrænse, hvad der kan patenteres. Det følger af, at det kun er patenter, som EPO eller appelkammeret finder er gyldige, der kan bringes for domstolen.

	Det er til gengæld vigtigt at få den fælles domstol på plads, så den kan regulere EPO og praksis for udstedelse af europæisk patent. Det er også vigtigt, at så mange lande som muligt er med i domstolen, for dommene fra den fælles domstol vejere tungere ind på europæisk patentpraksis, jo flere lande der er med i domstolen. Stem ja for at styrke retssikkerheden.

Peter Indahl, medlem af ADIPA’s domstolsgruppe og Vice President i Awapatent A/S

