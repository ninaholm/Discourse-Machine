Ingen af argumenterne for omskæring holder vand
Tilhængerne af omskæring henviser til kultur, tradition, øget hygiejne og forældrenes ret til selvbestemmelse. Men ingen af argumenterne kan tåle et nærmere eftersyn


I debatten om mandlig omskæring har tilhængerne af lemlæstelse af børns kønsorganer ikke rigtigt været i stand til at fremføre gyldige og rationelle argumenter.Argumenterer man med kultur og tradition, vil man også skulle acceptere fysisk vold mod kvinder og børn, fysisk straf for religiøse overtrædelser osv. Vælger man det spor, er det også i orden, at et mindreårigt barn dør, fordi forældrene modsætter sig en bestemt behandling, som f.eks. når Jehovas Vidner nægter blodtransfusion, eller forældre er overbeviste om, at f.eks. antibiotika er giftige for deres børn.Bruger man argumentet om beskyttelse af mindretal, tillader man, at grupper i befolkningen udnytter deres mindretalsstatus til at etablere sig uden for retsopfattelsen. Dermed burde ASA- samfundet (Forn Sidr) også have tilladelse til en ofring eller to, og trossamfundet kunne sikkert godt bevæge et medlem til at lade sig ofre i mosen. Mindretalsbeskyttelse må formodes at have til formål at beskytte mindretallet inden for flertallet, men det giver ikke ret til at skabe et samfund uafhængigt af det samfund og de love, som omgiver de få.Bruger man argumentet, at forældrene har ret til at bestemme over deres børn, tillader man også fysisk revselse, at børn tatoveres, eller at en forskruet mor lader sin 12-årige datter få indopereret silikonebryster for at klare sig bedre i konkurrencen om at komme med i et talentshow.Børns rettigheder overtrædesTillader man omskæring tilsidesætter man den konvention om børns rettigheder, som Danmark har tilsluttet sig.Fremfører man det argument, at denne praksis er en normalitet, og at en kultur må definere sin egen normalitet, vil man også kunne argumentere for, at fysisk afstraffelse, modstand mod skolegang, misbrug etc. er en normalitet, som man skal respektere, fordi vi ikke som samfund må blande os i normaliteten hos minoriteter!Argumenter om, at traditionen for at skamfere drenges kønsorganer går langt tilbage i historien, indebærer samtidig en anerkendelse af, at hvis man gennem nogle tusinde år har vundet hævd på en praksis, kan den ikke anfægtes. Vold mod kvinder i familien har lange traditioner, så det er vel i orden at stikke konen en flad, når hun ikke makker ret – det har vi jo altid gjort. Og antallet af år, hvor vi har været fri for slaveri, er få i forhold til de årtusinder, hvor slaveriet har eksisteret, så det er vel ok at få det tilbage igen som en helt officiel ordning, så vi ikke behøver skjule det under betegnelser som au pair og lignende?Argumenterer mod faktaBruger man hygiejneargumentet, kommer man i modsætning til det faktuelle forhold, at flertallet af mænd i verden ikke er omskåret, og at der tilsyneladende ikke eksisterer nogen sikker evidens for, at der skulle være højere hyppighed af de angiveligt mange risici ved at være uomskåret, som tilhængere postulerer. En udløber af dette argument er, at omskæring nedsætter risikoen for hivsmitte. Det er korrekt, at den fortykkelse af huden, som sker hos den omskårne, måske kan etablere en barriere, men det er og bliver et postulat.Bruger man argumentet om, at det bare er en lille kødflap uden betydning og følelse, så kan man vel også tillade sig at klippe lidt af øreflippen eller andre steder, bare det kan forsvares hygiejnisk, religiøst eller kulturelt?Mange peger på, at der ikke rigtigt er nerver i området. Argumentet fremføres ofte af folk, som må formodes ikke at have personlig egen erfaring, enten fordi de selv har fået skåret forhuden af som helt små, eller fordi de ikke er født med mandlige kønsorganer.Endelig er der argumentet, om, at der er væsentlig forskel på drenges og pigers kønsorganer – de strukturer, som findes hos kvinden omkring klitoris, er bevaringsværdige og vigtige for den kvindelige seksualitet, mens de samme anatomiske strukturer hos drenge nærmest sidder i vejen og er betydningsløse for mandens seksualitet. Det er en interessant sexistisk feministisk vinkel; men ikke desto mindre en vinkel uden nogen form for værdi.Religiøs skræmmekampagneJeg ved godt, at tilhængerne håber, at de på bedste religiøse facon kan skræmme det politiske system til at afstå fra at forbyde lemlæstelse af drenge ved at bruge både racisme, antisemitisme, islamofobi og diskrimination som argument for at få lov til at fortsætte deres praksis.Men erfaringer fra bekæmpelse af omskæring af piger har vist, at oplysning og konsekvent lovgivning har givet resultater. I løbet af nogle generationer vil denne praksis formodentlig forsvinde i store dele af Europa og også i de lande, hvor det er normalen. Historisk set er vi generelt set blevet stadig klogere og har ændret mange opfattelser af sandhed og det normale. Kun sekteriske religioner fastholder gamle traditioner, vi som demokratisk land må tage klar afstand fra.I min verden er der ingen tvivl om, at vi på et tidspunkt med forundring vil se tilbage på en tid, hvor fjernelse af sundt væv på umyndige børn var lovligt. Muligvis vil vi endda tage endnu større afstand fra den praksis, end når vi i dag ser tilbage på tiden uden kvindelig stemmeret, eller på dengang revselsretten fandtes i både skole og hjem.Søren Mehl Knudsen er læge. Han er repræsentant for Ateistisk Selskab i religiøstmedicinske anliggender
