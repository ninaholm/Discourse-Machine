Vinden vender - venstresiden vinder
Centrum-venstre I Danmark bør gribe det momentum som Hollandes sejr I Frankrig har givet og finde nye veje ud af krisen, mener tre medlemmer af SF’s landsledelse


 Der blæser nye vinde over Europa efter valgene i Frankrig og Grækenland. I Frankrig vandt en socialistisk præsidentkandidat på at udfordre den dominerende europæiske dagsorden om nedskæringer og nøjsomhed som eneste svar på krisen.
En dagsorden, som selv liberale Obama har kritiseret for at være for ensidig og væksthæmmende.
Hollande formåede i Frankrig at forandre formatet på centrum-venstres ambitioner. Han spillede offensivt ud med et klart alternativ, der ønsker at stimulere efterspørgslen og dermed skabe job her og nu. En uundgåelig nødvendighed, hvis ikke EU skal sidde fast i recession.
Det var da også den politik det danske centrum-venstre gik til valg på: At arbejde os ud af krisen. Regeringen har iværksat kickstarten, der over et par år investerer beløb svarende til en lille Øresundsforbindelse i energirenovering, bygningsvedligehold m.m. og redder tusindvis af job.
På EU-plan var det enestående, og en politik, Danmark stod ret alene med. Muligheden for at føre en sådan politik lå da også til grund for vores allerhøjst lunkne modtagelse af finanspagten.
Vinden er ved at vende. Nu gælder det om at sætte sejl, så EU's progressive politikere fanger den blæst, der er ved at begynde fra Frankrig.
I årtier har den nyliberalistiske økonomi, der gennem nedskæringer og smertelige strukturreformer kun fokuserer på udbuddet af arbejdskraft, sat dagsordenen. Nu er der endelig kraft bag modvinden, der blæser i retning af at investere energirigtigt, stimulere efterspørgslen og fokusere skarpt på skabe job.
Der er herhjemme og i resten af EU også behov progressive reformer, der på længere sigt kan modernisere økonomi og arbejdsmarked på måder, der ikke sætter velfærdsstaterne på spil.
I SF har vi længe erkendt, at EU er en politisk kampplads mellem højre og venstre. Nu har Frankrig skiftet side, og savner flere gode kræfter på venstre side af tovtrækningen, så må vi træde til - hvis ikke kamppladsen kun skal være retorisk.
Her fra Danmark vil vi tre folkesocialister i hvert fald matche en fransk socialdemokratisk præsidents ambitioner. Også når en skat på finansspekulation er et af hans bud på at finde penge til vækst.
Vækst, der skal koordineres på EU-plan efter en fælles forpligtelse til at investere, når man kan. Det kan det meste af Nordeuropa.
I Tyskland trækker det op til kanslervalg og der er for første gang i lange tider udsigt til - ganske vist meget moderate - reallønsstignigner på omkring tre procent om året de næste par år.
Mastodontøkonomiens mestre løsner tøjlerne en smule, så efterspørgselen kan få luft. Delstatsvalget i den folkerigeste delstat, Nordrhein-Westphalen, hvor socialdemokraterne og De Grønne sejrede, sendte en klar strømpil om at centrum-venstre er i offensiven.
Hvis det europæiske centrum-venstre står sammen om en offensiv, progressiv dagsorden, efter den franske venstresides eksempel, kan vi tippe balancen ikke bare i Tyskland, men i hele EU.
Ellers risikerer vi fortsat krise og en politik, som ikke klarer demokratisk efterprøvelse. Grækenland tegner et pædagogisk eksempel.
Opgaven for centrum-venstre er at levere konstruktive, seriøse - men ikke mindst progressive! -nye svar på de store økonomiske udfordringer. Her stiller vi os som klare røster i koret ved siden af Hollande og synger med på den smukke strofe, Information (11.5.) citerede ham for:
»Det politiske venstre skal stile mod at virkeliggøre republikkens idealer om frihed, lighed og broderskab.
Men i dag må vi også lykkes med et generobringsprojekt: Vi skal have gjortdemokratiet stærkere end markederne, så politikken igen kan få kontrol over økonomien, og så vi bedre kan styre globaliseringen. Den moderne
venstrefløj skal åbne nye veje. Den skal turde have fantasi til at forestille sig nye politikker.«
Vi noterer os med glæde, at danske socialdemokrater lige fra nestoren Mogens Lykketoft og til ynglingen DSU-formand Peter Hummelgaard Thomsen, har meldt klart ud, at Hollandes sejr skal føre til et økonomisk paradigmeskift.
Som Hummelgaard Thomsen skriver i Politiken 13/5: »Hollande har netop i sin valgkamp været kritisk over for EU’s finanspagt, som har et ensidigt fokus på budgetdisciplin. Han har, i lighed med mange andre europæiske socialdemokrater, krævet at pagten bliver suppleret med en vækstpagt, som kan sætte gang i økonomierne rundt om i Europa.«
Vi står klar til at sætte alle sejl for en stærk og samlet europæisk vækstpolitik. Vi mangler bare signalet fra broen på flere skibe end fregatten Frankrig. Det gode skib Danmark, der endda i denne tid har ansvaret for EU-flådens retning, bør straks slutte sig til.

