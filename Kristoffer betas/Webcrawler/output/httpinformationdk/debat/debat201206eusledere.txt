EU’s ledere er forblændet af deres egen ideologi
Beslutningstagerne prædiker konkurrenceevneforbedringer. Men betalingsbalanceoverskud i ét land må logisk betyde underskud et andet sted. Så når alle lande i Europa hver for sig forsøger at forbedre deres konkurrenceevne ved at reducere omkostninger, skatter eller hjemlig efterspørgsel, gør de krisen endnu dybere


 De, der har magten i Europa, er gradvist ved at føre verdensøkonomien nærmere afgrunden. De gør det, fordi de af ideologiske grunde ikke er i stand til at træffe de nødvendige beslutninger. En blanding af merkantilisme (med tanke på den tyske kanslers rolle er det fristende at skrive ’Merkelantilisme’) og nyliberalisme blokerer for en holdbar strategi, som kan forhindre, at det europæiske projekt kuldsejler, og verdensøkonomien kommer ud i en ny og endnu dybere krise.
Den finansielle krise, som begyndte i 2007-2008, var med til at blotlægge, at eurokonstruktionen er uholdbar. En monetær union kan ikke fungere uden fælleseuropæisk beskatningsret og udgiftspolitik. Dette gælder især for en union, der samler lande med meget forskellig økonomisk struktur.
En løsning på problemet er at opløse møntunionen og vende tilbage til nationale valutaer. Det vil medføre en finansiel krise, som bliver dybere og mere langvarig end den, som begyndte i 2008. Derfor samler interessen sig om at videreføre eurosamarbejdet. Der er fremkommet mange forslag til, hvordan det skal kunne lade sig gøre, men de undervurderer alle, hvad der kræves for at forhindre et sammenbrud.
Den nuværende strategi, hvor man giver lån via den Europæiske Centralbank til de mest udsatte lande og til deres banker, samtidig med at man stiller krav om nationale spareprogrammer i disse lande, er håbløs. I bedste fald udsætter man problemerne. Spareprogrammer, lønnedgang og nedskæringer fører til større arbejdsløshed og giver færre indtægter til staten. Det er tvivlsomt, om nettoeffekten på de offentlige finanser og behovet for statslig låntagning bliver den, som tilsigtes. Under alle omstændigheder er den afledte sociale og politiske ustabilitet ved at blive en kritisk faktor. Derfor forbliver private långivere skeptiske over for, om staten i de udsatte lande vil være i stand til at tilbagebetale deres lån, og dermed forbliver renten uacceptabelt høj.
Et løsningsforslag går på, at den Europæiske Centralbank udsteder obligationer, som samtlige EU-lande skal stå som garant for. Via sådanne euroobligationer ville de truede lande kunne låne til en lavere rente, og den Europæiske Centralbank ville kunne overtage ansvaret for de svage økonomiers låntagning. Ved G20-mødet for nylig kom der et lidt mindre radikalt forslag fra Monti, teknokraten, som fungerer som italiensk statsminister, om, at man skulle lade de Europæiske krisefonde, EFSM og ESM, købe statsobligationer fra de svage økonomier, samtidig med at disse fonde får ret til at optage lån i den Europæiske Centralbank.
Marshallhjælp fra nord til syd
Men det er langtfra tilstrækkeligt. Hvis man ikke retter op på de grundlæggende ubalancer i konkurrenceevnen, som ligger til grund for eurokrisen, vil krisen blot tage nye former.
Skal ubalancerne tæmmes, kræver det massiv langsigtet ’marshallhjælp’ fra Nord- til Sydeuropa. Det betyder ikke alene overførsler af finansielle midler, men en kombination af investeringer i infrastruktur, ny teknologi, organisationsudvikling og strukturreformer, som kan styrke produktivitet og konkurrenceevne i Sydeuropa.
Strategien kræver en føderal løsning med Europas Forenede Stater som sit eksplicitte endelige mål. Uden det vil man næppe kunne mobilisere de fornødne ressourcer. Men samtidig står det klart, at de europæiske ledere – inklusive danske toppolitikere – ikke tør erklære, at dette er vejen frem. De har igennem mange år forsikret borgerne om, at en europæisk føderation slet ikke kan komme på tale. Herved har de forsømt at skabe den europæiske offentlighed og solidaritet, som er en nødvendig forudsætning for, at man kan bevæge sig videre i retning af en mere vidtgående politisk union.
De tør imidlertid heller ikke tale særlig højt om det ubehagelige alternativ, som består i en opløsning af eurosamarbejdet med efterfølgende krise for verdensøkonomien og for hele det Europæiske projekt. Derfor bliver de ved med at lave lappeløsninger, som udskyder det store sammenbrud. Det er således meget fristende at pege på svagt politisk lederskab som hovedårsag til krisen. Men hertil skal føjes, at den politiske opgave er vanskelig.
Dobbelt systemfejl
Det, vi står over for, er et dobbelt systemfejl i den globale økonomi. For at rette op på den kræves der et opgør med ideologier, som er dybt forankrede i bevidstheden hos både politikere og almindelige borgere.
Den ene systemfejl er eurokonstruktionen – dvs. en monetær union uden fælles finanspolitik og med deltagelse af lande med meget forskellig erhvervsstruktur. Denne systemfejl forstærkes af en nationalt orienteret merkantilistisk ideologi, som indebærer, at man (ikke mindst kansler Merkel) ser det som ønskeligt, at hver enkelt nation fører en politik, som fremmer dens egen internationale konkurrenceevne.
Men det er logisk umuligt, at alle lande kan have overskud på betalingsbalancen – hver krone i overskud må have sit modsvar i et underskud et andet sted. Når alle lande i Europa hver for sig forsøger at forbedre deres konkurrenceevne ved at reducere omkostninger, skatter eller den hjemlige efterspørgsel, gør man krisen endnu dybere.
Den anden systemfejl udspringer af modsætningen mellem den økonomiske og politiske organisation i form af nationalstater og den finansielle overbygning, som har nationale rødder, men som opererer internationalt. Så længe hverken de enkelte nationalstater eller Europa som helhed evner at genindføre kontrol med finansielle transaktioner over grænserne, vil man forblive hjælpeløse ofre for finansiel spekulation.
Ofre for ideologi
Når man ikke kan blive enige om effektiv regulering af finansielle transaktioner, er det, fordi en anden ideologi kommer i vejen: Den nyliberale forestilling om, at alt det, der foregår på det private marked, er helligt og kun må forstyrres, når det er absolut nødvendigt – dvs. efter krisen er brudt ud. Politikere lever af at producere og sprede ideologier, men de ender med at blive ofre for de selvsamme selv ideologier.
De dominerende ideologier i vesten – en giftig cocktail af nyliberalisme og nymerkantilisme – forhindrer en løsning på den nuværende krise, og de vil føre os nærmere og nærmere afgrunden. Når vi falder i den, får vi helt sikkert ideologiske slagsmål (og måske også fysiske) om, hvordan vi kommer op igen. Der er desværre ikke nogen garanti for, at det bliver visdommen, som sejrer. Men man har altid lov til at håbe.
Det danske formandskab har tilsyneladende ikke gjort noget for at rette op på denne kurs mod afgrunden. Man har opført sig fantasiløst og pænt for ikke at provokere regeringerne i henholdsvis Tyskland, Frankrig og England. Det får man ros for hos danske EU-eksperter. Fremtidig historieskrivning vil muligvis være mere kritisk. Danmark har påtaget sig en aktivistisk rolle i udenrigspolitikken. I forbindelse med formandskabet havde man lejlighed til at vise, at dette ikke kun handler om at stille militær til rådighed i Mellemøsten.
 
Bengt-Åke Lundvall er professor ved Aalborg Universitet og forhenværende vicedirektør i OECD

