Læserbreve



 
	Alternativer til GMO’er

Magnus Falko, Vanløse

	GMO-fortalere synes hverken at se problemernes årsager eller alternativerne til GMO’erne. Den 3. maj overså Thorkil Søe således denne sammenhæng, da han plæderede for den ’gyldne ris’, som er gensplejset til at give mere A-vitamin.

	I Indien høstede man i generationer det A-vitaminholdige ’ukrudt’ på markerne og lod det indgå i ernæringen. I 1970’erne rykkede Vestens frø- og pesticidfirmaer frem, giften fjernede planterne, og firmaerne forførte folk til at tro, at god ris er hvid og poleret. Siden er børn og voksne blevet blinde af A-vitaminmangel, og mange dør. Nu vil samme industri afhjælpe problemet via golden rice, på trods af at der er talrige rissorter med A-vitamin.

	Seneste eksempel på det manglende overblik så vi 29. maj, da chefkonsulent Bruno Sander Nielsen fra Landbrug og Fødevarer udtalte til DR, at vi skal kunne ændre afgrødernes egenskaber, så de tilpasser sig for eksempel klimaforandringer. Det kan dog godt ske uden brug af GMO, eksempelvis ved traditionel lokalforædling af salturt-arter og robuste, næringsrige afgrøder som quinoa, yams og amarant.

	Udmærket arbejdsmiljø?

Ulla Søbjerg Nielsen, lektor ved Professionshøjskolen Metropol

	Rektor ved Metropol Stefan Hermann går 29. maj i rette med Finn Wiedemann, som har kritiseret styrings- og ledelsesformer i den offentlige sektor. Hermann anfører, at Wiedemanns beskrivelse af konsekvenserne for medarbejderne af hans ensidige opsigelse af undervisernes arbejdstidsregler, er en unuanceret udlægning af forholdende. Ifølge Hermann er Metropols arbejdsmiljø, overordnet set, udmærket.

	Der er, for ganske nylig, gennemført en APV/trivselsundersøgelse på Metropol. I undersøgelsen er medarbejdernes vurdering af arbejdsmiljøet angivet på en skala fra 1 til 7, hvor værdier under 4 falder i kategorien ’ringe’. På spørgsmålet om hvorvidt medarbejderne finder, at der er sammenhæng mellem deres arbejdsopgaver og den tid, de har til rådighed, er det samlede svar for Metropol på 3,7. For Institut for Socialt Arbejde, hvor jeg er arbejdsmiljørepræsentant, er den 3,4.

	55 procent af alle medarbejdere angiver, at der er faktorer omkring arbejdsmiljøet, der har betydning for sygefraværet – på vores institut er tallet 96 procent. Her har 29 procent inden for det sidste år, ifølge undersøgelsen, haft sygefravær, der skyldes psykiske forhold i arbejdsmiljøet. Er det et udmærket arbejdsmiljø, Hermann?

	Hykleriske hjemsendelser

Ida Harsløf, Kvindernes Internationale Liga for Fred og Frihed

	Tak til Sofie Tholl for artiklen om de hjemsendelsestruede afghanske kvinder bragt 17. maj. At vi nu tvangshjemsender dem, er en skændsel, og det er på høje tid, der bliver sat fokus på deres fortvivlede situation.

	I 2000 vedtog FN’s Sikkerhedsråd Resolution 1325 om Kvinder, fred og sikkerhed. Det var første gang FN for alvor tog stilling til kvinders situation i krigs- og konfliktramte lande, hvor piger og kvinder er særligt sårbare, da de ofte er udsat for seksualiseret vold. Efterfølgende, når de berørte lande skal genopbygges, har kvinderne ofte ingen plads i de planlæggende og besluttende organer. Resolution 1325 stadfæster derfor, »at kvinder skal med i alle beslutningstagende fora på alle planer både før, under og efter en konflikt«.

	Danmark var et af de første lande til at implementere denne resolution og udarbejde en handlingsplan med mange gode intentioner, men evalueringsrapporter fra Afghanistan viser, at det ikke er lykkes. Set i det lys er beslutningen om at nægte en afghansk kvinde asyl med tvangshjemsendelse til følge, efter Kvindefredsligaens mening, hyklerisk og direkte imod FN’s charter om menneskerettigheder.

	Regeringens ukuelige mod

Erik Schjeldal, Rønne

	Den danske planlov sætter strikse rammer for, hvor man må bygge butikker, og hvor store de må være. Målet er blandt andet at give borgerne et varieret butiksudbud i deres nærområde. Men regeringens produktivitetskommission anbefaler nu en væsentlig lempelse af planlovens krav til butikkers størrelse og placering, der skal forhindre det produktivitetstab med for høje priser, som forårsages af Danmarks nuværende, decentrale detailhandelsstruktur.

	Strukturen er i dag kendetegnet ved mange spredt beliggende dagligvarebutikker, som ifølge planloven maksimum må være 1000 kvadratmeter store, når de placeres udenfor bymidterne. Her skal de i øvrigt placeres i direkte sammenhæng med de boligområder, som de skal betjene.

	Detailhandelsreglerne i den danske planlov blev kritisk gransket af den daværende borgerlige regering i 2007, som endte med, at kun at foretage enkelte småjusteringer. Under den borgerlige regering vejede blandt andet hensynet til cyklende og gående borgere, og til levevilkårene i de mindre byer og bysamfund, tungere end økonomisk produktivitet, hvorfor man fastholdt de strikse rammer i planloven.

	Med den nuværende røde regerings ubestridelige mod in mente er der vel ikke megen spænding om hvilke hensyn, der denne gang skal veje tungest?

	Bonderøvens Europa

Natascha Vogel, elev ved Testrup Højskole

	De siger, at vi unge europæere er fremtiden. At vi skal lede EU ud af krisen, ogat ’udvikling’ er ordet.Men måske bør vi gentænke, hvordan vi måler så relativ en størrelse? I Bhutan måler man for eksempel folkets lykke, mens vi i EU måler den økonomiske vækst. Her opfordres forbrugerne til at svinge dankortet, men hvorfor egentlig bruge bare for at bruge?

	Ifølge EU-Parlamentet smider europæerne 89 millioner ton mad ud årligt. Skraldebevægelser som Taste the Waste og Stop Madspild sætter en ære i at bruge hvad andre kyler bort. Genbrugstøj er sexet. Bonderøven lærer os om selvforsyning i bedste sendetid. Lad os tænke bæredygtigt. Lad os være en flok bonderøve, der reparerer, genbruger og taler om det gode, men ikke nødvendigvis rige liv. Måske er dét Europas vækstpotentiale?

	Man kan godt udvikle sig uden at vokse. Økonomisk vækst forudsætter ikke velstand. Hvorfor har en samlet EU vækstprocent på -0,3 i 2012 ikke fået os til at tænke ud over højde og drøjde? Vi orker ikke at forbruge mere. Vi er mætte. I aften rydder skralderne op efter lukketid, mens Bonderøven høster kartofler. If you can’t beat them, join them?

