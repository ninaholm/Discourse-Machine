Gråzonevåbnet



 »Droner er hverken bedre eller mere onde end andre våben. Det afgørende er, hvordan de bliver brugt.«

Forsvarsminister Nick Hækkerup (S) til Information tidligere i år
 
Brugen af droner i internationale konflikter er ikke et nemt etisk spørgsmål at tage stilling til. Dronerne er utvivlsomt et våben, der er kommet for at blive. Ofte er de faktisk ikke et våben, men blot et praktisk redskab, og mens elimineringen af den menneskelige faktor i en teknologisk og ressourcemæssigt overlegen krigsdeltagers konfrontation med modstanderen er foruroligende, er kampdronerne som sådan ikke væsensforskellige fra andre våben. De dræber, fordi vi vælger, at de skal gøre det, og for på godt og ondt at tjene et politisk formål. De er i sig selv et neutralt værktøj, der kan bruges i overensstemmelse med eller i modstrid med krigens love, og den etik og de normer, vi kan stå inde for.
Om pensionskasser skal investere i kampdroner, som Information i går kunne fortælle, at de gør, er et åbent spørgsmål. Pensionskassernes formål er at skabe størst muligt afkast til deres kunder, dig og mig, den almindelige dansker. Medier og interesseorganisationer har ofte kritiseret pensionskasserne for at investere i virksomheder med en tvivlsom etik: Våbenfabrikanter, tobaksproducenter og virksomheder, der ansætter folk under stærkt kritisable forhold i Den Tredje Verden eller ligefrem aktivt medvirker til at krænke menneskerettighederne. Og man kan grundlæggende spørge, om danske pensionskroner i det hele taget skal investeres i våben.
Der er dog ingen tvivl om, at pensionsselskaberne er blevet mere bevidste om deres investeringer som følge af debatten, og selskaberne er i øvrigt ofte udfordret i et stadig mere integreret internationalt investeringsmarked, hvor det bliver mere og mere vanskeligt at gennemskue, om investeringen i et kæmpe industrikonglomerat også indebærer investeringer i en mindre virksomhed i halen af underselskaber, der måske gemmer på en ubehagelig overraskelse.
Pensionsselskaberne er i den sammenhæng vigtige, fordi de bliver et prisme for vores måde at investere i resten af verden på – fordi vi i et eller andet omfang etisk kan holde dem op på deres investeringer og bruge dem som afsæt for diskussioner om, hvordan vi agerer i andre dele af verden.
Først og fremmest peger pensionsselskabernes dilemma imidlertid tilbage på de regeringer, der via direkte brug eller nølende samdrægtighed accepterer, at kampdronerne bliver anvendt i et folkeretsligt vakuum i lande som Pakistan, Yemen og Somalia – og i fremtiden formodentlig i en lang række andre lande, i takt med at de ubemandede fly over-tager stadig flere af de opgaver, hvor man tidligere har brugt udsendte soldater.
Det, at dronerne overtager de opgaver, er ikke i sig selv et problem, men den grænseløse krig, dronerne er et udtryk for, og den summariske retshåndhævelse, de interne og skjulte CIA-domstole praktiserer forud for et drab, er det i høj grad. De stadfæster princippet om illegale kombattanter og fastslår, at vestlige militærmagter har ret til at agere anklager, dommer og bøddel på tværs af landegrænser. Fra Vestens side kan man bare håbe, at andre verdensmagter ikke adopterer den samme tankegang og vender den mod os.
Herhjemme bruger man allerede droner i Afghanistan, om end ikke til kampformål. Forsvarsminister Nick Hækkerup (S) har imidlertid erklæret, at fremtiden sandsynligvis vil byde på investeringer i droner, der også vil kunne bruges til angreb. Det er en beslutning, der godt kan forsvares, men hvis den skal være etisk forsvarlig, kræver det også, som Hækkerup tidligere har erklæret, at der er fuld klarhed over, hvordan dronerne bruges. At der er regler, der bliver fulgt, og som vi etisk kan stå inde for, og at både vi og vores allierede følger disse regler på en måde, der ikke blot lever op til juridiske fiksfakserier, men også til den hensigt og de principper lovene afspejler.
Det gør det måske ikke nemmere for den enkelte pensionskunde og den enkelte pensionskasse at afgøre, om man investerer i våben, men det kan i hvert fald sikre, at dronerne ikke bliver det praktiske redskab for en opløsning af krigens normer.

