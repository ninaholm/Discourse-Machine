Marx – en tænker i tiden med korrekt diagnose og forkert kur
Kapitalismen har en indbygget drift mod periodiske kriser, der risikerer at ødelægge dens egne eksistensvilkår


 Karl Marx er ubestrideligt død, og jeg tilhører dem, der mener, at det samme gør sig gældende for marxismen  i det mindste, hvis marxismen skal forstås som en manual til et helt andet socialt system end den nuværende, om man så vil kalde det  socialistisk eller kommunistisk.
Hvad vi skal kalde det nuværende system, er der delte meninger om. Jeg foretrækker at kalde det kapitalistisk. Derimod kan der ikke herske uenighed om, at det nuværende system har befundet sig i en dyb krise siden de finansielle krak i 2008 og 2009. At krisen ikke har medført et mere dramatisk kollaps for den globale økonomi, men i stedet er blevet afløst af noget, som der muligvis kan ligne et økonomisk opsving, har kun én forklaring: De nationale regeringer, især i Europa og USA så sig nødsaget til at sætte statskasserne i pant for at sikre 'deres' bankers troværdighed og stimulere efterspørgslen i 'deres' økonomier.
Sagen er imidlertid den, at hverken banker eller økonomien længere lader sig styre selv af pantsatte nationale regeringer.
Med det resultat, at ustabiliteten i det finansielle system og usikkerheden i den globale økonomi vil komme til at fortsætte og endda forstærkes  og dermed vil også kapitalismens krise forværres.
Marx så rigtigt
Deraf den fornyede interesse i Karl Marx (1818-1883). Om kapitalismens tilbøjelighed for dybe kriser havde Karl Marx en mængde at sige, og en mængde af det, han sagde, er da også værd at rekapitulere. Om ikke andet for at gøre forsøg på endnu engang at minde os selv om, at kapitalismen så langt fra er nogen 'naturlig orden', og at den for at kunne opstå og opretholde sin eksistens har brug for en kompleks 'overbygning' af politiske, juridiske og kulturelle institutioner og traditioner. Fungerer disse institutioner og traditioner ikke, fungerer kapitalismen heller ikke. Derved adskiller vore dages kapitalisme sig ikke fra kapitalismen på Marxs tid.
Marx selv var overbevist om, at kapitalismen i hans tid snart ville sprænge sine overbygninger og dermed  de politiske og sociale vilkår for dens eksistens, hvorved et helt nyt socialt system snart ville være modent nok til at komme til verden (ved hjælp af et velorganiseret proletariat og en rigtig revolution) .
Om dette nye sociale system tog han utvivlsomt fejl (med katastrofale konsekvenser). Men når det gælder kapitalismens tendens til fra tid til anden at ødelægge grundlaget for sin egen eksistens, så han utvivlsomt rigtigt.
Samfundet tjener banken
I hvert tilfælde er det præcis dette, der nu synes at foregå foran vores øjne: en igangværende krise i kapitalismens hjerte  det globale finansielle system  der går hånd i hånd med en lammende og global uformåen til at gøre noget ved det.
På det nationale niveau, hvor politik i hovedsagen virker, ser overbygningen ikke længere ud til at have nogen virkning, og på det globale plan, hvor det finansielle system og kapitalismen virker, lader der endnu ikke til at kunne findes nogen fungerende politisk og social overbygning. Når verdens stater ikke kan blive enige om en fælles regulering af bankerne, bliver i det i realiteten bankerne, som regulerer staterne. På tilsvarende vis bestemmer de globalt agerende virksomheder efterhånden helt selv, i hvilken stat de ønsker at blive reguleret og allernådigst lade sig beskatte. Det er således ikke længere bankerne og virksomhederne, der tjener samfundet, men samfundet, der tjener bankerne og virksomhederne. Det er ikke længere hunden, som logrer med halen, men halen, som logrer med hunden.
Velfærdsstat som garant
Det, som overbeviste Marx om det uholdbare i sin tids kapitalisme, var den dybe modsigelse, han så udvikle sig mellem den kapitalistiske produktions i stigende grad sociale karakter  sammenvævningen af alt og alle i et system, der gennemsyrede stadig større dele af samfundslivet og den fortsat private og ulige tilegnelse af den kapitalistiske produktions frugter.
Hvad Marx groft undervurderede, var overbygningens evne til at tilpasse sig i større eller mindre grad (forskelligt fra land til land), 'socialisere' den kapitalistiske produktions frugter og lade dem komme stadig flere til gavn. Kapitalismens ganske velfungerende overbygning har siden Anden Verdenskrig kort sagt været velfærdsstaten med dens mere eller mindre omfattende system af kollektive rettigheder og offentlige goder. Velfærdsstaten er så på sin side blevet muliggjort takket være nationalstaten med dens mere eller mindre omfattende muligheder for at regulere kapitalbevægelser og beskatte fortjenester.
I så henseende adskiller kapitalismen af i dag sig unægtelig fra kapitalismen af i går. Mens kapitalismen i dag har antaget en stadig mere social karakter (ved at gøre flere og flere mennesker rundt om i verden i stigende grad indbyrdes afhængige), er overbygningens evne til at 'socialisere' frugterne af produktionen blevet svækket. Konsekvensen er blevet en verden, hvor stater forarmes, og hvor offentlige goder forfalder eller sælges fra, mens private virksomheder og enkeltpersoner i stadig stigende grad og på globalt plan uforstyrret kan nyde godt af produktionens frugter.
Intet bedre system
Jeg formoder, at Karl Marx ville have fundet en sådan kapitalisme moden til revolution. Jeg håber, han i så fald endnu engang ville undervurdere menneskets evne til at tøjle kapitalismens styrker og 'socialisere' dens frugter. Et nyt og bedre system, tror jeg, står nemlig ikke for døren  snarere et meget gammelt og meget dårligt.
»Filosoffernes opgave er ikke længere at forklare verden, men at forandre den«, skrev Marx.
Jeg tror, at det indtil videre vil være alt rigeligt at forsøge at forklare den bedre, og Karl Marx vil i den forbindelse fortsat være en tænker med et budskab til vores  tid.
Göran Rosenberg er journalist, forfatter og uafhængig kommentator for Dagens Nyheter og Information
© Dagens Nyheter og Infor-mation. Oversat af Niels Ivar Larsen

