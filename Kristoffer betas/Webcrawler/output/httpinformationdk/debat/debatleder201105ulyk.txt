Det ulykkelige Arabien
De overlagte mord begås med USA's og EU's velvillige bistand, lige som Salehs mordere er armeret med amerikanske, franske, bulgarske, tjekkiske og britiske våben, solgt fra 2009 med den seneste leverance i januar i år til en samlet værdi af ca. 200 mio. dollar


 Felix Arabia 'Det lykkelige Arabien', kaldte romerne det hjørne af Den Arabiske Halvø, der i dag udgør Yemen. Et ludfattigt land med 23 millioner indbyggere og i omegnen af 50 millioner våben ifølge de seneste beregninger. Altså våben, der kan håndteres af en enkelt mand eller to kampfly, missiler, artilleri og flådefartøjer er oveni. Alene af den grund er det imponerende, at den fire måneder lange udholdenhedsprøve mellem præsident Ali Abdullah Saleh og hundredtusinder demonstranter i alle landets større byer fortsat er en ulige kamp mellem præsidentens sikkerhedsstyrker og soldater overfor ubevæbnede aktivister.
I går blev i hvert fald 25, men muligvis et halvt hundrede af dem mejet ned i den sydlige by Taiz, hvor demonstranter havde samlet sig på byens Frihedsplads, efter at ca. 3.000 havde demonstreret foran en politistation med krav om løsladelse af en anholdt aktivist. Disse overlagte mord begås med USA's og EU's velvillige bistand, lige som Salehs mordere er armeret med amerikanske, franske, bulgarske, tjekkiske og britiske våben, solgt fra 2009 med den seneste leverance i januar i år til en samlet værdi af ca. 200 mio. dollar. Det er ikke ærtebøsser, der er leveret, men »udstyr til specialstyrker«, som det hed i et brev fra en amerikansk Pentagon-oberst til chefmorder og præsident Ali Abdullah Saleh der tillige blev ønsket et langt liv med godt helbred.
Al dette isenkramhar Saleh skaffet sig ved at bilde Vesten ind, at han var det eneste bolværk mod al-Qaeda, hvis fællesarabiske kommando holder til i Yemen, og som Saleh har fængslet og løsladt, som det nu passede i hans kram. På samme måde har han mesterligt manipuleret en gruppe kaldet jihadisterne eller Aden-hæren, og som er krigere, der kæmpede mod russerne i Afghanistan i 80'erne og vendte hjem i 1994 for at bistå Saleh med at slå et oprør ned og blev belønnet med poster i det offentlige og i sikkerhedsapparatet. Op til weekenden truede Saleh med borgerkrig, hvorefter han ifølge oppositionskilder gav landsknægtene i Aden-hæren ordre til at erobre et antal offentlige bygninger i Zinjibar, en mindre by mod syd. Hvorefter han i går satte kampfly ind mod de selvsamme bygninger for at vise Vesten, hvem der er garant mod terrorisme.
At Salehs tilbageblevneslagtere dele af hæren, bl.a. syv generaler, regeringen og diplomatiet er for længst deserterede har myrdet mere end 200 demonstranter, er efter samme perverterede logik, som de øvrige arabiske diktaturer, der enten er væltet eller er under pres, har fulgt. Hvad der adskiller Yemen fra de øvrige diktaturer er, at regimet sideløbende er involveret i en borgerkrig på flere niveauer ikke kun mod de islamiske militante i syd, der formentlig gik i en fælde, men mod de frafaldne dele af hæren og mod de vigtigste stammer, der dominerer Yemens politiske, økonomiske og militære strukturer.
I den forløbne uge har Saleh-loyale styrker været i ildkamp med militante fra den magtfulde Hashid-stamme, som han i øvrigt selv tilhører, men som vendte sig imod ham, efter at snigskytter den 18. marts dræbte 52 demonstranter. Og i sidste uge blev den konflikt meget alvorlig den handlede ikke længere om, at den stammeældste, Sadiq al-Ahmar, kræver Saleh fjernet fra den præsidentpost, han har beklædt i 32 år. Striden er nu et spørgsmål om blodhævn, efter at Salehs styrker angreb en stammeældstes hus i hovedstaden Sanaa og dræbte eller sårede et udsnit af politiske ledere og mæglere i konflikten med præsidentpaladset, der befandt sig i kælderen til møde med Sadiq al-Ahmar.
Med en stemme, der lød som kom den ud gennem et rustent vandrør, lod den furede stammeældste fredag Al Jazeeraa seere vide, at Saleh havde begået
al ayeb al-asmad,gudsbespottelse, ved at skyde på mæglerne i konflikten, en helligbrøde i islam. Fra da var han en jaget mand.
Spørgsmålet er ikkeså meget hvornår, som hvad og hvem, der kommer efter Saleh. Selv det høflige Vesten, der, som det siges i dagens kronik af Hana al-Khamri, ikke som i Libyen plejer flygtninge- eller olieinteresser i Det ulykkelige Arabien, har indstillet sig på, at Saleh er
dead man walking. Saudi-Arabien og dermed GCC, Golfens samarbejdsorganisation har efter tre forgæves mæglingsforsøg, hvor Saleh hver gang først sagde ja, derefter nej, besluttet at lade ham sejle mod sit eget fata morgana, og har meldt sig ud af mæglingsbestræbelserne.
Men saudierne trækker i sidste ende det længste strå allieret med Hashid-stammen venter saudierne på den rigtige mand til at tage over. Når han er fundet saudierne er ikke begejstrede for Sadiq al-Ahmar, så det kan tage tid vil Saleh ikke længere være
walking.
Det triste er, at før det kommer så vidt, vil flere unge mennesker være dræbt, flere skæbner smadret af mén efter djævelske våben bl.a. en særlig ondartet gaspatron, der efter sigende lammer ofrene i flere dage, og som Vesten har leveret som et anti-terrorvåben, der angiveligt nu anvendes mod de ubevæbnede demonstranter.
e.

