Atommareridt
LEDER


 I Tyskland har de ’verdens sikreste atomkraftværk’. SNR-300-reaktoren i Kalkar, Nordrhein-Westfalen, grundlagt i 1972 og færdigbygget i 1985. Kalkar-reaktoren kaldes verdens sikreste, fordi den aldrig er sat i drift. Bekymringer over økonomi og sikkerhed, massive folkelige protester samt Tjernobyl-ulykken fik den tyske regering til i 1991 at beslutte at skrotte den driftsklare reaktor. Indmaden blev pillet ud og værket solgt for en slik til en hollandsk iværksætter. Han har siden omdannet atomanlægget til Wonderland Kalkar, en forlystelsespark med 40 attraktioner, herunder karrusel inde i og klatrevæg uden på reaktorens enorme køletårn.
Kanske Kalkar-ideen er det bedste forretnings-koncept for de få europæiske elselskaber, som kæmper med at opføre nye reaktorer?
Atomkraften følger i EU det globale mønster beskrevet i avisen i går: Atomkraftens andel af EU’s elforsyning er faldet fra 30,6 pct. i 1990 til 26,8 i 2012, mens vedvarende energi er fordoblet fra 12,6 til 24,2 pct. Der er i dag i EU større kapacitet i sol og vind end i atomkraft. Og atomkraften er så økonomisk trængt, at ni EU-lande har sendt EU-Kommissionen en bøn om hjælp, fordi de har »alvorlige bekymringer om markedets evne til selv at tilvejebringe den nødvendige sikkerhed, der skal til for at stimulere investeringer på rent kommerciel basis«. På dansk: 55 år efter den første reaktorstart i USA kan atomkraften ikke stå på egne ben.
Det er grunden til, at det italienske elselskab ENEL nu sælger sin majoritetspost i det slovakiske atomkraftprogram med bl.a. to omstridte reaktorer, som har været på vej siden 1986, men endnu ikke producerer strøm. ENEL solgte allerede i 2012 sin andel i det franske Flamanville-3-projekt, da det blev klart, at byggeprisen her ville stige fra 24 til 63 mia. kroner og driftsstarten forsinkes fra 2012 til 2016.
Ganske som i Finland, hvor Olkiluoto-3-reaktoren skulle have været i drift i 2009 til en pris på 22 mia. kr., men nu menes at ville koste op til 63 mia. og først blive køreklar fra 2018-20.
Sådan er atomkraftens status i EU. Mere rædselskabinet end forlystelsespark.

