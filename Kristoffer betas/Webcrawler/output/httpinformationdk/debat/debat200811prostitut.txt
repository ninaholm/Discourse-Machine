Prostitutionsteater er en afskyelig idé



 Da jeg først fik kendskab til teaterstykket Pretty Woman A/S, var det første jeg tænkte: 'Det er løgn.' 
For det første er der ingen, der kan få støtte til at opsætte så dårlig en idé. For det andet vil der ikke være noget publikum til det. Tænkte jeg.
Jeg tog fejl, og det ryster mig så meget, at jeg har surfet på internettet i håb om at finde en så genial tanke bag stykket, at jeg ikke selv kunne regne den ud. 
Desværre fandt jeg den ikke og derfor dette læserbrev til instruktørerne Jeppe Kristensen og Tue Biering samt det publikum, som åbenbart hverken har etiske, moralske eller politiske skrupler over at støtte ideen om, at prostitution er teater. Hvad får en del af familien Danmark til at synes, at det er okay at give penge til en prostitueret, når blot hendes (så vidt jeg har forstået bruges der udelukkende kvindelige prostituerede) betaling ikke sker i form af sex men i form af offentlig iscenesættelse? 
Boykot det
Hvordan kan nogen som helst i dette land dog se bort fra det problem, prostitution er, når blot det finder sted på en scene? Og ja, jeg ser bort fra den gruppe af primært danske kvinder som har valgt erhvervet til fordel for andre erhverv.
I resten af Skandinavien forsøger man - mere eller mindre helhjertet - at komme prostitution til livs, imens man i dette land åbenbart betaler de prostituerede i teatret - men altså stadig for at yde noget: 2.000 kr. for dikteret, iscenesat opførelse. Hvad sker der dog? 
Er det da ikke åbenlyst for enhver, at det blot betyder endnu en dag i samme lave (det laveste) position i dette samfund?
Det er skik og brug, at hvis vi ikke bryder os om et andet land, så boykotter vi dets produkter. Det er minimum af, hvad vi via vores handlinger kan gøre; at undgå at yde økonomisk støtte til noget vi af den ene eller anden årsag ikke bryder os om. Jeg mener, at vi burde gøre det samme med stykket Pretty Woman A/S, og samtidig benytte lejligheden til inderligt at opfordre alle folk i positioner hvor beslutninger tages at yde en større indsats imod prostitution. Ikke at jeg personligt har noget imod de prostituerede. Jeg respekterer dem præcis, som jeg respekterer alle andre mennesker. 
Det er udelukkende deres ydmyge situation, jeg har noget imod: Ingen burde være så afhængige af andres umiddelbare lyst - hverken på gaden eller i teatret.
Stine Ofelia K. er kunstner

