Uddannelsespligt er vejen til integration
Ret og pligt til uddannelse af nydanskere mellem 30 og 50 år kan rulle som en snebold og sætte gang i en hel lavine af positive effekter. For uddannelse af nydanskere er vejen til både integration og velfærd
Alle nydanskere mellem 30 og 50 skal have ret til dansk-undervisning, der gør dem sprogligt i stand til at klare sig på arbejdsmarkedet og i efterfølgende uddannelser, mener Karin Bancsi.


 Det danske sprog flyder hen over tungen på både moderen og faderen. De er begge i job og laver frivilligt arbejde i lokalsamfundet. Sønnen er netop begyndt på HHX og vil gerne være politibetjent. Datteren går i 9. klasse, er formand for elevrådet og overvejer at blive pædagog.
Vi kan alle se billedet af den velintegrerede nydanske familie for os. Men vi glemmer nogle gange, at vi selv har en rolle i at få dette billede til at stå skarpt. Det zoomer vi ind på i det følgende. For vi mener, vi har nøglen: Uddannelse er vejen til integration og velfærd. 
Hvis vi giver vores nydanskere mellem 30 og 50 år ret og pligt til uddannelse, er vi et godt stykke på vej til at løse problemer med både mangel på uddannet arbejdskraft, integration, frafald på erhvervsuddannelser og kriminalitet. Og så er det, at billedet af den velintegrerede familie faktisk ikke bare er en illusion, men bliver et reelt billede, der kan findes i fotoalbums i alle hjørner af Danmark. 
Lad os begynde et sted: Kun cirka 60 procent af de 30-50årige nydanskere er i job, mens erhvervsfrekvensen for danskere ligger på 90 procent. Danmark har brug for uddannet arbejdskraft, så snart finanskrisen er overstået. Det er to kendsgerninger, som burde være meget nemme at koble sammen på en positiv måde. Men de bliver det ikke rigtigt i den offentlige debat. 
Det burde ellers være enkelt: Gruppen af nydanskere, der ikke har et job, kan nemlig groft sagt deles op i to grupper. De arbejdsløse på overførselsindkomst, og de der står uden for arbejdsmarkedet uden at modtage nogen form for offentlige ydelser. Vi er overbevist om, at uddannelse vil være vejen frem for nydanskerne i begge grupper, og at de også selv ønsker at få et job - i mange tilfælde taler de bare ikke godt nok dansk og mangler i det hele taget kvalifikationer.
Det er hele 40.000 nydanskere mellem 30 og 50, der står uden for arbejdsmarkedet. Vi ved, de er der, fordi de har et cpr-nummer, men ellers ved vi ikke ret meget om dem. Vi kan se, at 60 procent af dem er kvinder, og på baggrund af forskellige rapporter, kan vi antage, at de bliver forsørget af deres mand, passer deres børn og hjem, ikke taler særlig godt dansk og ikke har en uddannelse, de kan bruge i Danmark.
Børn og hjem
Og så ved vi noget afgørende: De vil gerne arbejde. En ny undersøgelse foretaget for Københavns og Hvidovre kommuner og Center for Socialøkonomi viser, at langt de fleste af de 14.000 nydanske kvinder i hovedstadsområdet, der går derhjemme og forsørges af manden, ønsker at komme i arbejde. Og de bliver bakket op af deres mand.
Samtidig ved vi fra en rapport, SFI, Det Nationale Forskningscenter for Velfærd, har lavet, at mere end 60 procent af de erhvervsaktive nydanskere enten ingen uddannelse har, eller at man ikke kender deres uddannelsesniveau. Så vi kan gå ud fra, at en meget stor del af den gruppe nydanskere, der er arbejdsløse og på overførselsindkomst (tallet har ligget på 10-12 procent af indvandrere fra ikkevestlige lande), også mangler uddannelse. Noget nydanskerne absolut ikke selv er tilfredse med. En ny undersøgelse fra Rockwoolfondens Forskningsenhed har netop vist, at nydanskere finder det ydmygende at modtage penge fra det offentlige, fordi de oplever det som en pligt at yde noget til samfundet.
For os at se, er det derfor åbenlyst, at uddannelse er nøglen, men det har nydanskerne ikke tilstrækkelige mulighed for at få i dag. Som systemet er nu, findes der danskundervisningstilbud i kommunerne til indvandrere, der kommer til landet. Men uanset hvilken baggrund, indvandrerne kommer hertil med, skal de klare danskuddannelsen inden for de første tre år, de er i Danmark. Det bør være meget mere fleksibelt.
Vi mener, man bør give alle nydanskere mellem 30 og 50 ret til danskundervisning, der gør dem sprogligt i stand til at klare sig på arbejdsmarkedet og i efterfølgende uddannelser. Derudover bør de også have ret til at få en uddannelse, der giver dem et alment kvalifikationsniveau, der minimum svarer til folkeskolens 9. klasse og de bør have ret til at gennemføre en erhvervsfaglig eller gymnasial uddannelse.
Opsøgende arbejde
Det betyder, at vi er nødt til at skabe helt nye uddannelsestilbud. Især hvis man skal nå den gruppe af nydanskere, der står uden for arbejdsmarkedet, er det nødvendigt at fjerne så mange barrierer som muligt. Blandt andet bør man oprette uddannelsestilbuddene til nydanskerne så tæt på deres nærmiljø som muligt. Det kan være i beboerforeningens lokaler, på den lokale folkeskole eller i den lokale kirke (erfaringer fra Vollsmose viser, at indvandrere uanset religion ikke har noget problem med at skulle deltage i aktiviteter i kirken - for de ved, at her bliver de behandlet med respekt.)
Nogle vil måske stille spørgsmålstegn ved, hvordan man skal nå ud til nydanskerne uden for arbejdsmarkedet, når man ikke allerede nu har kontakt til dem. Vi er klar over, at der skal gøres et stort stykke opsøgende arbejde, men faktisk tror vi ikke, det bliver så svært. For som bevist i flere undersøgelser vil de gerne arbejde og integreres - de skal bare have mulighederne. I forvejen er der mange gode projekter i særligt de ghettoiserede områder af Danmark, hvor man har en del opsøgende lærere og SSP-medarbejdere gående rundt i lokalsamfundet. Og dem vil man kunne bruge til at sprede viden om nye uddannelsestilbud. Og når nogle af nydanskerne er begyndt på uddannelserne, vil de også selv være med til at sprede budskabet.
I forhold til den gruppe, der er på overførselsindkomst, men som mangler kvalifikationer, forestiller vi os, at man kan indføre en form for pligt til uddannelse. Danskere har ni års undervisningspligt, og derfor mener vi også, det vil være rimeligt, at indvandrere skal have en pligt til at tilegne sig dansk og almene kvalifikationer på 9. klassesniveau. Vi er overbevist om, at nydanskerne vil opleve det som positivt. Igen fordi de jo gerne selv vil i arbejde. Og hvis de får den uddannelse, de har brug for, vil de ikke alene blive bedre rustet til at få et job, men også til at beholde det.
Dynamiske effekter
At vi står midt i en finanskrise gør ikke problemstillingen mindre aktuel. For det første fordi der nu er risiko for, at endnu flere nydanskere vil blive vippet ud af arbejdsmarkedet, hvis de ikke har den rette uddannelse. For det andet fordi det nu bliver endnu vigtigere, at vi kan tilbyde en meningsfuld aktivering. Det vil i rigtig mange nydanskeres tilfælde være uddannelse. For det tredje er den bedste vej til at komme ud af krisen en veluddannet arbejdsstyrke. Og vi får brug for alle de hænder, vi kan få, når en stor ældre generation om få år går på pension.Nu er vi gået meget i dybden med, hvad ret og pligt til uddannelse for nydanskere vil betyde for arbejdsmarkedet. Men som vi har antydet, vil det have en masse dynamiske effekter, hvis vi giver nydanskerne et uddannelsesløft.
For eksempel vil de nydanske forældre blive meget bedre rustet til at støtte og motivere deres børn i deres uddannelse, hvis de selv forstår dansk og er i gang med at uddanne sig. Det vil helt sikkert være med til at mindske det store frafald blandt unge nydanskere på ungdomsuddannelserne. Det er uhyre nødvendigt. For på erhvervsuddannelserne - som er den vej de fleste nydanske unge går - er der et frafald på cirka 60 procent blandt nydanskerne på grundforløbet, viser flere undersøgelser. 
Uddannelse af de nydanskere vil også sikre både dem og deres børn en langt bedre integration. For når forældrene har lært dansk og bliver mere forankret i det danske samfund med job og netværk vil de også have et større overskud og mere indsigt i den verden, deres børn færdes i. Igen vil det betyde, at de kan sikre at børnene får en uddannelse, men også at børnene ikke vandrer hvileløst omkring, laver ballade i gaderne og roder sig ud i kriminalitet.
På den måde vil ret og pligt til uddannelse af nydanskere mellem 30 og 50 år altså rulle som en snebold og sætte gang i en hel lavine af positive effekter. Og netop derfor vil vi slutte af med en bøn om, at en debat om nye uddannelsestilbud ikke ender i en diskussion om, hvor pengene skal komme fra. Det er uomtvisteligt, at uddannelse er vejen frem, og derfor må politikerne på Christiansborg nu sørge for at få afsat penge til kommunerne, så vi hurtigst muligt kan få sat hjul under vores forslag, så det kan køre derudaf og ruste nydanskerne og vores samfund til fremtiden.
Karin Bancsi er næstformand i HK 
 

