DA og CARMA er enige om svenske tal
Læserbrev til Information


 Fredag den 10. april bragte Informations Mette-Line Thorup en artikel på forsiden, hvoraf det fremgik, at CARMA kunne dokumentere en anden udvikling i antallet af modtagere af overførselsindkomst end Dansk Arbejdsgiverforening (DA).
Uagtet at vi har forskellig vurdering af de svenske reformers betydning, så er DA og CARMA enige om, at der i Sverige er blevet ca. 200.000 personer færre på overførselsindkomst fra 2006 til 2013.Det tal for offentligt forsørgede, der indgår i CARMA’s rapport, har vist sig ikke at være retvisende i forhold til antallet af personer på blandt andet sygedagpenge og på kontanthjælp, og når der korrigeres herfor, er der ikke væsentlig forskel på de tal, som DA har fra Statistik Centralbureau og de tal, der fremgår af CARMA’s rapport.
Thomas Bredgaard, Associate Professor, CARMA, Aalborg University, og Karina Ransby, analysechef, Dansk Arbejdsgiverforening.
Information svarer:
Vi har refereret den omtalte rapport fra CARMA korrekt, men vi beklager, at opgørelsen viser sig at basere sig på forkerte tal.
Det skal samtidig tilføjes, at den svenske arbejdsløshed, som der også står i artiklen, er højere end den danske, og at Sverige indtil videre ikke har fundet en måde, hvor man via sænkelse af de offentlige ydelser har fået væsentligt flere i beskæftigelse. Man har sænket ydelserne, og det har haft konsekvenser for fordelingsprofilen, som tidligere overvismand, professor Torben M. Andersen, er citeret for at konkludere i artiklen. Red.

