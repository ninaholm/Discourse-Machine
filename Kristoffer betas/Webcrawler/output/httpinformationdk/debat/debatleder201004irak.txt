Irak ifølge 'Action Man'



 Det var næsten rørende at høre de konservatives forsvarsordfører, major af reserven Helge Adam Møller, påstå på TV 2 Nyhederne (i en polemik påskelørdag med SF's Villy Søvndal), at Irak efter det nyligt afviklede parlamentsvalg nærmer sig 'det normale'.
Selve anledningen til polemikken, nemlig at de konservative advarer vælgerne mod Villy Søvndal som udenrigsminister i en eventuel S-SF-regering på grund af hans mildt sagt slingrende signaler, synes at se bort fra det faktum, at selv den yngste folketingsbetjent formentlig vil være en mere kompetent udenrigsminister end Helge Adam Møllers partileder.
Det skal vi ikke blande os i, men vi kan korrigere postulatet om, at det irakiske valg har medført noget nær en 'demokratisk normalisering' i landet, og vi undres over, at påstanden blev fremsat samme dag, som medietapetet var plastret til med rapporter om den brutale likvidering af 25 sunni'er i en landsby nær Bagdad, forøvet af mordere iklædt irakiske militær-uniformer.
Normale tilstande er ikke det første, man får øje på i det unge, irakiske demokrati, hvor der er slået flere ihjel de senste fem år, end Saddam Hussein nåede at myrde i 30. Og som efter det nylige valg, faktisk afholdt uden de helt store tyvestreger, ikke desto mindre er i risiko for at ende i et nyt, blodigt kaos.
STRAKS efter det endelige valgresultat var offentliggjort, rejste sendebude for såvel premierminister Nouri al-Malikis 'Lov og Orden'-blok som for den rent shi'itiske INA-koalition (Iraks Nationale Alliance) til Teheran, hvor INA's nye stærke mand, den vitriole præst Muqtada al-Sadr, har opholdt sig et års tid, angiveligt fordybet i teologiske studier, der har til formål at æge hans autoritet blandt Iraks shi'iter.
Den officielle anledning til irakernes udrejse var fejringen af newroz,det iranske nytår, men den reelle anledning var rådslagning om, hvem der skal stå i spidsen for den næste regering i Bagdad.
Og ét synes sikkert allerede nu: Det bliver næppe valgets vinder, shi'iten Iyad Allawi, hvis sunni-dominerede 'Iraqiya'-alliance fik 91 af de 325 pladser i parlamentet, hvor Nouri al-Malikis alliance, også med et par sunni'er som vinduespynt, som nummer to med 89 sæder.
Men det bliver næppe heller al-Maliki. Forlydender i Libanons politiske kredse med snore til til den teologistuderende Muqtada al-Sadrs libanesiske familie-kontakter vil vide, at al-Sadr, der blev INA-blokkens største stemmesluger med 39 af INA's 70 parlamentssæder, meddelte de tilrejsende, at han vil støtte en regering ledet af al-Malikis 'Lov og Orden'-blok, men på én betingelse: At den næste premierminister er en anden end al-Maliki - som i 2006 forsøgte at fængsle den unge, anti-amerikanske præst. Iagttagere har også lagt mærke til, at endnu en ledende INA-politiker, Ammar al-Hakim, omhyggeligt har undgået at pege på al-Maliki - men også har slået fast, at samarbejde med Iyad Allawis 'Iraqiya'-blok er udelukket.
I ET normalt politisk miljø, som det, Helge Adam Møllers luftspejlinger angiver, at Irak er på vej til at blive, ville sjakren om regeringsdannelsen være en del af denne normalitet. Men i Irak er denne sjakren potentitelt dødelig, så vist som landets sekteriske og etniske modsætninger stadig er afgørende parametre. Et nyt styre, der ikke har karakter af en samlingsregering, løber en latent risiko for borgerkrig - parallellen til Libanon, der har en samlingsregering for netop at undgå en ny borgerkrig, er slående.
Dersom Allawi og hans betydelige sunni-segment, der boykottede valget i 2005, ikke inddrages i en kommende regering, frygter mange analytikere, at sunni'erne vil vende tilbage til den voldelige opposition, der betød tab af titusinder menneskeliv fra 2004 til 2007.
Sunni-klanerne bekæmpede frem til 2007 de amerikanske besættelses-tropper, men med USA-generalen David Petraeus diplomati - og den fede tegnebog, han havde med i uniformslommen - købte han sunni'erne til at vende geværerne mod al-Qaeda og under betegnelsen
'Sahwa'(vækkelse) genindtræde i Iraks politiskem proces.
Men hvis sunni'erne - nu i alliance med Allawi - nægtes den politiske indflydelse, de mener deres stemmetal - næsten 30 pct. - berettiger, kan Petraeus imødese en ny 'vækkelse', denne gang vendt mod en shi'itisk ledet og iransk støttet regering. Det vil medføre et kaos, der vil tvinge amerikanerne til at udsætte eller helt aflyse deres planlagte tilbagetrækning.
Og her er vi på en bagvendt facon tilbage ved den påstand om 'normalisering', der kom fra major af reserven, Helge Adam Møller.
Han blev i sin tid - for 20-25 år siden - kaldt Folketingets 'Action Man' som følge af hans militære baggrund og nogle meget markante synspunkter om, hvad Schlüter-regeringen burde stille op over for 'venstre-ekstremistiske uromagere'. Noget tyder på, at hans opfattelse af 'normalisering' er en anden end f.eks. Søvndals. Man kan tilføje: Det manglede bare.

