Tiltrængt opgør med bankbonusser



Det har været et dårligt år for Royal Bank of Scotland, men det kan ikke nødvendigvis mærkes på direktionsgangen.Trods bankens samlede underskud på 5 mia. pund fik dens topchefer for nylig bonusser udbetalt for ikke mindre end 607 mio. pund. Heraf gik mindst 215 mio. pund til de selvsamme chefer, der til skade for de europæiske bankkunder tidligere på året blev grebet i at manipulere med den såkaldte LIBOR-rente (en vejledende rentesats for interne forretninger mellem bankerne).Forløbet i Royal Bank of Scotland bekræfter desværre den udvikling og de lette populistiske fjendebilleder, der i løbet af finanskrisen er blevet mainstream. Bankchefer indkasserer fede bonusudbetalinger for spekulationsforretninger, der har medvirket til at underminere den sydeuropæiske økonomi.Men nu skal det være slut med banksektorens svulstigste bonusordninger.Sidste uge besluttede EU nemlig &ndash; under skarpe protester fra især Storbritannien &ndash; at slå til mod de monstrøse bonusudbetalinger til topcheferne i den europæiske banksektor. Ifølge et nyt EU-initiativ, der er aftalt mellem og vil gælde for samtlige 27 EU-lande, må bonusudbetalinger fremover ikke overstige topchefernes årslønninger. En lille kattelem er det dog blevet til: Bonusser kan stadig fordobles, hvis et bestyrelsesflertal godkender det.De nye regler, der stadig skal godkendes i EU-medlemslandenes nationale parlamenter, er et forsøg på at lytte til den europæiske folkestemning, der i stigende grad har vendt sig mod de vanvittigt umådeholdne bonusordninger i en banksektor, der endnu ikke har erkendt sit medansvar for finanskrisen. Loftet for bonusudbetalinger indføres med andre ord på et tidspunkt, hvor både den eksterne og brancheinterne tillid til den internationale banksektor er uhyre begrænset. Lanceringen af de nye regler har derfor en enorm symbolsk betydning på et tidspunkt, hvor et overvejende flertal af europæerne ønsker strammere regler for bank- og spekulationsforretninger.Indsatsen mod de vildtvoksende bonusordninger er dog også et led i et samlet fremstød, der ved hjælp af øget regulering skal tvinge den europæiske finanssektor til at fravælge den type bankforretninger, der i løbet af det seneste halve årti har forstærket rentespekulation mod gældsramte EU-lande og dermed har sendt regningen videre til bankkunderne og skatteyderne.Desværre er forsøget på at regulere bonusordninger langt fra at være en beslutning, der rokker afgørende ved de strukturelle problemer i den internationale finanssektor. Tværtimod, anfører modstanderne af de nye regler, vil yderligere ineffektive reguleringsforsøg af denne type både svække eurozonens konkurrencedygtighed og medføre skævheder i en både livsnødvendig og presset industri.Andre frygter, at forbrugerne som så ofte før vil skulle betale regningen for de skærpede krav til banksektoren. Bonusordninger, hævder de, vil blot føre til yderligere lønkrav i en banksektor, der allerede i løbet af de seneste fire år har oplevet en branchelønstigning på 37 pct. Blandt andet som en direkte reaktion på politiske reguleringsforsøg.Med andre ord er det nu op til EU at vise mod. Ønsket om at begrænse de stigende lønninger må sammen med den europæiske finansskat, som Danmark beklageligvis står uden for, nødvendigvis ses som spæde skridt på vejen mod en effektiv og gennemgribende nytækning af den finansielle sektor. Bruxelles må demonstrere alvor i omgangen med den europæiske banksektor og vise bankerne, at man i stedet for uigennemsigtige finansprodukter ønsker at fremme realøkonomiske investeringer.I banksektoren er de nye regler som ventet blevet mødt med anklager om populistisk heksejagt på en livsnødvendig branche. Hvis ikke de europæiske politikere følger op på initiativet og sikrer, at forbrugerne ikke som så ofte før kommer til at hænge på regningen, når den internationale finanssektor drages til ansvar for sin rolle i den aktuelle krise, vil finanssektoren sandsynligvis først for alvor mærke de politiske konsekvenser af &rsquo;det populistiske had til bankerne&rsquo;.
