Læserbreve



 Konkrete mål for praktikpladser
Fleming Frederiksen, formand for Arbejdsgiverne
Det er svært at finde de rette folk inden for mange af de fag, som er uundværlige for industrien såsom smede og industriteknikere. Ifølge Dansk Metal gik 1.627 industriteknikere på pension i 2011-2013. I samme periode blev kun 756 udlært. Og fremtiden ser endnu værre ud: Om fem år vil vi mangle 30.000 faglærte.
En del af problemet er, at for få unge vælger en erhvervsuddannelse. Det skyldes et gammeldags uddannelsessnobberi, der konstant skubber erhvervsuddannelserne over i skammekrogen, selvom de både giver sikre jobmuligheder og gode muligheder for at begynde som selvstændig.
Men virksomhederne kan heldigvis selv sikre sig arbejdskraft.
Det har Arbejderbevægelsens Erhvervsråd slået fast i en ny analyse, som viser, at syv ud af ti nyuddannede faglærte får deres første job i den virksomhed, hvor de har været i praktik.
I Arbejdsgiverne har vi netop vedtaget en målsætning om, at hver tiende medarbejder om fem år skal være en lærling. Vi opfordrer andre til at gå samme vej og sætte et konkret mål.Deloitte har i en undersøgelse slået fast, at der er potentiale i virksomhederne til at oprette 30.000 flere praktikpladser. Samtidig står 1.000 unge uden praktikplads, og 7.000 må nøjes med skolepraktik. Og så klager vi over mangel på arbejdskraft.
Religions-kritikere imod nytolkning
Jacob Sønderskov Sørensen, Risskov
I læserbrevet ‘Ministerens forfinede kristendom’ den 23. juli skriver Michael Rothstein og Jens-André Herbener, at de ikke hopper på Preben Brock Jacobsens limpind om, at kristendommen »nærmest er rationel«. Men de rammer ved siden af. Jacobsen skriver i kronikken »I medierne er kristendom lig med bibelfundamentalisme«, at det religiøse sprog er metaforisk. Det handler om menneskets grundvilkår – ikke fakta.
Rothstein og Herbener synes at mene, at religionerne blot er forfejlede og uvidenskabelige forsøg på at forklare verden. Når de møder kristne, der også tror på videnskaben, insisterer de på, at videnskab og tro ikke kan forenes. Hermed føjer de sig til rækken af religionskritikere, der ikke blot vil kritisere, men også definere andres religion – og som bekæmper nytolkninger af religionerne, fordi de mener, at religion er et levn fra fortiden.
12-talspiger er problemknusere
Anne Sophie Schytt Lassen og Ida Marie Schytt Lassen, studerende
Medierne tegner et portræt af de såkaldte 12-talspiger som skrøbelige, svage og på randen af et sammenbrud. En undersøgelse viser, at piger med høje gennemsnit oftere går til psykolog end andre studerende. Når piger med høje gennemsnit benytter sig af en psykolog i større omfang end andre studerende, skyldes det måske, at man kun opnår et højt gennemsnit, hvis man prioriterer, tænker logisk og løser de problemer, man møder.
Universiteterne tilbyder gratis psykologhjælp. Tesen er, at en samtale med en psykolog er gavnende. Det er ikke en diagnose eller et svaghedstegn. I stedet for at råbe vagt i gevær, når piger med høje gennemsnit benytter sig af psykologtilbud, burde vi i stedet rose dem for at tage hånd om deres problemer og opfordre flere til at gøre det samme.

