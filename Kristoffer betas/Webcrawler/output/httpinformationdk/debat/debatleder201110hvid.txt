Hvid og straight



 »De lesbiske bliver sjældent nævnt og taget seriøst,« siger filminstruktøren og filmforskeren Jenny Lund Madsen i dagens avis. Hun kalder det »en form for stille diskrimination,« at der ikke er flere lesbiske i danske film og tv-serier. Hun har forsket i det og har selv lavet en kortfilm med en lesbisk hovedperson, Chloé Likes Olivia, der er nomineret til en pris på den igangværende MIX Copenhagen filmfestival og stort set produceret uden offentlig støtte.
Filmkonsulent Kim Leona giver Jenny Lund Madsen ret — »man behøver blot at tælle,« siger hun om antallet af film med homoseksuelle hovedpersoner — men understreger, at det først og fremmest handler om historien, man fortæller: »For så vidt er det ligegyldigt, om de er lesbiske eller ej — hvis historien er god nok, bør den fortælles.«
Det en vigtig pointe, og det er en interessant og relevant diskussion. Når man taler om mangfoldighed i dansk film, taler man nemlig som regel om genrer og udtryk, ikke om at dansk film hovedsageligt er både hvid og straight.
I Sverige har man indført en kvoteordning for at få flere kvinder bag kameraerne på de svenske film, hvilket ikke ligefrem har været en succes. I Danmark afsætter man hvert år 25 procent af filmstøtten til film for børn og unge, uden at det ligefrem resulterer i fantastiske film for de målgrupper.
Det er farligt med den slags tvungen målgruppe- og kvotetænkning: Det har det med at gå ud over kunsten. Det handler om, at lesbiske, bøsser og danskere med anden hudfarve end hvid selv skal insistere på at få lov til at fortælle de gode historier, som Kim Leona taler om — historier, som afspejler deres liv og hverdag. Og så handler det om, at støttegiverne skal være åbne over for forslag, der går andre veje end normalt. Så vil dansk film i sandhed blive mangfoldig, og vi vil have endnu en grund til at være stolt af, hvad vi kan på det store lærred.

