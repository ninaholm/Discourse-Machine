Usædvanlig debat om dødsfald i Kinas fængsler
Forslåede lig tydede på, at kinesiske fanger led en voldsom død. Men ifølge Kinas fængselsmyndig-heder var dødsfaldene blot forårsaget af gemmelege og mareridts-drømme. Dødsfaldene har ført til bemærkelses-værdig torturkritik i kinesiske medier. I dag starter en kampagne mod misbrug
Historier om tortur i kinesiske fængsler er ikke nogen nyhed, men det er til gengæld den offentlige debat efter en række mere end mistænkelige dødsfald.

BEIJING - Den 24-årige bonde Li Qiaoming blev i slutningen af januar arresteret i den sydvestlige provins Yunnan. Han var under mistanke for ulovligt at have fældet træer, da han ville tjene lidt ekstra penge på tømmer inden sit forestående bryllup. Under to uger senere var han død. Årsagen var ifølge fængselsmyndighederne, at han havde leget gemmeleg med sine medfanger. Han havde bind for øjnene, da han ved et uheld stødte hovedet ind i en væg i fængslet.Forklaringen på dødsfaldet blev stemplet som absurd i kinesiske medier og på internettet. Li Qiaomings far så sin søns lig. Det var "dækket med blårøde hudafskrabninger og blod, hans hoved var hævet," sagde han og fortsatte: "Det er ikke noget, som en leg kan forårsage."På internettet blev fængselsmyndighederne latterliggjort, og ordet 'gemmeleg' blev hurtigt en eufemisme for et korrupt politi, der mørklægger sandheden. Først efter offentlighedens bestyrtelse via internettet og medierne blev en nærmere undersøgelse iværksat. Det viste sig, at Li Qiaoming var blevet tæsket ihjel.Hans skæbne er langt fra enestående. Siden da er mindst syv andre fanger døde i fangenskab under mistænkelige omstændigheder. Alle fanger, der ligesom Li Qiaoming aldrig nåede at blive stillet for en dommer.Det lokale kommunistparti i Hunan-provinsen påstod, at 18-årige Hu Fenqiang døde, da han blev utilpas under et forhør. Kort efter døde Zhai Junbao, officielt af lungebetændelse, som dog ikke forklarede den afdødes hårde knubs på kroppen og en brækket tand. En 19-årig gymnasieelev, Xu Gengrong, døde i sidste måned. Lokale anklagere siger, han døde af tortur, da politiet forsøgte at få ham til tilstå mordet på sin tidligere kæreste. På øen Hainan blev 58-årige Luo Jingbo tæsket ihjel, da han nægtede at tage bad.Nyt dødsfaldDa myndighederne i sidste uge annoncerede, at de vil tage hånd om problemerne med misbrug inden for fængselsmurene, blev nyheden beskæmmet af et nyt dødsfald og en ny utroværdig forklaring. 50-årige Li Wenyan havde været i detentionen siden januar efter at have stjålet 1.500 meter elkabler. I sidste uge sagde de lokale myndigheder i Jiangxi-provinsen, at han var død af et "frygteligt mareridt". Li Wenyans familie finder det besynderligt, at en mand ved godt helbred pludselig kan dø af en drøm. Familien peger på mærker i hans pande og myndighedernes uoverbevisende forklaring som tegn på, at han er blevet dræbt. De kræver nu en obduktion.Alle dødsfaldene har fundet sted i politiets berygtede detentionscentre, hvor fanger under anklage kan sidde i måneder og vente på en sigtelse eller en retssag.Normalt er dødsfald i fængslerne et følsomt emne i Kina, men i de sidste par måneder har de adskillige sager tiltrukket sig udsædvanligt med opmærksomhed på internettet og i statsmedierne. Artikler beskriver, hvordan fanger i nogle af Kinas 2.700 detentionscentre lider under mishandling og tortur udført af politi og af medfanger tilskyndet af politiet.I China Daily blev Chen Weidong, en strafferetsekspert fra Folkets Universitet, i sidste måned citeret for at sige, at betjente "vil nogen gange få de anholdte, specielt de nyankomne, tortureret så de kan få en tilståelse og kan færdiggøre efterforskningen så hurtigt som muligt."Den meget åbne erkendelse af brugen af tortur er udsædvanlig i et land, hvor myndighederne ofte benægter, det finder sted.En undersøgelse, offentliggjort i bladet Research af ungdomskriminalitet i sidste uge, fandt, at 47 procent af de adspurgte fanger siger, at de har lidt under politibrutalitet i forbindelse med afhøring.Regeringens reaktionUmiddelbart har fokus på sagerne ført til at flere betjente er blevet fyret og oven i købet arresteret.Regeringen har reageret ved at sige, at den vil øge politiets fokus på lov og menneskerettigheder, og den har lovet, at der ikke vil være yderligere mistænkelige dødsfald i fængslerne.Fra i dag vil politiet starte en tremåneders kampagne mod misbrug af fanger. I sig selv en officiel erkendelse af problemets omfang. I en meddelelse siger ministeriet for offentlig sikkerhed, at inspicering og undersøgelser vil blive udført efter kampagnen for at finde ud af, om problemerne er blevet løst.Spørgsmålet er, om det er nok til at ændre på fastgroede vaner. Politiet er under hårdt pres for at løse sager og tyer til tortur for at opnå tilståelser. Kinas juridiske system er fortsat uigennemskueligt, og tidligere ordrer om at ende misbrug af fanger har kun haft en lille effekt. Der er blevet fokuseret på enkeltsager og på kortvarige kampagner frem for en ændring af det overordnede system, hvor den manglende supervision med politiets magt skaber atmosfæren, der gør tortur udbredt."Brutalitet og tortur i politiforvaring er blevet et vedholdende problem inden for de sidste få årtier," siger Jiang Jianchu fra højesteret til China Daily.I flere kinesiske medier har eksperter argumenteret, at det eneste, der vil gøre en forskel er, hvis kontrollen over fængslerne tages fra det lokale politi og overdrages til justitsministeriet, der også står for kontrollen med fængslerne, hvor dømte fanger sidder, og hvor der er langt færre problemer med mishandling.Den ide vil dog ikke falde i politiets smag. "Politiet har altid modsat sig dette," siger Hou Xinyi fra det juridiske fakultet ved Nankai Universitet. Politiet, siger han, "klager over, at en sådan reform ikke vil hjælpe dem i deres efterforskning og kamp mod kriminalitet."Menneskerettighedsorganisationen Amnesty International mener, at problemerne i detentionscentrene er et symptom på en mangel på fairness og gennemsigtighed i det kinesiske retssystem. Organisationen opfordrer den kinesiske regering til at ændre lovgivningen, så den utvetydigt forbyder brugen af tilståelser opnået gennem tortur."I Kina er tortur og andre former for misbrug almindelig, fordi indsatte har begrænset adgang til advokater og deres familie, og fordi anklagemyndigheden ofte gør brug af tilståelser som bevis," siger Roseann Rife fra Amnestys Asien-afdeling. "Det stigende antal rapporter om dødsfald blandt fanger reflekterer et alvorligt problem inden for Kinas detentionssystem, som skal håndteres med et gennemgribende eftersyn. De kinesiske myndigheder bør også udføre uafhængig efterforskning af alle dødsfaldene og straffe de ansvarlige."FN's komite mod tortur sagde for nylig, at der er beviser for, at mishandling af kinesiske fanger både er udbredt og almindeligt.
