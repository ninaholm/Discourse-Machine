Mellem håb og fortvivlelse
Det succesfulde valg i Afghanistan betyder imidlertid ikke, at Afghanistan pludselig er blevet et ’rigtigt’ demokrati.


 
	I Afghanistan er optællingen af de cirka syv millioner afgivne stemmer fra weekendens præsident- og provinsvalg i fuld gang. Det varer endnu to uger, inden et samlet landsresultat ventes at være klart, men allerede nu ligner valget for første gang en succes.

	Ifølge den afghanske valgkommission har mellem 50 og 60 procent af vælgerne stemt, heraf cirka en tredjedel kvinder. Det er dobbelt så mange vælgere som sidste gang. Hvor meget valgsvindel, der har været, er stadig uvist, men klagekommissionen meddelte i går, at antallet af indkomne klager er 1.573, cirka halvt så mange som ved sidste præsidentvalg, og ingen medier har indtil videre rapporteret om massiv valgsvindel. Meget tyder derfor på, at svindlen ikke har haft et omfang, der kommer til at anfægte valgets legitimitet.

	Dertil kommer, at Afghanistan har været igennem en sprudlende og engageret valgkamp, hvor præsidentkandidaterne for første gang er blevet stillet til ansvar for deres politik, og hvor mange millioner afghanere har fulgt debatterne på tv og radio.

Det succesfulde valg betyder imidertid ikke, at Afghanistan pludselig er blevet et ’rigtigt’ demokrati. Landet har stadig ingen politiske partier, som vi kender dem i Vesten, hvor partier er organiseret omkring en politisk idé. De afghanske ’partier’ repræsenterer ofte kun enkeltpersoner eller etniske særinteresser. Det betyder, at der ikke er nogen reel forbindelse mellem top og bund i det afghanske samfund, hvilket gør det svært at kanalisere befolkningens krav opad i systemet.

	Afghanistans politiske scene er desuden fortsat et kompliceret mix af traditionelle klanledere, forretningsmænd, etniske ledere og lokale krigsherrer, som eksisterer side om side med mere moderne politiske ledere. Og endelig er den afghanske forfatning, der lægger al magt i hænderne på præsidenten, et demokratisk problem. Præsidenten skal f.eks. godkende alle love og udpeger alt fra ministre til provinsguvernører og politichefer.

Gennemførelsen af valget ses af mange iagttagere som et klart nederlag for Taleban, der trods en række spektakulære angreb i dagene op til valget ikke var i stand til at skræmme vælgerne. Ifølge afghanske medier mistede ’kun’ tyve livet på selve valgdagen, heraf fire civile, og i Kandahar, der betragtes som Talebans absolutte højborg, var der ikke et eneste angreb. Det skyldes imidlertid snarere udkommanderingen af 350.000 afghanske sikkerhedsstyrker, end at den ekstreme oprørsbevægelse er på retræte. Der er ingen tvivl om, at Taleban fortsat er villig til at kæmpe, men forskellen fra tidligere er, at de ikke længere udgør en eksistentiel trussel mod regeringen i Kabul.

	Når valget, måske efter en anden runde i slutningen af maj, er afgjort, står Afghanistan stadig over for nogle meget store udfordringer.

	Den nye præsidents første opgave bliver at underskrive en sikkerhedsaftale med USA, noget begge de førende kandidater har sagt, de vil. Aftalen er en betingelse for, at NATO’s træningsmission kan fortsætte, og en international styrke på 10-12.000 mand kan blive i landet.

	Den anden store opgave bliver at øge landets økonomiske selvstændighed. I øjeblikket er Afghanistan fuldstændig afhængig af international bistand, og det skal ændres, hvis det skal lykkes landet at brødføde befolkningen og fortsætte de sidste års økonomiske vækst. Men en befolkning, hvor to tredjedele er under 25 år, haster det med at skaffe både uddannelse og jobs i hundredtusindvis.

	Og endelig skal den kommende afghanske regering på et tidspunkt have gang i de strandede fredsforhandlinger med Taleban, hvilket forhåbentlig bliver nemmere, når størstedelen af de internationale styrker har forladt landet, og en del af Talebans ideologiske raison d’etre falmer.

	Alle tre opgaver kræver, at Danmark og resten af det internationale samfund fortsat støtter Afghanistan, både med politiske reformer, økonomisk udvikling og træning af de afghanske sikkerhedsstyrker.

I tretten år har Afghanistan vaklet mellem håb og fortvivlelse. Som det er lige nu, ser håbet ud til at vinde. Afghanistan har de sidste ti år taget et formidabelt spring ind i det 21. århundrede. Der er stadig rigtig mange udfordringer, men det succesfulde valg giver for første gang grund til at tro, at en bedre fremtid ligger forude. caa

