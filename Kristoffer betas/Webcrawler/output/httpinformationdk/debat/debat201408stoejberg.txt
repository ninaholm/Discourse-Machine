Støjbergs sociale katastrofe
Det er endnu et fejt angreb på de arbejdsløse, når Venstres Inger Støjberg hævder, at stigningen i antallet af kontanthjælpsmodtagere skyldes, at det ikke kan betale sig at arbejde


 Berlingske og en række andre medier kunne den 1. august fortælle, at der er kommet flere ægtepar på kontanthjælp. Antallet af ægtepar på kontanthjælp er steget med godt 2.000 personer, mens stigningen af ugifte kontanthjælpsmodtagere kun er halvt så stor.
Venstres Inger Støjberg skyndte sig at skyde skylden på regeringens afskaffelse af de såkaldte fattigdomsydelser og kaldte udviklingen en social katastrofe. Ifølge Støjberg og andre borgerlige politikere skyldes den relativt større stigning af ægtepar på kontanthjælp blandt andet afskaffelsen af kontanhjælpsloftet og 300-timersreglen, der betød, at et ægtepar skulle arbejde mindst 300 timer årligt for at begge kunne få kontanthjælp. Det betyder ifølge Støjberg, at det er blevet mindre attraktivt for gifte kontanthjælpsmodtagere at søge job.
Men mon ikke en lidt grundigere overvejelse afslører en anden årsag? Inger Støjberg var som bekendt ophavsmand til dagpengereformen, der sender tusindvis af danskere ud af dagpengeordningen og over på kontanthjælp. Som beskæftigelsesminister mente Støjberg, at kun 2.000-4.000 personer ville ryge ud af dagpengesystemet. Men aldrig har der været længere mellem regnedrengenes teoretiske modeller og virkeligheden. Alene i 2013 mistede over 33.000 personer dagpengeretten.
Få job, mange ansøgninger
Det er heller ikke mærkeligt, at flere ægtepar end ugifte er kommet på kontanthjælp som følge af Støjbergs katastrofale dagpengereform. De tørre tal viser nemlig, at de fleste, som har mistet dagpengeretten, er i alderen 30-50 år, og langt de fleste ægteskaber indgås ifølge Danmarks Statistik netop, når folk er godt oppe i 30’erne. Og selv om SR-regeringen har forsøgt at lappe lidt på dagpengereformen med uddannelses- og arbejdsmarkedsydelserne, er rigtig mange røget direkte fra dagpenge til kontanthjælp. Arbejderbevægelsens Erhvervsråd har således dokumenteret, at alene i januar 2013 røg over 700 personer fra dagpenge til kontanthjælp.
Det er et fejt angreb på arbejdsløse og kontanthjælpsmodtagere, når Støjberg hævder, at det stigende antal kontanthjælpsmodtagere skyldes, at det ikke kan betale sig at arbejde. Virksomheder som Grundfoss, Post Danmark, Danish Crown, Danfoss, Lego og 7-Eleven har flere gange oplyst, at de får massevis af ansøgere til deres jobopslag, også til lavtlønnede job med skæve arbejdstider. Post Danmark har således problemer med, at man får for mange ansøgninger, 7-Eleven har fået 500 ansøgninger til én stilling, og rengøringsfirmaet Anders Andersen fik over 100 ansøgere til et job som trappevasker. Intet tyder således på, at der er behov for at stramme reglerne for at få danskerne til at søge job.
Benhård fattigdom
Derfor det også helt skævt, når Venstres vil genindføre fattigdomsydelserne og kontanthjælpsloftet. Venstre glemmer, hvor få kontanthjælpsmodtagere som faktisk fik job som følge af de meget lave ydelser. Således kunne Socialforskningsinstituttet (SFI) i juni 2005 konkludere, at loftet over kontanthjælpen ikke bragte flere kontanthjælpsmodtagere i beskæftigelse. Heller ikke 300-timersreglen havde nogen særlig gavnlig effekt. Ankestyrelsen kunne således i 2007 dokumentere, at blot to procent af de kontanthjælpsmodtagere, som blev varslet om, at kontanthjælpen kunne bortfalde, kom i regulært arbejde. Mere interessant var det nok, at truslen om at miste kontanthjælpen skubbede mange endnu længere væk fra arbejdsmarkedet, eksempelvis fordi at de blev syge eller fik førtidspension.
Til gengæld betød fattigdomsordningerne, at de familier, som blev ramt af reglerne, blev kastet ud i benhård fattigdom. Det mente selv Rockwool Fondens Forskningsenhed, som VK-regeringen satte til at evaluere fattigdomsydelsernes virkninger. Forskerne skrev eksempelvis om 300-timersreglen, at for de børnefamilier, som blev omfattet af reglen, var indtægten så lav, at familien ikke en gang kunne leve på et minimumsbudget, selv om alle indkøb skete i discountbutikker, og selv om der ikke var en krone til fritidsaktiviteter eller transport.
Summa summarum: Venstre ved man, hvor man har. Nemlig dér, hvor velfærdssamfundet skal udhules til skade fra den almindelige lønmodtager og de svageste i samfundet.
Dennis Schnell-Lauritzen er folketingskandidat for Socialdemokraterne i København

