Flertallet bestemmer



 »Ingen imperialistisk magt får krammet på Simón Bolívars folk. Venezuela vender ikke tilbage til neoliberalismen.«Hugo Chávez Frias, Venezuelas præsidentefter at være genvalgt for yderligere seks år.»Flygt fra det land, hvor en enkelt mand har magten: Thi det er et land af slaver.«Simón Bolívar, venezuelansk frihedskæmperi det 19. århundrede.
Venezuelas præsident, Hugo Chávez, har siden sin første demokratiske valgsejr i 1999 aldrig set sig tilbage. Han begyndte som en relativ pragmatisk socialist, der blev valgt ind på en bølge af indignation over et samfund, der qua verdens største oliereserver burde være blandt de mest velhavende, men hvor en smal elite sad på magten, og flertallet levede i fattigdom uden håb om en bedre fremtid. For dem var og er Chávez håbet.Dengang var tiderne imidlertid anderledes. En tønde olie kostede otte dollar, hvilket kun lige akkurat var nok til at sikre, at den venezuelanske økonomi ikke gik ned. Siden har heldet og tiderne været med Chávez, og prisen på hans olie er kun steget til i dag at ligge på omkring 90 dollar pr. tønde. Det har været Chávez’ vigtigste bolværk mod kritik og forfejlede politiske projekter.
For prisen på olie betyder, at Chávez mere end nogen anden politiker i Latinamerika har haft råd til at begå fejl, og han har haft råd til at foretage en massiv uddeling af ressourcer uden at skulle spekulere alt for meget over, hvor pengene kom fra. Det har givet præsidenten en helt unik plads både som Venezuelas stærke leder, men også som Latinamerikas ideologiske førstemand, der holder hånden under en række svage staters økonomier og deres politiske systemer – ikke mindst Castro-brødrene og Cuba.
Men set over de knap 14 år, hvor Hugo Chávez har haft magten i Venezuela, er resultaterne ikke prangende. Den store olierigdom har hverken skabt en sund økonomi, et sundt samfund eller et sundt demokrati. Tværtimod. Venezuela henter i dag mere end 90 pct. af landets indtægter fra salg af olie. Det betyder omvendt, at intet andet rigtig fungerer. Fødevareproduktionen er faldet under Chávez. Nationaliseringsprogrammer er fejlet, og forsøg på at opbygge konkurrencedygtige industrier er smuldret. Inflationen er verdens højeste, investorerne og en god del af de højtuddannede er flygtet, og landets infrastruktur ligger i ruiner. Ydermere har en konstant stigende voldskriminalitet gjort Venezuela til et af verdens farligste lande at leve i.
Med søndagens valgsejr, hvor præsidenten slog den samlede oppositions kandidat, den 40-årige Henrique Capriles, med hele ni procentpoint, har Chávez nu fået seks år mere til at forme og fuldende sine politiske ideer. Og selvom intet tyder på, at olieprisen skulle falde markant, så er problemerne i Venezuela i dag så omfattende, at der skal andet end blot gunstige oliepriser til at løse dem. Og her er Chávez foreløbigt kommet til kort.
For Hugo Chávez’ største begrænsning er hans egen rigide ideologi. Han er en stærk mand i klassisk latinamerikansk forstand. En mand, der regerer egenrådigt, og som ekskluderer alt og alle, der blot antyder at have en anderledes mening end Chávez selv – og som derfor i sidste ende råder over en politisk administration, der hverken er kompetent eller gearet til at spille sammen med det omgivende samfund.
Til gengæld er Chávez lykkedes med at skabe et politisk projekt, der hyldes blandt revolutionære verden over for at sætte sig op imod den altid nærværende fjende USA, og som formår at modstille hensynet til de fattige med hensynet til almindelig sund samfundsudvikling. Men det er et stærkt forsimplet billede af det latinamerikanske kontinent år 2012.
For tværtimod har Latinamerika rejst sig i løbet af de seneste 15-20 år. Fra at være et kontinent, hvor de fleste lande lå på kanten af at kunne kalde sig ægte demokratier, er størstedelen af de latinamerikanske lande i dag solide demokratier med stabile økonomier og social mobilitet.
Vil Hugo Chávez videre med sit politiske projekt, er det på tide, at han frigører sig fra ideen om, at så længe han kan mobilisere et flertal, så er alt godt. Kun dermed kan han løse Venezuelas problemer, som han fuldt ud må tage ansvaret for.

