Den lige vej
En løftet pegefinger er, hvad vores børn møder, og den peger én vej - mod næste kasse i systemet. Og skulle barnet få den sindssyge tanke at springe bare én kasse over undervejs, ja, så er konsekvensen ikke til at tage fejl af
Hvad nu, hvis man ikke vil klatre på stejle klipper, men hellere vil falde frit i rejsen mod voksenlivet?


 Jeg spørger hende, om hun har lavet lektier, og jeg ser hendes øjne vende sig, det hvide peger på mig. Hun korser sig indvendigt, jeg kan bare mærke det. Hun synes, jeg lyder som en nar, der er ingen tvivl, jeg kan se det på hendes kropsholdning. Hun er 16 år.
Jeg trækker mig, tænker, at det heller ikke er nemt at være ung i dag. De bliver pacet frem, får tudet ørene fulde af, at de skal hurtigt igennem uddannelsessystemet, så de kan komme ud i det virkelige liv. Videre, videre, tjep tjep tjep. De er, på alle mulige måder, blevet fortalt hvor vigtigt det er, at de er noget særligt, noget helt specielt, at de har x faktor. Samtidig er de, fra de var cirka et år, blevet presset ind i institutionskasser, hvor de helst skal være nøjagtig ligesom alle andre. Ingen afvigelser, tak, det er der hverken tid eller råd til! Deres liv har på den måde været et paradoks fra begyndelsen.
Vuggestuen kommer de vist så nogenlunde igennem, uden de skal laves for meget om, der er de jo kun små, man kan næsten ikke være andet bekendt, vel? Men allerede i børnehaven kommer den samfundsmæssige ensretning og afretning voldsomt på banen - alle skal kunne noget bestemt på helt bestemte tidspunkter i deres udvikling. Således skal fire-årige helst kunne gå tur i snorlige rækker med hinanden i hænderne uden at blive så frivole, at de f.eks. løber og leger på fortovet. Og fem-årige skal i al fald mindst have finmotoriske færdigheder, der gør dem i stand til at lægge perleplader - uanset om perleplader er noget, der interesserer dem eller ej, de skal kunne det (pokkers besværlige de der perleplader - slippery little suckers).
Hen mod slutningen af tiden i børnehaven skal de kunne binde snørebånd, kende a fra b, sidde stille i laaaang tid og vente på, det bliver deres tur, før de siger noget! Kan de ikke de nævnte ting, ja, så er de ikke det, der hedder skoleparate. Så der er bæven i forældrerækkerne, når tiden nærmer sig, og foråret sætter ind. De fleste styrter videre til næste kasse, folkeskolen. Og her er der ingen kære mor.
Hvis man troede, børnehaven var vild, så er folkeskolen the real deal. Der bliver testet, til alle er blå i hovedet af det, og til mindst 30 procent af børn og forældre har fået det dårligt og er blevet rigtig skidt tilpas. Havde man ikke kvalme før, så får man det nu, for der er selvfølgelig en del, der ikke kan sige hele alfabetet op til jul, og det er altså ved den tid, man skal kunne det. Støn, suk og sved, sved, sved.
Sirenen hyler
Hvad gør vi? Udskillelsen er i fuld gang, og følelsen af ikke at slå til, af ikke at være god nok, er nu effektivt plantet i rigtig mange. Tillykke med det! Som alle ved, er følelsen af utilstrækkelighed jo en følelse, der inspirerer til store bedrifter og kærlige handlinger. Det er samtidig en følelse, der kan være utrolig svær at komme af med igen, så den følger trofast barnet resten af vejen. Undervejs bliver den næret, effektivt og systematisk, for det er straf, og ud med dig, hvis kassen på nogen måde føles snæver, og en eller anden (ofte en dreng) skulle få lyst til at slå sig i tøjret.
Sirenen, der hyler over deres hoveder, om hvordan man bliver til noget, bliver mere og mere skinger, efterhånden som fremtidens små engle vokser til. Tonen skærpes, og det lyder fra de voksne: de populære gymnasier håndplukker deres elever, du skal tage dig sammen, der skal knokles, at du ved det, det er en katastrofe, hvis du ikke får en videregående uddannelse, i fremtiden vil der være færre og færre ufaglærte jobs, risikoen for arbejdsløshed er betydelig større for dem uden uddannelse. En løftet pegefinger er, hvad de møder, og den peger én vej, videre frem mod næste kasse i systemet, og skulle barnet få den sindssyge tanke at springe bare én kasse over undervejs, ja, så er konsekvensen ikke til at tage fejl af. Er du yder eller nyder - samvittighedsfuld borger eller taberagtig nasserøv?
En slags hoppepude
Og ja, indrømmet, jeg har selv sunget med i koret - lige ind i de hvide, himmelvendte øjne. Men hun har tydeligvis fået nok nu. Hun har sendt mig en fristil, hun har skrevet. Titlen er 'Den lige vej', inden i den står jeg nævnt ved navn, 'mor', faktisk inden for samme sætning som hendes UU vejleder.
Jeg læser hendes ord og fordøjer foragten over for alle de advarsler og formaninger. Pludselig husker jeg hende gå der med en kammerat i hånden, hendes blonde hår, hendes finurlige smil, hendes lille urolige krop i den postkasserøde flyverdragt, på tur med børnehaven, i snorlige rækker, og jeg mærker en sær lettelse. Trods kasser og snævre rammer, trods perleplader og nationale tests, tænker hun alligevel selv, hun argumenterer, og hun vil noget.
Hun slutter sin stil med at fortælle, at hendes UU-vejleder har forklaret, at det at blive voksen er som at klatre på stejle klipper. Skolen, gymnasiet og universitetet er en slags hoppepude for foden af klippen, hvis man falder, er der noget blødt at lande på, og så spørger hun alvorligt: hvordan får man lige forklaret sådan en UU-vejleder, at man faktisk mere er free fall typen? Det er faktisk et ok spørgsmål.

Renée Toft Simonsen er psykolog og forfatter

