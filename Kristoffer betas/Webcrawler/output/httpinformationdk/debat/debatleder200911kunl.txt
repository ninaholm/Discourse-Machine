Kun lømler demonstrerer



Prisen for en knusende ro i gaderne under klimatopmødet i København tegner desværre til at blive en alvorlig svækkelse af retssikkerheden og et udemokratisk anslag mod forsamlingsfriheden, fordi almindelige borgere skræmmes fra at markere deres utilfredshed. Og den pris er alt, alt for høj, og den er helt unødvendig, for klimaets græsrødder og myndighedernes forhold til den helt legitime ret til at demonstrere kunne være grebet anderledes an. Finanslovsaftalen, som regeringen præsenterede i går, er så langt væk fra tidligere tiders appel om folkeligt engagement i klimasagen, som den kan komme. Væk er ånden fra Kai Vittrups håndtering af demonstrationerne i forbindelse med EU-topmødet i 2002. Regeringen og Dansk Folkeparti har afsat en ramme på 622 millioner kroner til politiet i forbindelse med COP15 - et historisk højt beløb for sikkerhed i forbindelse med et enkelt arrangement. Dertil kommer, at 1.100 hjemmeværnsfolk skal assistere politiet i forbindelse med topmødet.Det betyder, at København vil blive pakket ind i politi og militær, og en ikke ubetydelig del af indsatsen retter sig mod de mange anmeldte demonstrationer fra hele verden, som ventes til byen. Tusindvis af betjente er udkommanderet for at holde demonstrationerne i et hidtil uset jerngreb. Grænsekontrollen genindføres før og under topmødet for at holde udenlandske demonstranter fra at rejse til København. Dertil kommer en række nye vidtgående  beføjelser til politiet - mangedobling af bødestraffe - nu også for at nægte at følge politiets anvisninger, samt udvidet mulighed for »præventive anholdelser.«  Demonstranter og græsrødder er ikke en del af folkeligheden og engagementet, de er de modstandere, der skal bekæmpes, hvis man skal tro politi og ledende politikere.Det paradoksale er, at der aldrig har været mere behov for folkelige demonstrationer. Mens klimaaktivister eller blot bekymrede borgere fra hele kloden systematisk skræmmes fra at demonstrere i København, så vokser nødvendigheden dag for dag af en manifestation, der kan ses og høres. Aftalen i København bliver ikke af en bindende karakter, som verden har brug for. Ambitionerne er skruet betydeligt ned, og topmødet i København til december bliver om ikke en fuser, så langt fra den globale manifestation, som mange havde håbet på. Tænk, hvis Københavns gader kunne fyldes af en million mennesker fra alle verdens hjørner med den danske regerings ministre i spidsen. Når politikere fra Dansk Folkeparti, Venstre og Konservative i dagens avis end ikke tør opfordre til at demonstrere, så er det, fordi selv de er blevet kujoneret af deres egen og politiets stigmatisering af de demonstranter, der planlægger at gå på gaden.Lømmelpakken hastes gennem Folketinget, så den kan tredjebehandles i Folketinget inden topmødet. Politiet får mulighed for lovligt at anholde og tilbageholde mennesker, som ikke har gjort noget - præventivt.  Alene på mistanken om at de måske vil gøre noget, kan de uden videre holdes i politiets varetægt  i 12 timer - t-o-l-v timer.Som justitsminister Brian Mikkelsen (K) så malende har beskrevet det, så kan politiet fremover overtage rattet på en bus med mistænkeligt udseende unge mennesker og i stedet for at køre dem til  deres bestemmelsessted, så parkere bussen på politigården - i tolv timer. Danmark var tidligere et land, der fordømte den type vilkårlige tilbageholdelser, når de fandt sted i Iran, Bolivia eller Burma. Det er ikke metoder, som hører hjemme i et demokrati - slet ikke. Det er en kræftbyld, som er plantet i retssamfundet, som vil brede sig. Næste gang er det 24 timers tilbageholdelse. Og man skal ikke tro, at politiet vil holde igen. Hver gang politiet får et nyt redskab, så bliver det brugt - i fuld skala.Optakten til klimatopmødet bliver fra politiets side en massiv opsporing af mistænkelige personer, som vil blive tilbageholdt. Det skal man ikke tvivle på. Læg hertil, at politiet med terrorlovene i hånden kan overvåge og aflytte demonstranter uden dommerkendelse. Ja, det er sandt, uden dommerkendelse. Velbekomme.En række græsrodsbevægelser planlægger happenings i København, som baserer sig på civil ulydighed -  uden vold og hærværk - det vil sige blokader, sitdown aktioner og forsøg på indtrængning. De vil blive ramt af de nye regler i massiv skala med enorme bøder, når en kampklædt betjent udstikker en ordre. Videoovervågning af demonstranter i hidtil uset omfang med nyindkøbt udstyr er en del af den nye strategi.Til slut er der behov for en rituel besværgelse: Information er modstander af vold, hærværk, stenkast, molotovcocktails og brændende biler. Det fjerner fokus fra det væsentlige og går ud over uskyldige. Så skulle det være på plads.At bevæge sig ind i debatten om regeringens lømmelpakke er med risiko for at få skudt i skoene, at man i virkeligheden støtter de voldelige demonstrationer.Kunne man hæve niveauet for debatten blot en smule.
