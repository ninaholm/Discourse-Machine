Vredens dag



 I dag mødes vrede oppositionelle foran rådhuset i Moskva under sloganet 'Vredens dag' med krav om borgmester Jurij Lusjkovs afgang. Årsag: Lusjkov var taget på ferie midt under en af hovedstadens værste kriser i mands minde. Da han kom hjem forleden, blev han vist på tv, hvor Putin sagde, at det var godt, at han var tilbage i tide. Dagen efter lod præsident Medvedev en talsmand sige, at det ikke var spor godt, og at det var alt for sent.
1-0 til Medvedev, der havde lugtet folkestemningen og vreden over myndighedernes uduelighed og ligegyldighed i varmen og røgen. Siden har begge haft travlt. Medvedev fyrer embedsmænd til højre og venstre. Putin farer rundt fra brand til brand, lader sig vise i aktiv brandbekæmpelse og lover kompensation til de nødstedte.
Humlen er imidlertid, at begges popularitet er hastigt dalende, og at vreden over myndighedernes håndtering af krisen er udbredt. Det har desuden vist sig, at det ikke kun var borgmester Lusjkov, der flygtede væk fra heden og røgen. Hele eliten er væk og giver ifølge flere medier fanden i befolkningens ve og vel. Vreden og kritikken bliver uvægerligt rettet imod topledelsen, ligesom i Pakistan, hvor præsident Asif Ali Zardari er under voldsom kritik for sin rejse til England midt under de voldsomme oversvømmelser.
Flere udenlandske medier peger på en Tjernobyl-effekt af katastrofen. Tjernobyl var en væsentlig faktor i det sovjetiske systems sammenbrud. Røghelvedet over store dele af Rusland kan blive en medvirkende faktor til, at det af Putin opbyggede autoritære system bryder sammen. Det har vist sig ineffektivt og ubrugeligt i kampen mod naturkatastrofer. Derfor er det ikke underligt, at præsident Medvedev nu er i gang med en markant kovending. Han har langt om længe fundet en syndebuk for katastrofen og indrømmer, at skyldneren er den menneskeskabte klimaændring, som Rusland nu også vil til at tage alvorligt.

