Santorum udstiller republikanernes største problem
Amerikas højrekristne fanatikere er ikke blot i færd med at ødelægge et gammelt borgerligt parti – de har indledt en krig imod nationens grundlæggende selvforståelse som civil republik og liberalt demokrati 


 »Jeg tror ikke på et Amerika, hvor skellet mellem kirke og stat er absolut «, erklærer den republikanske nomineringskandidat Rick Santorum. Det er ærlig snak. Santorum – der trods Romneys lunke sejre supertirsdag endnu hænger på i primærvalget – er i det hele taget prisværdigt oprigtig. Hans hovedbudskab er: Kirken skal altid have forrang, for ellers krænkes Det Første Forfatningstillægs bestemmelser om religiøs frihed. I den teokonservative forståelse er Kirkens lære nemlig integreret i selve De Forenede Staters grundlæggelse.
Da de forfatningsgivne rettigheder er skænket af selve Skaberen – den jødisk-kristne skaber, forstås – er begrebet om et offentligt rum, der er religiøst neutralt, nødvendigvis også et angreb på Amerika. Vi må forstå, at Amerika er en ganske særlig og udvalgt nation på grund af sin guddommeligt sanktionerede grundlæggelse. I medfør af den må Amerika for altid lade sig lede af Guds vilje, og den vilje bør i lovgivningen være åbenbar for alle; for katolikker, protestanter, ateister, mormoner, muslimer og jøder.
Forestillingen om, at ægteskaber mellem personer af samme køn være retsgyldige, eller at abort kan være lovlig er følgelig vederstyggelig for Santorum og de teokonservative. Ja så væsensfremmede er disse ting for principperne for det jødisk-kristne Amerika, at de alene kan udlægges som Satans værk. Derfor vil Santorum og ligesindede indføre nye forfatningstillæg, der forbyder dem én gang for alle. Ifølge de teokonservative vil disse nye tillæg være den perfekte afspejling af forfatningsfædrenes sande og guddommeligt inspirerede hensigter.
Den teokonservative tankegangs kvælertag om USA’s republikanske parti har intet at gøre med ’socialkonservatisme’. Der er tale om et radikaliseret teokratisk angreb på det moderne liberale demokrati, og på moderniteten som helhed. Skal den teokonservative tankegang føres ud i sin konsekvens, bliver der intet tilbage. For det vil kræve omfattende sociale omvæltninger at kriminalisere al abort og fratage homoseksuelle par enhver offentligt anerkendt frihed eller status. Og hvordan vil Santorum tvinge kvinderne tilbage til hjemmet fra arbejdspladserne og forbyde prævention? Så drastiske tilbagerulninger af velerhvervede rettigheder er ikke konservative. De er ekstremistiske. Ret beset er Santorums vision for Amerika neofrankistisk: Hans Amerika vil ikke længere være et Amerika, der repræsenterer et højdepunkt for Oplysningen, men et Amerika, som omskabes med henblik på at gøre det af med den katastrofe, Oplysningen repræsenterer i de teokonservatives øjne.
Ved deres fusion af eksplicit religion og politik retter de højrekristne Republikanere et angreb på Amerika og på selve mulighedsbetingelserne for en civil republik. Deres religiøse absolutisme er den helt afgørende årsag til dette lands lammende politiske polarisering. For når religion bliver til politik, bliver forhandlinger og kompromiser umulige. Bring Gud ind i en politisk samtale, og den udvikle sig til en kulturkrig.
For Santorum som for Ratzinger er parolen den, at siger din samvittighed én ting, når Paven siger en anden, så er det Paven, du følger og ikke din samvittighed. For kristianisterne (de fundamentalistiske kristne, red.) er den, at byder din samvittighed eller intelligens dig én ting, når Bibelen byder dig en anden, så er det Bibelen, du adlyder – ikke din samvittighed og da slet ikke din intelligens. For sandheden er, at bag kristianismen findes der en dyb frygt for det menneskelige intellekt. En frygt for, at fornuften er stærkere end religionen, hvorfor den må lægges i bånd.
Dette er dybest set Santorums frygtfulde vision. Og dette er grunden til, at vi ikke bør lefle for ham som troende. Han er en mand, som er optændt af lige præcis den slags frygt, som fører til fundamentalisme – dvs. til en tro, der er renset for tvivl og befaler fuld underkastelse under religiøse myndigheders forordninger. Her finder vi den egentlige grund til, at han ikke ønsker, at alt for mange amerikanske børn skal gå på college. Når vi allerede kender sandheden, hvorfor så overlade til andre at søge søge den selv? Og kender vi allerede sandheden, hvorfor så ikke også håndhæve den som gældende lov i et land, der bygger på kristne principper? Her er der jo ikke tale om religiøs undertrykkelse, men om Guds åbenbarede vilje. Derimod er et neutralt offentligt rum i Santorums optik altid allerede lig med religiøs undertrykkelse.
Heldigvis lægger Santorum ikke skjul på sine hensigter. Aldrig har den religiøse fanatisme, der har ødelagt et af de store partier i dette land, været mere åbenlys. Aldrig har den gjort det sværere at løse konkrete og praktiske politiske problemer.
Skal Amerikas teokonservative strømning overvindes, vil det ikke nytte noget at vælge en plastikløgner og religiøs lefler som Romney. Faktisk er det bedste amerikanerne kan håbe på, at Republikanerne ender med at nominere Santorum, således at han kan lide det eftertrykkelige nederlag til Obama, alle forudser. Dermed vil den teopolitiske strømning, som truer både den ægte tro og de sande borgerlige værdier, forhåbentlig kunne kastes på historiens mødding.
Andrew Sullivan er tidligere redaktør af The New Republic og nuværende politisk kommentator for The Daily Beast. Han lever i et homoseksuelt ægteskab, er erklæret borgerlig og betegner sig som ’sekulær katolik’ 
© The Daily Beast og Information
Oversat af Niels Ivar Larsen

