Hvornår tager man HPV-vaccinens ofre alvorligt?
Kan Regionerne ikke tilbyde behandling for de alvorlige bivirkninger ved HPV-vaccination, må politikerne genoverveje vaccinen og dens målgruppe – ellers vil endnu flere blive invalideret som min datter
Human papillomavirus (HPV) gives verden over til unge piger for at forebygge udviklingen af den virus, der kan føre til livmoderhalskræft. Kronikøren er mor til en af de 322 danske piger, der har fået alvorlige bivirkninger af vaccinen. Her gratis vaccine i en Matas-butik i Esbjerg.


 Inden vores yngste datter fik sin første HPV-vaccination, var hun en rask 12-årig, der passede sin skole, gik til kor, klaver og dansede standard/latin to gange om ugen. I dag er hun 14 år og lever med konstant hovedpine, kroniske muskelsmerter, svimmelhed, træthed, udmattelse og hukommelsesproblemer.
Hun tålte ikke vaccinen og har i to år været så hårdt ramt af bivirkningerne, at hun ikke kan gå i skole. Hendes gangdistance har været nedsat til under 100 meter.
Sundhedsstyrelsen har modtaget et stigende antal indberetninger om bivirkninger efter HPV- vaccination, og vi har i halvandet år forsøgt at råbe myndighederne op. Men patienterne er blevet kastebolde i sundhedssystemet.
Ansvaret for deres behandling er placeret hos Regionerne, som med etableringen af fem centre nu forsøger en samlet indsats. Men der mangler stadig udredning og behandling – flere er nødt til at søge hjælp i udlandet. Vacciner er et kæmpe fremskridt for folkesundheden. Tilbage står de bivirkninger og skader, som blandt andet HPV-vaccinen medfører. Information citerede i en leder den 31. marts specialist i sundhedspsykologi Peter la Cour for at sige, at vi er nødt til at modernisere den autoritært funderede lægevidenskab og lægernes ’vi alene vide’-tilgang. Han foreslår en mere åben, moderne 2.0 version, og lederen spørger: Er den danske lægevidenskab og lægerne klar til det?
Når jeg ser på min datters sygdomsforløb, bliver jeg alvorligt i tvivl.
Patienter betaler selv
Vores vej igennem det danske sundhedssystem har været præget af et møde med arrogance, bagatellisering og bedreviden.
Frederiksberg Hospitals Synkopecenter var en positiv undtagelse. Vi blev modtaget med respekt, og Sara fik diagnosen POTS. En lidelse, der kan være alvorligt invaliderende og gøre den syge fuldstændig uarbejdsdygtig. POTS er blevet indberettet som mulig bivirkning ved HPV-vaccinen. Men for at få tilstrækkelig udredning og behandling er man desværre nødt til at søge uden for landets grænser. Vi var i Schweiz på Paracelsus Klinik, en biologiskmedicinsk lægeklinik med internationalt renommé. Andre patienter er rejst til England og Tyskland.
Problemet med HPV-vaccinen er, at der ikke findes én undersøgelse eller én kur, der med garanti kan føre til helbredelse af de alvorlige bivirkninger. Vi taler om langvarige kroniske skader. Udgifterne til behandling i udlandet kan løbe op i 200.000 kroner, som patienterne selv må dække.
Stigende fokus på bivirkninger
Patienter er der nok af. HPV-vaccinen har siden 2009 været del af børnevaccinationsprogrammet i Danmark for piger fra 12-års alderen, og mange kvinder har valgt selv at betale de 3.000 kroner for vaccinen. Hidtil er i alt 85 piger og kvinder blevet henvist til Frederiksberg Hospital Synkopecenter, efter at de har fået alvorlige lidelser, der mistænkes for at være bivirkninger til HPV-vaccinen. Omkring halvdelen har fået diagnosen POTS ligesom Sara.
I alt har Sundhedsstyrelsen fra 2006 til 2014 registreret mere end 1.300 indberetninger efter HPV-vaccination. 322 tilfælde er klassificeret ’alvorlige bivirkninger’. I Danmark har omkring 500.000 personer fået vaccinen. En ud af hver 1.600 HPV-vaccinerede er ramt af alvorlige bivirkninger.
I udlandet ser det ikke bedre ud: USA, Japan og flere europæiske lande har rapporteret om tusindvis af piger og kvinder med alvorlige bivirkninger efter vaccinen. I USA er uforklarlige dødsfald sågar indberettet efter HPV-vaccination. I Frankrig har den været på dagsordenen i officielle vaccinehøringer, og erstatningssager er rejst i flere lande. Japans sundhedsmyndigheder valgte allerede i juni 2013 at suspendere en officiel aktiv anbefaling af HPV-vaccination efter et stort antal rapporterede bivirkninger.
Pres på myndigheder
Men det danske sundhedssystem har tilbageholdt vigtig information om mulige bivirkninger. Det har været en træg proces overhovedet at opnå accept af bivirkninger som en mulig konsekvens af HPV-vaccinen.
Vi har formidlet og kommunikeret med andre forældre, læger og forskere over hele verden. Mange af os er stået frem i medierne. Over 70 personer sendte deres sygehistorie til politikerne op til åbent samråd i Folketingets Forebyggelses- og Sundhedsudvalg november 2013. Den politiske reaktion lod meget tilbage at ønske: 200.000 kroner blev afsat i satspuljemidler for 2014 til at opdatere informationen om bivirkninger. En yderst beskeden indsats for folkesundheden, vil jeg mene.
Det er åbenbart nødvendigt at lægge yderligere pres på myndighederne, før der sker noget. Den 25. marts i år – dagen før dokumentaren De vaccinerede piger blev vist på TV 2 – annoncerede formand for Danske Regioners Sundhedsudvalg, Ulla Astman, at Regionerne pr. 1. juni 2015 åbner i alt fem centre for udredning og behandling af patienter med bivirkninger efter HPV-vaccination. Formiddagen efter, at TV 2’s dokumentar blev vist, oplevede Frederiksberg Hospital Synkopecenter, som Sara i sin tid blev henvist til, en telefonstorm: Over 50 henvendelser fra patienter med lignende bivirkninger efter HPV-vaccination.
Der vil formentlig komme stadig flere i takt med HPV-vaccinationsprogrammets popularitet. Men hvilken forskel vil de fem centre gøre for patienterne?
Siden Sundhedsstyrelsen i 2013 lagde ansvaret for udredning og behandling af HPV-bivirkninger ud til Regionerne, har patienterne med få undtagelser ikke kunnet få hjælp, og der vil fortsat være mange, der ikke vil kunne få stillet en kendt diagnose. Personalets ekspertise vil jo være den samme.
Skal vaccinen genovervejes?
Det grundlæggende problem er altså stadig ikke løst: HPV-vaccinen kan medføre alvorlige skader, og det danske sundhedsvæsen ved fortsat ikke, hvad man skal gøre ved dem. Men hvorfor kigger man ikke i højere grad mod udlandets erfaringer? Her har læge- og forskerteams gang i værdifuld forskning i vacciner. Den israelske læge Yehuda Shoenfeld har længe forsket i lidelser udløst af vacciner. Mange forskere og læger leder efter årsager til bivirkningerne, og deres arbejde kunne blive en vigtig nøgle til behandling.
Danske patienter er blevet behandlet i udlandet med lovende effekt. Flere havde som Sara nedsat energiproduktion i cellernes kraftværker – de såkaldte mitokondrier. Og mitokondriefunktion kan måles på udenlandske laboratorier ved prøver, der kan udgøre vigtige brikker i puslespillet.
En moderne lægeviden version 2.0 forudsætter, at lægevidenskaben og danske læger er parate til et samarbejde ud over egne grænser. Men måske er det ubelejligt for myndigheder og medicinalindustri at dykke ned i bivirkninger og årsagssammenhænge, som kunne stille vaccinen i et tvivlsomt lys. En erkendelse af, at HPV-vaccinen også kan have negative bivirkninger, indebærer medansvar fra sundhedsmyndighederne og et politisk ansvar. Kan Regionerne ikke tilbyde behandling, må politikerne genoverveje vaccinen og dens målgruppe, så ingen fremover som vores datter skal blive invalideret af en vaccine, der har til formål at forebygge sygdom.
Et positivt skridt er faktisk taget for nylig: Danske læger på Frederiksberg Hospital har indledt et samarbejde med den japanske læge Nishioka og hans team. De har fundet sammenfald i symptombilledet hos japanske og danske patienter. Men det ændrer ikke ved det absurde i, at patienter og deres familier selv må foretage research og søge efter udredning og behandling. Vi har i høj grad været nødt til at indsamle viden på egen hånd. Viden, som ikke var udbredt i det danske sundhedssystem.
Kan det lade sig gøre at finde effektiv behandling til dem med skader efter HPV-vaccination, kan der måske skabes tillid til HPV-vaccineprogrammet i befolkningen.
Charlotte Nielsen er førtidspensioneret ergoterapeut og mor til tre

