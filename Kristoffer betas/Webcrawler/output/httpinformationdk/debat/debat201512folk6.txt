FOLK



 Googles hotlist
Google har under fanfare offentliggjort de mest søgte termer i 2015. Mads Holger og Nikita Klæstrup var henholdsvis mest søgte mandlige og kvindelige politiker. De Konservative er sikkert glade for at have haft så populære stemmer i partiet.
Inf. hotlist I
På Information vil vi ikke stå tilbage for den slags afsløringer. I top-5 over de mest søgte termer, der har ledt jer ind på information.dk, finder man ’valgtest 2015’. Mere overraskende er måske ’Jønkes frifindelse’ og ’Venezuelas økonomi’.
Inf. hotlist II
Så til hovedkonkurrencen! Den journalist, læserne har søgt mest på i 2015, var debatredaktør Susan Knorrenborg (fanfare!), skarpt efterfulgt af Jørgen Steen Nielsen. Dog var ingen af dem lige så populære som ’Gay Cruising Aalborg’!
Inf. hotlist III
Af andre fornøjelige søge­termer, der har ført jer til information.dk, finder man kuriøse eksempler som ’forårssange’, ’må man gå ind på sin ekskærestes facebook’ (NEJ!) og ’alle taler om tungen i toeren’. Hvem siger, vi ikke er mangfoldige?

