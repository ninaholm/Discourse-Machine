Befrielse, straffrihed og strafnedsættelse følges af berigelse
Børn bliver befriet i Libyen. Somaliske pirater kan glæde sig over straffrihed. Det samme kan Bedsteforældre For Asyl næsten også, og storrygere kan ligeledes se frem til at blive befriet for deres uvane. Endelig er der penge at score på de danske mink


 Befriede børn
Ugens store spørgsmål forblev ubesvaret. Hvad det var for et? Naturligvis hvem der gik først af, Muammar Gaddafi eller Birthe Rønn Hornbech. Det nåede ingen af dem at gøre, men derfor er der alligevel lyspunkter at øjne i relation til dem begge.
Mens libyerne kæmper for deres frihed, er tre danske børn, som gennem to et halvt år har været bortført af deres far til Libyen, blevet sat fri. Udenrigsministeriet bekræfter, at børnene er rejst ud af Tripoli den  2. marts. Om deres frigivelse direkte har med den opblussende frihedstrang i landet at gøre, vides ikke, måske er det tværtimod den omstændighed, at deres far sidder i fængsel, der har gjort, at  deres onkel har valgt at af- skibe dem til Danmark.  Under alle omstændigheder noget at glæde sig over.
Fri pirater
Apropos afskibe, så kan de somaliske pirater, der har kapret en dansk sejlbåd, der også havde børn om bord, glæde sig over, at de kan fortsætte deres indbringende forretning uden risiko for at blive retsforfulgt. De vestlige lande, som deres kapringer går ud over, vil nemlig ikke have dem, for når de har udstået deres straf, kan de nok ikke sendes tilbage på grund af den meget fejlslagne eller ligefrem fraværende somaliske stat. I Venstres Karsten Nonbos optik vil retsforfølgelse i Danmark bare få piraterne til at strømme til danske skibe i håb om at blive fanget og sat på luksusferie i et dansk fængsel. Sådan har folk det så forskelligt her i verden.
Glade bedsteforældre
Det synes en organisation, der kalder sig Bedsteforældre For Asyl, at der bør gøres noget ved. De går i den grad ind for deres sag, at de i april sidste år rejste sig op i Folketingssalen og begyndte at afsynge Benny Andersens »Barndommens land«. I første runde medførte dette en bøde for civil ulydighed på 3.000 kroner til hver af de 18 korsangere, men nu har Københavns Byret nedsat bøden til det halve, hvad bedsteforældrene er tilfredse med. Man kan undre sig over, at det var linjer som:
»Der findes børn, der må flygte,/ men du har intet at frygte./ Ingen skal mishandle dig,/ håber jeg,« eftersom det jo netop var børn, der havde noget at frygte, der fik bedsteforældrene til at synge, men muligvis er det derfor, de nu har fået nedsat straffen. Det var nemlig  Birthe Rønn Hornbech, der var på talerstolen, da de trøstende ord klang ud over Folketingssalen, og det har byretten måske lagt til grund. Ganske vist sagde integrationsministeren efter sangen, at det havde været det dummeste, bedsteforældrene kunne gøre, men dengang vidste hun nok heller ikke, hvor meget hun ville få brug for opbakning.
Heldige  storrygere
Andre, der i høj grad har brug for opbakning, er storrygerne. Men også for dem er der godt nyt på vej. Resultater, der offentliggøres i denne uges udgave af tidsskriftet Nature Neuroscience, viser nemlig, at rygestopbeskeder, der tager udgangspunkt i den enkelte rygers liv, tænder et område i hjernen, som bliver aktivt, når man får noget at vide, som man kan relatere til sig selv.
Det er naturligvis det dorsomediale præfrontale cortex, vi taler om. »Populært kunne man sige, at de personlige rygestopbeskeder tændte storrygernes svar på et egocenter i hjernen, mens neutrale og upersonlige rygestopbeskeder samt ligegyldige beskeder, som ikke var relateret til rygning, ikke påvirkede egocenteret,« skriver videnskab.dk. Undersøgelsen viste, at jo større aktiviteten i egocenteret blev som følge af de personlige rygestopbeskeder, des større var chancen for, at storrygerne også var røgfri fire måneder senere. Rygere skal med andre ord bare indse, at det rager dem selv, om de holder op med at ryge. Så lykkes det!
Skal man tro Ole Birk Olesen fra Liberal Alliance, så skulle undersøgelsens resultater måske især gavne kvinder. Ifølge Birk Olesen er kvinder »grundlæggende uden moral og ære«, og de er ikke i stand til at bestyre magt, følelsespåvirkede, som de er. Ole Birk Olesen, dengang klummeskribent og redaktør, mener det alligevel ikke i dag, hvor han er blevet folketingskandidat, siger han, men enhver kan jo tænke sit. Tilbage bliver i alle tilfælde, at et personligt rygestopkursus, der belønner ens ego og følelser, hvis man holder op, må være det helt rigtige til folk, der er immune over for moral og ære og den slags, der sikkert kan få mere stålsatte karakterer af liberal observans til at kvitte smøgerne.
500.000 lige ned i foret
Men det er ikke slut med  belønningerne endnu. Sidst må vi fremhæve de danske minkavlere, der er så interesserede i at få opklaret, hvem de aktivister er, som endnu en gang har fotograferet syge og sårede dyr på danske minkfarme, at de har udlovet en dusør på 500.000 kr. for oplysninger, der kan føre til opklaring disse angreb på privatlivets fred. Formanden for Dansk Pelsdyravlerforening, Kaj Kristensen, »vil have stillet de ansvarlige til ansvar for deres overgreb på danske minkavlere og deres familier. Derfor udlover vi dusøren på 500.000 kr.«, siger han i en pressemeddelelse.
Minder det nogen om at skyde postbuddet, der kommer med meddelelsen, så skal vi ikke herfra fortænke dem i det. Er man derimod ude på berigelse, kan man henvende sig til Midt- og Vestjyllands politi på tlf. 96 14 14 48, hvis man ligger inde med oplysninger, der kan føre til sagens opklaring. Rigtig god fornøjelse.

