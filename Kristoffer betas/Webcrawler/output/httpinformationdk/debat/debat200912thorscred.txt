Thors credo og det indre klima
Vigtigheden af at fastholde sig selv og sin frie vilje og retten til  at svine med midlerne  midt i den hellige fest på Amager
Thor Pedersen mener, at klimahysterikerne begrænser hans personlige frihed. For det har Venstre jo aldrig gjort med terrorlovene, lømmelpakken, 24-årsreglen, udvisnings-domme etc. etc.


 Jeg tænder så mange lys i mit hus som jeg har lamper til. Jeg nyder, jeg, folkestyrets fyrtårn, det gamle bonde- og frihedspartis nestor, når jeg vender hjem fra mit arbejde som Folketingets formand at betragte mit store hus badet i lys som vidnesbyrd om min politiske ukorrekthed.
Før var jeg rigets minister for finanser og vidste ikke i hvilket hus, af de mange jeg ejer, jeg boede. Åh, disse regler om bopælspligt og love og forordninger og grænser for den personlige frihed og foretagsomhed, alt det der baster og binder og gør os til slavenaturer frem for fribårne mænd uden tanke for andet end lysene i vor ejendom.
I de dage, jeg sad så tungt på skatteydernes penge, rationerede jeg nidkært midlerne og skar ned og bort. Røde Aukens superministerium til værn for naturen, som nu må klare sig på markedets vilkår, fik jeg gjort kål på. Men ikke en fugl, ikke en frø, ikke en blomst fik det ringere, således som i de tider statsministeren - den store kreative bogfører - vittigt og åndrigt udtrykte sin spot - og fastholdt sin brune profil - indtil han med ærinde i den store verden, hvor man lægger vægt på saglig indsigt, forrådte den skeptiske sag og sprang ud som grøn.
Den utålelige korrekthed
Hvor jeg dog i disse dage, mens de politisk korrekte står i kø på konferencens talerstol og hælder de svulmende vandmasser ud af ørerne, ganske særligt nyder at se det blændende lys i mit hus med de mange vinduer! Se, her bor en rig mand med fuldt blus fra kælder til kvist og pæne ting i mængde; ting som den rige mand holder af at beundre i deres bengalske belysning. Og om så også Bengalens folk går til grunde i havet.
Eller om denne dystre spådom blot er endnu et udslag af den utålelige politiske korrekthed.
Alt imens minister Hornbech gør klar til at afvise alverdens klimaflygtninge. Man ved jo aldrig, og rettidig omhu er aldrig af vejen.
Credo:
Jeg tror på den personlige frihed, når man selv kan betale for den, og lader mig ikke diktere af den fornuftige korrekthed. Og jeg køber aldrig nyt tøj af samme mærke som kejserens klæder, for jeg kender af egen art platuglen på flugten. Jeg tror på den naturskabte katastrofe frem for den menneskeskabte og lader ikke udsigterne til at den sidste - om så 97 procent af de korrekte forskere hejser det røde flag - forstyrre min ukorrekt gode nattesøvn.
Jeg tror at forureningen af verdens luft, jord og vand stammer fra alt for mange træer, vulkaner og sure opstød og anden jordisk dårligdom, og at drivhusgasserne kommer fra planeten Pluto, hvor det bliver stadigt varmere, og dét jo ikke har noget at gøre med lyset i mine huse.
Ingen klogere end mig
Jeg tror på at to meninger er bedre end én, så der er valgfrihed. Jeg tror på at Jorden er rund, men alternativt kan være flad, og at ingen bør forsøge at undertrykke det sidste synspunkt, men at der skal være valgmuligheder, og at den politisk korrekte, manipulerende påstand om at Jorden er rund beviser at den faktisk er flad, og den ene mening kan være lige så rigtig som den anden, bare man kan vælge, og der ikke er nogen der skal komme og være klogere end andre.
Jeg tror på at det uinformerede standpunkt kan være lige så godt som det informerede og foragter eksperter, der ikke deler min liberalistiske skepsis. Jeg tror på det frie valg mellem alternativer. Jeg tror på at man kan betale sig fra sin andel af forurening og udslip som et sundt moralsk, frisindet og tilstrækkeligt princip, og så de fattige ikke kan forurene så meget som os andre med store huse. Jeg vender mig mod hysteriet i de rige lande som vort eget, der tilsammen i kvartalet sender mere CO2 ud i atmosfæren, end menneskene hidtil har feset ud i hele historien, hvor det jo både har været koldt og varmt, og man bare kan klæde sig derefter. Jeg tror på langtidsstegning af flæskesteg og oksekød i store mængder, og jeg forsager broccoli og grønne bønner.
Jeg tror på at folk skal gøre, hvad de vil og vælge frit, ganske særligt, når de politisk korrekte hyler op om klimaet. Jeg tror på at man skal betale, hvad man får ud af det, man giver. Så jeg vil ikke slukke lyset, som jeg betaler for i de huse, jeg ikke bor i. Hvis det da ikke bliver opdaget, at jeg bor der, hvilket er et overgreb på min personlige frihed.
Venstre inderst inde
Alle begrænsninger og hele hysteriet dikteres af korrekte hensyn til mig ukendte uudviklede folk i fjerne lande og vore ubekendte abstrakte efterkommere. Eftersom jeg i min alder næppe når at se Øresund og Kattegat stige mere end 20 centimeter, hvad betyder så denne abstraktion?
Angående unge Søren Pind, der siger det samme, vil jeg da også se stort på om han en skønne dag på sine ældre dage må smide skoene og gå i svømmefødder med sin optimistjolle som rollator.
Jeg tror på det snedige i at sige offentligt, hvad så mange af Venstres vælgere inderst inde mener, således at partiet tilgodeser begge fløje, skeptikerne og de ængstelige. Jeg tror på at statsministeren, som de færreste mistænker for at tage noget som helst rigtigt alvorligt ud over gratis naturfilm og fri bar med fadbamser, inden for den taktiske rimeligheds grænser skal synge med på klimamelodien og holde stillingen over for S, R og SF.
Jeg tror på at den nye klimaminister, lille frøken Solstråle - ikke just min kop te - med hendes rulleøjne og en energi i stemme og krop, som om hun er kronisk på fluesvamp, i kor med statsministeren kan berolige de bekymrede i Venstres bagland. Dæmpe ængstelsen i bykredsene og i højskolevenstre, alle dem der vil bevare den fulde personlig frihed til at lade lyset brænde, men som i den nationale samvittigheds gode grundtvigianske navn også gerne ser, at regeringen køber flere kvoter, således at vore to biler i carporten, symbolet på det frie valg, ikke anfægtes af klimafanatikere.
Frit valg til alt
Jeg tror på at mens statsministeren på sit engelsk med græstedsk accent stod og mandede sig ned til ikke at se ud af for meget, hvilket han mestrer, og lod Connie og frøken Solstråle køre klatten, da udviste jeg ansvar ved at deltage i den alternative klimakonference indstiftet af Dansk Folkeparti for at vise vælgerne at ledende personligheder i Venstre ikke svigter dem, der hylder den personlige frihed til at opføre sig, som om de var de sidste på kloden. Jeg ser jo som de fine heller ikke ned på de sorgløse ignoranter i Dansk Folkeparti. Ikke ret meget.
Jeg tror på, sagt i fortrolighed, at jeg og andre lysets alfer i folketingsgruppen ved at ønske klimakonferencens hen hvor peberet (endnu) gror, kan sikre os ængstelige vælgere fra DF's folkloristiske flok. DF's nye veloplagte felttog efter og under dem mod indvandrerne, islam, de kulturradikale og alt hvad der kommer fra syd for Kruså, bliver kampen mod klimahysteriet.
Jeg tror dernæst at jeg og DF's chefideolog, Søren Espersen, og levebrødspolitiker-tidehvervspræsterne kan hente stemmer fra overbeviselige konservative, der har fået nok af Connie Grædekone og af hendes ukristeligt udanske ophøjelse af klimaet til det nyreligiøse og af Al Gore til Johannes Døberen den Anden.
Jeg tror på det kærlighedsløse samfund og den følelseskolde verden, hvor den kortsigtede politiske gevinst i selviskhedens tjeneste er eneste mål og mening, og hvor fanden tager dem, man ikke behøver gide bekymre sig om, og havstigningerne tager de sidste.
Jeg tror på dumheden og uansvarligheden i frit valg og som et godt alternativ til det modsatte.
Credo!

