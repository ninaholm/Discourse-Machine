Magtens arrogance
Der er ikke kun tre kritikere af videnskabsministerens politik. Der er 6.488


Videnskabsminister Helge Sanders forurettede reaktion (bragt 27. februar på Sune Aukens indlæg (bragt 25. februar) er særdeles uklædelig for en minister, men ikke desto mindre typisk for ikke blot Sanders, men hele regeringens måde at imødekomme kritik på. I stedet for at fremføre argumenter imod kritikken, foretrækker man at hænge kritikeren ud. Eller populært sagt: at gå efter manden i stedet for bolden, den tarveligste og mest afmægtige form for magtudøvelse.ForskningsfrihedenMen Sander skal ikke få lov at leve uantastet i den illusion, at kun tre ansatte på danske universiteter er kritiske over for den politik, han fører på universitetsområdet. Jeg vil minde ministeren om, at selvsamme Sune Auken, som han peger fingre ad, i efteråret 2008 var en af initiativtagerne til en underskriftsindsamling, der var stærkt kritisk over for den universitetslov, som blev vedtaget i 2003. 6.488 underskrifter blev det til i alt. Jeg var en af de mere end 3.000 underskrivere, som er ansat på et universitet, og som med min underskrift tilkendegav min bekymring over forskningsfrihedens vanskæbne under den nye universitetslov.Sanders førte politik har altså ikke tre kritikere, men mindst 6.488 kritikere, for nu at skære det ud i pap. En ønskelig konsekvens af denne massive skepsis over for den gældende universitetslov kunne være, at Sander begyndte at forholde sig til indholdet i kritikken, frem for til dens budbringere. Vi er mange der på nært hold oplever de brutale og fatale følger af Sanders politik såvel som af den ledelsesstil, som han med sit eget eksempel sætter.Dårligere trivselUniversitetsloven fra 2003 har medført en gennemgribende afdemokratisering, som betyder, at lederne på alle niveauer savner legitimitet, fordi de ikke er valgte, men udpegede og ansatte af højerestående ledere. Beslutninger diskuteres ikke længere, de dekreteres. Til gengæld for demokrati har vi fået bureaukrati, som vildtvoksende griber om sig i form af mere eller mindre professionelle administratorer, og omfattende pålæg om administrative opgaver til det videnskabelige personale. Hermed drænes universitetets kerneressourcer, forskningen og undervisningen, til fordel for endeløse evalueringer, akkrediteringer og rapporteringer. Denne udvikling kan mærkes af alle ansatte og studerende ved universiteterne i form af kvalitetssænkninger i undervisning, i forskning og i formidling. Selvsagt medfører udviklingen også dårligere trivsel på universiteterne, både målt på arbejdsmiljø og på studiemiljø.I sin mest drastiske og katastrofale form er konsekvenserne af den førte politik for nylig kommet til udtryk på Det Naturvidenskabelige Fakultet på Københavns Universitet, hvor omfattende fyringer af videnskabeligt såvel som administrativt personale nu gennemføres. Det var netop disse fyringer, og ministerens fralæggelse af ethvert ansvar for dem, der var anledningen til Sune Aukens indlæg.Hvordan denne katastrofekurs er forenelig med universiteter i verdensklasse, som ministeren holder af at profetere om, skylder Sander os et svar på.Rune Gade er lektor v. Institut for Kunst- og Kulturvidenskab, Københavns Universitet
