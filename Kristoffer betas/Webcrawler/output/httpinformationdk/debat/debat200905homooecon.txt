Bliver homo oeconomicus fed?
Fedme og livsstilssygdomme breder sig som en epidemi i den rige del af verden. Undergraver det ikke fuldstændig økonomernes modeller med deres rationelle og forudseende forbrugere? Kan man være rationel og forudseende og samtidig blive fed?
Kan man som forbruger være rationel og forudseende og samtidig blive fed, spørger dagens kronikører.


 Der kører i disse år nogenlunde permanent to debatter, der sjældent kobles sammen. Den ene beskæftiger sig med de økonomiske teorier og modeller, som bygger på forudsætninger om den idealiserede rationelle og forudseende beslutningstager - populært kaldet 'Homo Oeconomicus' eller mindre klassisk The Economic Man. Den anden handler om årsagerne til og muligheden for at bekæmpe den stejlt voksende udbredelse af fedme og livsstilssygdomme. I denne sidste debat betragtes forbrugeren oftest som styret af øjeblikkelige fristelser uden tanke på fremtidige helbredskonsekvenser; han falder for slik, is og burgere og slukker tørsten i spiritus og sodavand. Det er selvfølgelig videnskabeligt interessant at diskutere konflikten mellem teorierne om den rationelle og den kortsynede forbruger for bedre at forstå, hvordan forbrugerne faktisk handler. 
Men resultatet af debatten er samtidig afgørende for, hvilke politiske instrumenter der virker i praksis i relation til bekæmpelse af livsstilssygdomme. Hvis de økonomiske mekanismer er styrende for forbrugerne, styrker det argumentationen for økonomiske virkemidler såsom momsdifferentiering mellem sunde og usunde fødevarer, øget tilskud til motionshold mv. Det er altså et vigtigt spørgsmål, om økonomisk teori kan forklare den observerede forbrugsadfærd; det vil sige, om økonomernes rationelle typeaktør kan blive fed?
Homo oeconomicus handler ifølge økonomernes antagelser rationelt i den forstand, at han prøver at forudse sit fremtidige livsforløb og så vælger at udføre de handlinger, der maksimerer hans samlede lykke - også kaldet nytte - resten af livet. Han forbruger, sparer op og vælger arbejdstid, så han får mest muligt ud af livet. Det er f.eks. sådanne betragtninger, der førte Skattekommissionen til det resultat, at den større gevinst ved arbejde, der følger af lavere marginalskatter, vil få folk til at arbejde mere. 
Nu eller i fremtiden
Det er ikke kun teoretiske spekulationer, der har ført økonomerne til en udbredt brug af homo oeconomicus. Der er en mængde statistiske analyser, som bekræfter, at den gennemsnitlige aktør i det økonomiske system opfører sig nogenlunde på den antagne måde. Forbrugernes individuelle opførsel er svær at forudsige; nogle køber dyrt ind for at sikre sig en god kvalitet, andre jager de billigste tilbudsvarer. Nogle lader sig friste af farvestrålende annoncer, andre studerer indgående varedeklarationer. Men kigger man på en større gruppe af forbrugere, så opfører de sig ofte i gennemsnit, som homo oeconomicus ville gøre. Når priserne går op, sætter de forbruget ned; når renten går op, sparer de mere op osv. Det er altså en god, om end ikke perfekt, ledetråd at benytte økonomernes modeller til at forudsige befolkningens reaktion på ændringer i skatter, priser og renter.
Hvis en antagelse om rationalitet skal kunne opretholdes, så skulle fedme også kunne forklares som et resultat af rationelle forbrugsvalg. Man må altså kunne begrunde, at nogle forbrugere med fuldt overlæg spiser, drikker og bevæger sig i et omfang, som fører til overvægt og sygdom. Der er selvfølgelig ingen fødevareøkonom, som vil hævde, at økonomisk rationalitet kan forklare hele fedmeepidemien, men der er dog en lang række rationelle økonomiske forhold, som kan give i hvert fald en del af forklaringen på det, vi ser.
For det første drager folk nytte af andet end at have et godt helbred. Individets forbrugsbeslutning skal på én gang tilgodese en række hensyn lige fra smagsoplevelse og tidsforbrug til ideologiske motiver. Selv om man er fuldt oplyst om de forskellige helbredsrisici ved en usund livsstil, kan man godt handle usundt uden dermed at være økonomisk irrationel; f.eks. hvis man vægter et bekvemt stillesiddende job eller velsmagende mad højere end at have en god kondi. 
For det andet er det sådan, at ved en sammenvejning af nutidig og fremtidig forbrug og nytte, så tæller det fremtidige med mindre vægt end det nutidige. Det er helt rationelt; det er derfor, der betales renter af opsparing (udsat forbrug). Og mange af livsstilssygdommene fremkommer netop som en afvejning mellem kort- og langsigtede hensyn. Man nyder flæskestegen, flødesovsen og isdesserten med det samme, mens fedmen og helbredsproblemerne først kommer 30 år senere. Det kan ud fra en økonomisk betragtning være helt rationelt for den enkelte at satse på 30 muntre år, selv om der så derefter følger år med svækket helbred og en tidligere død.
Skæv social profil
Dette kan også være en del af forklaringen på fedmeepidemiens sociale slagside. Det er i overvejende grad de dårligst uddannede, der lider af livsstilssygdomme. Personer med en lille grad af tålmodighed vil typisk ikke vælge en lang uddannelse, da det vil kræve mange års afsavn, inden det attraktive job og den høje løn indfinder sig. De samme utålmodige personer vil sandsynligvis lægge vægt på de aktuelle fornøjelser og mindre vægt på de helbredsmæssige effekter langt ude i fremtiden. En stor vægt på nutiden og den nære fremtid kan således være årsag til både lav uddannelse og livsstilssygdomme. 
Inden for denne teoris rammer virker det også plausibelt og rationelt, at folk med en høj indkomst og god uddannelse føler det vigtigt at kæmpe for at bevare den lykkelige tilstand længe, mens samfundets mest udsatte ikke ser det at leve mange fremtidige år som særligt attråværdigt. Sagt med økonomers sprogbrug får de bedst uddannede og højst aflønnede et større afkast af at investere i ekstra leveår.
Yderligere kan en del af forklaringen på fedmeepidemien bunde i det faktum, at det er blevet dyrere og besværligere for den almindelige dansker at føre en sund livsstil. I takt med at de fleste job er gået fra at være fysisk krævende til at være stillesiddende, og at transport for de flestes vedkommende nu er motoriseret, er det blevet nødvendigt, at folk bruger fritiden til at få den fornødne motion. Yderligere har prisudviklingen i Danmark siden 1970'erne generelt gjort sunde og magre fødevarer dyrere og usunde og fede fødevarer billigere. Incitamenterne til at leve sundt er således blevet udhulet. 
Kur og årsag
Det kan som nævnt være interessant fra et økonomisk-teoretisk synspunkt at analysere, om forbrugerne bliver fede efter en rationel kalkule, hvori de kortsigtede ulemper og højere omkostninger ved en mere sund livsførelse vejes op mod de langsigtede helbredsmæssige gevinster, eller om forbrugerne bare helt spontant falder for fristelser uden at tænke på fremtiden. Men det har også en række praktiske implikationer for sundheds- og ernæringspolitikken. 
Generelt må kuren mod livsstilssygdomme være afhængig af, hvad der er årsagen til problemerne. Og skal årsagen til den stigende fedme findes i rationelle individers valg af livsstil, så virker kun ændring af de faktiske rammebetingelser, dvs. øget økonomisk støtte til sunde fødevarer og motion kombineret med højere afgifter og restriktioner på usunde fødevarer. Er årsagen derimod irrationelle forbrugeres uoplyste og uovervejede spontankøb, så er oplysning, reklamekampagner og restriktioner på annoncer for usunde ting måske snarere vejen. 
I relation til den meget skæve sociale profil i fedmeepidemien, er det også vigtigt at få årsagerne hertil afklaret. Hvis de dårligst stilledes manglende bekymring for eget helbred skyldes, at deres generelle levevilkår er sådan, at de efter en nøgtern afvejning af fordele og ulemper ikke finder, at ekstra leveår er noget, det er værd at kæmpe hårdt for, så er fedmeepidemien i højere grad at betragte som et socialt end som et sundhedsmæssigt problem. I så fald må kuren også indbefatte en mere solidarisk indkomst- og skattepolitik og ikke alene specifikke sundhedspolitiske tiltag.
Sandheden om de danske forbrugere skal formentlig findes et eller andet sted mellem den idealiserede homo oeconomicus og den kortsynede og ureflekterende aktør. Men indtil videre er vi nok ikke så sikre på mekanismerne, at det er fornuftigt at afskrive nogen af de mulige styringsinstrumenter. Desuden kan de forskellige instrumenter i en bred buket givetvis i betydelig grad støtte hinanden. 
Niels Kærgård er professor og tidligere overvismand, og Thea Dam er videnskabelig assistent, Fødevareøkonomisk Institut, Københavns Universitet

