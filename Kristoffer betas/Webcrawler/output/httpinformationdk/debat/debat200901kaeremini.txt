Kære minister ...
Kære beskæftigelsesminister Claus Hjort Frederiksen. Jeg søger hermed jobbet som arbejdsløshedsrådgiver, så vi sammen kan få den nye arbejdsmarkedsreform på plads ved at nedlægge A-kassen og i stedet bruge milliarder på at få os ledige til at skrive endnu flere ansøgninger. Min spidskompetence: At fise den af
Kære minister. Jeg mener i al beskedenhed at have fundet løsningen på arbejdsmarkedsreformen ...


 Jeg er en ildsjæl med masser af gåpåmod, der søger nye udfordringer og kan lide at arbejde med mennesker. Og nu, hvor jeg senest har deltaget i et statsfinansieret jobansøgnings-kursus, så har jeg også lært alt om, hvordan man undgår at lyde som en kliché. 
Derfor vil jeg gerne foreslå mig selv som din personlige rådgiver ud i arbejdsløshed. For den nye arbejdsmarkedsreform skal jo snarest muligt forhandles på plads, og for at være helt ærlig, så er det hele lidt noget lort, Hr. Hjort. Altså, set fra den fase, hvor man konstant ryger ind og ud af jobmarkedet. 
Som din ekspert i marken er det kommet mig for øre, at kravet om fire jobsøgninger om ugen ikke overlever. At der skal findes nye løsninger, så man ikke længere bare kan ansøge rent proforma. Jeg er enig. En ansøgning skal være relevant, og relevant arbejde er der skam nok af. Tænk bare på alle de syge og ældre, der har brug for flere hænder. 
Endnu mere tvang og skrue
I lyset af finanskrisen tegner det til, at vort lille land snart vil stå med dobbelt så mange ledige - eller fritstillede, om man vil. Flere af dem vil givetvis være indstillet på at tage sig et hvilket som helst job, men her følger jeg det råd, som min A-kasse har givet mig. Nemlig, at hvis man vil have ret til fuld dagpengesats, så skal man glemme alt om småjob, bijob, deltidsjob, sort arbejde og andre former for personligt initiativ. 
For de modregner den slags nede på A-kassen. 
Nu er det så de færreste, der kan forsørge en familie på den højeste dagpengesats, da Danmark her for alvor har lagt sig i selen for at presse den kontante udbetaling langt ned under niveauet i de lande, vi normalt sammenligner os med. 
Det kan jeg kun støtte, da jeg selv er en doven hund, hvis spidskompetence dybest set består i at fise den af på sofaen. Jeg kender typer som mig, og de skal ikke have en kinamands chance for at dandere den på overførselsindkomster. De, og ikke mindst mig, skal ud og arbejde 37 timer hurtigst muligt. Om vi så skal gøre rent hos hinanden. Koste, hvad det vil. Jeg siger: Lad os sammen give den endnu mere skrue, Claus Hjort. 
Outsourcing er nøglen
Hvorfor overhovedet have en arbejdsløshedskasse, når den alligevel ikke kan hjælpe de ledige med andet end en regel om at skrive fire ansøgninger om ugen? Hvis vi nu får folket til at opgive A-kassen, så dropper de også fagforeningen med tiden. Det viser alle erfaringer. Se, dér har vi den totalen krieg, og dermed den absolutte magt over ånd og hånd. 
Min løsning: Staten bruger milliarder på at sende ledige på såkaldte karrierekurser, så de netop kan lære at skrive fire relevante jobansøgninger om ugen. Tag dog alle de penge, som de fritstillede gennem år med fuld beskæftigelse har indbetalt til diverse A-kasser (i mit tilfælde 81.714 kroner) og giv dem direkte til lediggangs-coacherne. For eksempel Institut for Karriereudvikling i København. Her har 20.000 svage sjæle allerede været igennem et benhårdt forløb hos det private konsulentfirma. 
Ja, at kalde sig Institut for Karriereudvikling er nærmest at underspille sin egen betydning. På 12 uger kan man her lære at søge et job, blandt andet via 'PPA' (Personlig Profil Analyse), adgang til internet og gratis kaffe direkte fra kolben. Det vigtigste er dog den individuelle coaching. Én til én-vejledning, simpelthen. Genialt! 
Kan du se perspektivet i det? Når vi snart rammer de 100.000 ledige, så har vi også 100.000 coachere i arbejde. Man bytter bare plads ved skrivebordet. Alle os samspilsramte betaler således med egne midler for at sidde der og belære hinanden om det (u)muliges kunst. 
Kære minister. Jeg mener i al beskedenhed at have fundet løsningen på arbejdsmarkedsreformen. Og desuden være særdeles velegnet til et job, hvor jeg kan lære andre at søge et job. Se bare denne ansøgning. 
Sekundært vil jeg gerne søge fuldtidsbeskæftigelse på et Jobcenter og være hende med alle rygepauserne, der engang imellem siger: "Ja, så skriver alle lige sit navn og cpr-nummer på et stykke papir. Husk, at folde det fire gange og lægge det ned i den her papkasse." 
Det må altså være et drømmejob sådan at sidde dér og lade tabere som mig vente i flere timer, hvorefter man pludselig råber mig op og siger: 
"Du er hermed registreret. Gå hjem og læg dit c.v. på nettet. Og husk, fire ansøgninger om ugen. Hver uge."
Opstramning
At arbejdsgiverne er overbebyrdede med alverdens useriøse ansøgningsskrivelser, fra for eksempel journalister, der hellere vil være arbejdsmarkedsforskere, tager jeg ikke spor alvorligt. Man hører så meget sludder nu om dage. 
Damen på mit A-kassekontor siger i øvrigt, at når din reform kommer, så bliver der strammet op. Det håber jeg. I modsat fald tager du jo initiativet fra mig. Og så havde du jo aldrig fået denne enestående mulighed for at ansætte netop mig. 
Ser frem til at uddybe min ansøgning. 
Med venlig hilsen,
René Fredensborg, lediggænger

