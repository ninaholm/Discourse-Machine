Uberettiget kritik af FN



 Den 19. maj fik vi i et interview med formand for Institut for Menneskerettigheder Jonas Christoffersen gentaget en ikke overraskende kritik af Danmarks udfordring med hadforbrydelser (»Jeg savner, at man politisk set forholder sig til diskriminerende vold« af Rune Wolfhagen).
Samtidig sår Jonas Christoffersen (igen) tvivl omkring validiteten af FN’s vurderinger af Danmarks udfordringer med strukturel diskrimination. Således lykkes det Jonas Christoffersen og Information, ved at distrahere os med gammel kritik – vi kender alle til, at hadforbrydelser er en udfordring, og det er ikke en ny kritik fra Instituttet – at underkende den langt mere problematiske og alvorlige udfordring i Danmark.
Ligesom medier og politikere herhjemme fokuserer Jonas Christoffersen på ekstreme tilfælde og symptomer frem for årsag og baggrund for had og direkte diskrimination i Danmark.
Validiteten i FN
»De (FN, red.) skriver, at der er en stigning i islamofobi og xenofobi i Danmark. Det synes jeg ikke, at der er belæg for at sige, så det vil jeg betragte som en skævert«, udtaler Jonas Christoffersen. Er det Jonas Christoffersens subjektive vurdering, er den nok ikke så overraskende alt taget i betragtning. Som hvid mand i en lederstilling betalt af staten har han helt givet ikke diskriminationen inde på livet på samme måde, som ganske mange ikke-hvide danskere har det hver eneste dag.
Jonas Christoffersens kritik går blandt andet på, at FN’s metodiske fremgangsmåde er vagt defineret, og at resultaterne blandt andet er baseret på udtalelser fra en NGO. Hvorfor skulle en NGO’s arbejde og vurderinger være mindre gyldige eller kvalificerede end instituttets? Eller hans egen subjektive oplevelser? Jovist, instituttet er angiveligt uafhængigt af partipolitisk indflydelse og interesse – men det er en statsinstitution, der er helt økonomisk afhængig af samme. Skulle instituttet bide den hånd, der fodrer den eller hyle blandt statens ulve? En ting står fast, Jonas Christoffersen – din mening er ikke mere gyldig end FN’s, blot fordi du er hvid og dansk.
Tess S. Skadegård Thorsen og Mira Skadegård Thorsen, København

