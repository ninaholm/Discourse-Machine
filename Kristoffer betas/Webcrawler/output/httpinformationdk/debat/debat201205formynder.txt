Formynderisk madaktivisme
Madbloggerne går mere op i at fuldende billedet af deres egen gode smag end reelle fødevareproblemer, lød kritikken for nylig fra Mogens Bisgaard. Madblogger Anders Damm kalder det formynderisk og kritiserer her Bisgaard for at misforstå bloggens natur.


 Den der har evnen, har pligten. Derfor er jeg også enig med Mogens Bisgaard, når han i kronikken “Madbloggere savner ambitioner” skriver, at Danmarks mest populære madblogs har et ansvar for at oplyse sine læsere. Hvad jeg derimod ikke er enig i, er at Mogens skal bestemme, hvad og hvordan vi skal oplyse vores læsere.
At de danske madblogs “skal være mere aktivistiske” for at skabe reelle forandringer, tror jeg ikke på. Når mere end 50.000 danskere hver måned læser med på en enkelt blog om ærlig madlavning og udveksler erfaringer, om hvor man kan finde ramsløg i Danmark, krogmodnet kød i Nordjylland eller købe danske asparges, er det min påstand, at det flytter langt mere end at stille sig op på en virtuel politisk papkasse og råbe og pege fingre af 50 mennesker, der alligevel ikke lytter.
I “Madblogs savner ambitioner” citerer Mogens sin anonyme veninde, der tilsyneladende “brækker sig” over de danske madblogs, fordi der ikke er nogen, der lever på den måde. Det kan jo ikke lade sig gøre med en hverdag, der for manges vedkommende består af arbejde, ulvetime og opvask kun afbrudt af besvimelseslignende søvn. Og Malou Rotvel Pagh (madblogger, red.) bekræfter, at “sådan er der ikke nogen, der spiser”.
Men er målet med bloggen at dokumentere vores gastronomiske liv millimeter-nøjagtigt?
På ingen måde! Som en af vores læsere udtrykte det, er der “...vel ingen, der forventer, at man selv eller bloggerne leverer store gourmet-oplevelser hver dag. Derimod bør blog-indlæggene ses som inspiration til bedre hverdagsmad, og især til at få ideer til de mere specielle middage.” Når det er sagt, så bliver langt de fleste af retterne tilberedt og dokumenteret på ganske almindelige hverdage - vi plejer bare at skåne vores læsere for billeder af selve køkkenet.
Mogens erkender selv at “antallet af madblogs eksploderet i de sidste fem-seks år”, og blogmediets store popularitet skal ofte findes i den manglende løftede pengefinger - det er et fristed, hvor passionen for en fælles interesse dyrkes. Via bloggens bekendende natur, ved at møde læserne i øjenhøjde og dermed invitere til dialog skabes et tillidsbånd mellem forfatter og læser på bloggen, som har vist sig meget populært. De danske madblogs er lige så forskellige som forfatterne bag dem - det samme er bloggenes formål og ambition. Fælles for langt de fleste er dog, at de har en fast læserskare, som de inspirerer til at lave bedre mad.
Blogs er ligesom sociale netværkssider som facebook det uformelle talerør, der ikke umiddelbart lader sig styre af en overordnet myndighed. Derfor afspejler de tendenser, der har forbrugerens interesse - om det så er det nye nordiske køkken eller cupcakes. I bogen Groundswell (på dansk oversat til Understrøm) fra 2010 præsenteres 5 strategier som virksomheder eller myndigheder kan benytte til at interagere med Understrømmen: Lyt, tal, tilfør energi, hjælp og inddrag - som blogger burde Mogens kende til mekanismerne i underskoven, men det lyder som om, han kunne trænge til en genopfriskning.
På gastromand.dk har vi en helt klar “strategi” for kommunikationen med vores læsere. Den indeholder dog hverken løftede pegefingre eller prædikener. Til gengæld indeholder den et ønske om at altid at besvare spørgsmål og kommentarer og at være tilgængelige på de sociale medier mere eller mindre døgnet rundt.
Er det vores pligt at oplyse vores læsere? Ja. Men er det vores pligt at diktere vores læsere? Slet ikke! Når vores læsere involverer sig i den grad vi ser, i vores forum og via kommentarer til indlæg, er det åbenlyst, at de udmærket er klar over, hvorfor slagterens bøf fra fritgående dansk kvæg er bedre end discountkædens vakuumpakkede samme fra Argentina.

