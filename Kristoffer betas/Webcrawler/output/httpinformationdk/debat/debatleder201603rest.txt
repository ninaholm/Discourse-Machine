Restmennesker i Europa
LEDER


 Et af de ulykkeligste aspekter ved flygtningekrisen i EU er, hvordan aktive individer uafvendeligt forvandles til passive ofre for beslutninger, de ikke selv har indflydelse på. I den forløbne uge indledte myndighederne i Frankrig rydningen af barakbyen i Calais, hvor tusindvis af flygtninge og migranter længe har opholdt sig i håbet om at krydse Den Engelske Kanal. Som man kan læse i reportagen fra Calais i dagens avis, skal indbyggerne i Junglen, som lejren kaldes, nu vælge, om de vil indkvarteres i containere af den franske stat, mens de søger om asyl i landet, eller om de uden at blive registrerede vil vente under endnu mere prekære forhold på en chance for at nå til Storbritannien.
Mange af de flygtninge, som i disse dage ankommer til de græske øer i Det Ægæiske Hav eller allerede befinder sig i landet, står i et lignende dilemma: Enten kan de overgive sig til et græsk modtagesystem, som længe har været belastet langt over bristepunktet, eller også skal de forsøge at rejse videre ad alternative ruter. Mens grænsen til Makedonien er ved at blive lukket, er der frygt for, at ruten over Adriaterhavet til Italien via Albanien kan blive flygtningekrisens nye front.
