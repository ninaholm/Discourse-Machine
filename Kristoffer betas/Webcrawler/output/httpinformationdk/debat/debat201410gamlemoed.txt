De gamle mødre
På alle måder signalerer samfundet, at børn og unge er i vejen, lige indtil de bliver skatteydere. Til den tid har vi til gengæld brug for dem. Det skal de unge kvinder også fikse


 Fødselstallet i Danmark rasler ned. Sidste år fødte danske kvinder det laveste antal børn i 25 år. Måske ikke noget større problem for kloden, men for væksten, velfærdssamfundets fremtidige finansiering og danskheden, og det plejer vi godt at kunne hidse os op over. På alle måder signalerer samfundet, at børn og unge er i vejen. Lige indtil den dag, de bliver skatteydere. Til den tid har vi til gengæld brug for dem.
Så mon ikke, der kommer en kommission af økonomer, der kan regne på konsekvenserne af, at den reproduktionsdygtige del af befolkningen vil blive halveret i løbet af tre generationer, som Rigshospitalets afdeling for vækst og reproduktion forudser.
Afdelingen har nok at lave. Forskere beskriver danskernes faldende frugtbarhed som en folkesygdom. Omkring 20 pct. af alle par, der forsøger at blive gravide, oplever infertilitet, og tæt på hvert 10. barn undfanges i dag på en fertilitetsklinik. Det skyldes primært, at danske kvinder er for gamle, når de forsøger at blive gravide, hørte vi i den forgangne uge.
For gamle. Jamen, så må vi jo presse dem lidt. Hvad er det nu, vi plejer at gøre, når danskernes adfærd ikke er optimal for væksten? Nå jo, incitamentstrukturer. Hvad med en ’fertilitetsfremdriftsreform’? Den kan skubbe lidt til alle de egoistiske kvinder, der åbenbart har for travlt til at avle børn i 20’erne, når deres æg er fuldmodne. Hvad kan de have så travlt med?
Måske er de bare uoplyste? De ved ikke, hvad der er bedst for dem selv og samfundet. Vi må have handling. I hvert fald informationsmateriale. Sex & Samfund annoncerede i tirsdags, at folkeskolens seksualundervisning fremover skal fokusere lidt mindre på at undgå graviditet og lidt mere på at nå at få børn, mens biologien topper. At det især er kvinder med lange videregående uddannelser, der udskyder første graviditet, er åbenbart uden betydning. Man skulle ellers mene, at de burde være i stand til at google sig frem til statistiske data vedrørende alder og fertilitet.
Aftenshowet hev chefen for Rigshospitalets fertilitetsklinik, Søren Ziebe, i studiet. Også han sværgede til oplysning. Over for ham havde tilrettelæggerne sat erhvervskvinden Soulaima Gourani, der mente, man i langt højere grad burde tilbyde kvinder at få frosset deres æg ned, så de kunne få børn, når det passede dem.
Lægen og karrierekvinden illustrerede fint, hvilke interesser der er på spil. Hvor Ziebes omsorg var rettet mod de ulykkelige barnløse kvinder i slutningen af 30’erne, han møder i sin klinik, bekymrede Gourani sig for sine yngre søstres muligheder på direktionsgangene. Hvilket kapløb er vigtigst? Ikke så mærkeligt, at planlægningssamfundets artige unge kvinder rapporterer om stress.
Men måske skulle man lade være med at kigge ensidigt på kvinderne. For Aftenshowet havde også været ude på CBS og producere en såkaldt voxpop, hvor man spurgte de studerende, hvornår de skulle have børn. De unge mænd var afklarede. »Om lang tid,« lød svaret. »Hvordan skulle jeg kunne få børn, når jeg selv er et stort barn indeni?« spurgte en 23-årig ungersvend retorisk på vej ud af auditoriet. For 40 år siden ville han sandsynligvis have været familiefar.
Medmindre de unge mænds kvindelige medstuderende skal få børn med læreren, er det derfor omsonst med en oplysningskampagne. Deres kærester er ikke parate. De regner ikke med at være sammen med den samme kvinde om 10 år, så omsorgen for hendes biologiske ur er ikke tilstede.
De velmenende kampagner retter sig mod en forestilling om et samfund, hvor man mødes, bliver forlovet og stifter familie, mens man stille og roligt færdiggør sin uddannelse og begynder sit arbejdsliv. Ikke mod virkelighedens flygtige relationer, ikke mod studiefremdriftsreformen, og ikke mod usikre arbejdsforhold med høj dimittendledighed og løse projektansættelser.
40 år tog det samfundet at lære kvinderne, at de ikke skal lade biologien råde. Det skal de så alligevel – bare på den helt rigtige, rationelle måde. Men det er svært at træffe et afgørende valg, når man aldrig ved, om man har fundet den rette partner eller rette hylde, og alle andre dagsordener i øvrigt tilsiger, at man holder sig ansvarsfri, fleksibel og omstillingsparat. Så er det lettere at vente. Det er også en måde at lade biologien råde.
Signe Løntoft er journalist og ph.d.-stipendiat på SDU
Klummen er udtryk for skribentens egne holdninger

