Der skal substans i debatten om landbrugsstøtte

Vi skal frem mod reformen af EU's landbrugspolitik i 2013 have en debat med indhold - ikke et slagsmål om for eller imod land-brugsstøtten, mener Lone Saaby.


 I Landbrug & Fødevarer er vi glade for Auken og Schaldemoses opfordring (16. august) til at revolutionere den europæiske landbrugsstøtte. Endelig tages der hul på at fokusere på bæredygtig landbrugspolitik. Men de to Europa-Parlamentsmedlemmer mangler konkrete forslag og bruger krudt på at banke landbruget i hovedet. De burde droppe den negative retorik og give bud på, hvordan landbrugsstøtten bør indrettes. Det vil vi rigtig gerne diskutere.
Når et overvældende flertal i parlamentet har besluttet, at landbrugsstøtten skal udgøre mindst 40 pct. af EU-budgettet, skal vi i gang med en nuanceret debat med politisk substans - en debat om en bæredygtig landbrugspolitik.
I EU diskuteres fødevareproduktion og landbrugsstøtte på fuld drøn. Her kan danske politikere, med nuancerede og tungtvejende budskaber, tage et naturligt afsæt i dansk fødevareproduktion. Danmark vil på mange måder være et naturligt foregangsland, og det vil kunne påvirke, hvordan støtten skal fordeles.
Fælles forståelse
Danmark har gode bidrag til EU's landbrugspolitik, der står over for helt centrale udfordringer de næste mange år. Udfordringer, som også vejer tungt hos de europæiske forbrugere: sundhed, klima, miljø, fødevaresikkerhed og dyrevelfærd. Her står dansk landbrug stærkt med de erfaringer, vi allerede har gjort. Det kan påvirke måden, støtten fordeles på. Landbrugsstøtten skal målrettes de produktioner, som mindsker belastningen af miljøet og udledningen af CO2, som har høj fødevaresikkerhed, som beskytter naturen og behandler dyrene ordentligt. Med andre ord: Landmænd, der producerer med miljø, natur, klima, fødevaresikkerhed og dyrevelfærd for øje, skal belønnes med landbrugsstøtte for deres indsats.
Samtidig er der brug for at forklare støtten over for de europæiske forbrugere. Også fordi det er en af de største budgetposter. Ved at målrette landbrugsstøtten kan man se, at den løser fælles europæiske udfordringer, snarere end at pynte på et lands eller en landmands økonomi. Derudover gør støtten europæisk landbrug konkurrencedygtigt med produkter fra tredjelande - lande, der muligvis også yder støtte til landbrug, men alligevel ikke stiller samme krav om sundhed, klima, miljø, fødevaresikkerhed og dyrevelfærd.
Politikerne - både i Folketinget og EU-Parlamentet - bør bakke op om en fælles forståelse: En videreudvikling af landbrugspolitikken vil, ud over at være til gavn for Europas befolkning, også gavne de europæiske landmænd, som rigtig gerne vil være en del af en målrettet løsning, frem for en del af problemet. Vi skal frem mod reformen af EU's landbrugspolitik i 2013 have en debat med indhold - ikke et slagsmål om for eller imod støtten.
Lone Saaby, direktør, Landbrug & Fødevarer

