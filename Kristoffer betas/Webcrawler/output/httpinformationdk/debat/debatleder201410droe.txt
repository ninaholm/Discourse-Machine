DR og økosystemet
LEDER


 Der er noget galt i Danmark, Danmarks Radio prioriterer helt ad helvede til. Sådan lød refrænet i går fra filmproducenten Regner Grasten med Enhedslisten og DF som kor. De er utilfredse med, at DR har valgt at bruge en betydelig del af budgettet til den kommende dramaserie 1864 i Tjekkiet, hvor arbejdskraften er billigere, og omkostningerne er lavere. DR har en særlig forpligtelse til at lægge sine produktioner i Dan- mark, ikke mindst fordi serien har fået en sær-bevilling fra Folketinget på 100 mio., mener de.
For kritikerne er ræsonnementet et enten-eller: Hvis vi fortsat vil have et levende produktionsmiljø i Danmark med dygtige filmarbejdere og teknikere bag kameraet, må vi samtidig kræve, at DR lægger sine produktioner på dansk grund og gør brug af dansk arbejdskraft. For DR’s kulturdirektør, Tine Smedegaard Andersen, er ræsonnementet også et enten-eller: Hvis man insisterer på, at DR udelukkende skal lægge sine produktioner i Danmark, kan man ikke for fremtiden forvente det samme høje ambitionsniveau, som 1864 er eksponent for.
Uenigheden udtrykker to forskellige fortolkninger af DR’s rolle som moderne public service-virksomhed: Den ene betoner DR’s ansvar som primus motor i et dansk kulturelt økosystem, der er afhængigt af de økonomiske muskler, som en offentligt støttet medievirksomhed har at spille med. Den anden betoner hensynet til en stadig mere tilspidset konkurrencesituation, hvor kvaliteten af de kunstneriske produktioner er afgørende i kampen om seernes opmærksomhed.
Begge udlægninger har noget for sig. DR ville næppe have kunnet levere den ene seriesucces efter den anden de seneste 15 år, hvis ikke det havde været for et levende dansk filmmiljø med dygtige fagfolk. Omvendt har DR’s internationale seriesucceser været med til at skabe endnu mere respekt og opmærksomhed om dansk tv og film i udlandet i en tid, hvor kravene til kvaliteten af tv-fiktion aldrig har været højere. Det spørgsmål, vi i virkeligheden burde svare på, er derfor ikke, om vi helst vil have international klasse eller dansk arbejdskraft. Det rigtige spørgsmål er: Hvordan får vi skabt et tåleligt kompromis?

