Erdogans svanesang?
LEDER


 
	Det er kun et år siden, Tyrkiets premier-minister, Recep Tayyip Erdogan, var på toppen af sin karriere med et økonomisk vækstmirakel, en begyndende forsoning med kurderne og som en demokratisk rollemodel for Det Arabiske Forår.

	Nu kæmper han for sit politiske liv efter en skandale, der omfatter bestikkelse af ministre, der kunne fikse ulovlige eksport- og bygge-tilladelser, fuskede med statslige licitationer og anlægsarbejder etc. – alt sammen en udløber af omgåelse af de internationale sanktioner mod Iran, der leverer naturgas til Tyrkiet.

	Men skandalen var formentlig aldrig blevet afsløret, hvis ikke Erdogan var raget uklar med en tidligere allieret, Fetullah Gülen, leder af en islamisk loge, der tæller millioner af medlemmer og driver et globalt netværk af skoler – én af dem i Valby. Logen har sat sig på centrale poster i det tyrkiske bureaukrati og justitsvæsen og gjorde det beskidte arbejde for Erdogan, da han i 2007 konfronterede generalerne og den sekulære Atatürk-elite. Erdogan var ikke taknemmelig, men udrensede ’gülenister’ i statsapparatet og bebudede lukning af de kurser, der giver universitetsadgang, og som Gülens bevægelse driver flere af med millionomsætning.

	At korruptionspilen peger mod premierministeren selv, aflæses af hans reaktion på afsløringerne: I stedet for at beordre en komplet undersøgelse af skandalen fyrede han 500 politifolk og holder i disse dage taler, der beskylder ’en parallel stat’ (Hikmet) og ’en international sammensværgelse’ (bl.a. Israel og USA’s Israel-lobby) for politisk mordforsøg på ham. Hans dekret om, at al korruptions-efterforskning skal rapporteres opad til regeringen, hvilket fik EU-Kommissionen til at knurre, er dog underkendt af det statsråd, der påser, at forfatningen overholdes.

	Men spørgsmålet er, om skuden når at forlade de synkende rotter. Erdogan stiller op til præsidentvalget i efteråret 2014, og de kommende lokalvalg vil indikere, om han kan vinde i første runde. Vinder han ikke, er han færdig. Vinder han, er Tyrkiet færdig som demokrati.

