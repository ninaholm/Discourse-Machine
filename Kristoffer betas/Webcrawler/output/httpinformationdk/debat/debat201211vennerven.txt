Venner i Venstre
Kammerater, der bærer eller brister


 SAS klarer sig forbandet skidt. DONG har klaret sig bedre. Posten klarer sig middelmådigt. Disse tre statslige virksomheder har finurligt nok samme bestyrelsesformand, en husven af Venstre og dronningeparret, en rig mand der selv kalder sig »ufattelig velhavende« og blandt andet indtil forleden også var formand for Venstre-pengeindsamlingsforeningen med indbygget eufemisme: Den Liberale Erhvervsklub.
Det liberale består i at skaffe Venstre-folk erhverv i dansk politik. Til den eufemistiske Venstreklub og SAS, DONG, POSTEN, der hver og én må kræve indsigt, blev formanden i sin tid udpeget af den forrige regering, hvis daværende leder og formandens Venstre-ven, Den Store Kreative Bogfører, ofte beskyldte Socialdemokraterne for kammerateri.
Den mangehovedede bestyrelsesformand siges ikke at rutte med sandheden om sig selv og fremstiller ifølge en nærgående biografi sit familiefirma som temmelig meget finere, end det er. I den forstand deler han unægtelig interessefællesskab med det kongehus, ad hvis porte han vandrer ind og ud, og som oprindeligt også kom af ikke ret meget andet end en primitiv nordtysk vandborg i en kuldslået sur sø på sydsiden af Flensborg Fjord. Bare man er tålmodig nok, kan man som bekendt blive konge af Sverige.
Den sandhed erfarede en af Napoleons mere tvivlsomme generaler, post mortem konstateret tatoveret med ordene: Død over kongerne – Morts aux rois. Bernadotte var oprindeligt revolutionær republikaner. Hvor eksakt på kadaveret denne Dronningens forfader på mødrenes side bar sit dølgte motto, til døden lagde det blot, er ikke oplyst.
Ikke længere så EU-venligt
Det rigeligt erhvervsstøttede Venstre var op til det uheldige landsmøde i Herning i besiddelse af en spidskandidat til EU-Parlamentet. Den hidtidige spids Jens Rohde, hvis valg skyldes SAS-,DONG- og POST-formandens midler, tog imidlertid landsmødetegningen, fordi han uforsigtigt skrev en kronik om sin holdning til EU. Eller det man, ifølge Venstres historie, måtte tro var Venstres holdning, hvis Venstre fortsat vil kalde sig et EU-venligt parti, hvilket ligger lidt tungt.
Der er nemlig det aber dabei ved det, at de yngre ambitiøse venstrefolk ikke mener, at EU har samme historiske forudsætninger, som EU havde for Uffe Ellemann og Henning Christophersen.
Med et lakonisk kvæk om den ting fra gamle Henning Christophersen skulle man ellers mene, at historiske forudsætninger er historiske forudsætninger, og to verdenskrige, et par verdenskriser, Balkan, Den Kolde Krig og andre småting ikke med årene ophører med at være to verdenskrige, verdenskriser, osv., og kun er noget, VU’erne er vokset fra.
Det mente den let labile Jens Rohde heller ikke, at Venstre er, og at EU-landene i krisetider for Europa og fredens skyld bør holde tættere om hinanden.
Men de yngre og stadig mere EU-skeptiske Venstre-folk – og deres vælgere – gider ikke betale til grækere og spaniere og risikere noget; de vil til fadet, om så principperne ryger ud i polkatakt med den ikke mere så unge hr. Rohde, der også kunne gå hen igen og blive en farlig landspolitisk rival.
Jens Rohde har jo gennemslagskraft som spontan politisk gadedreng med medieegnede holdninger. Ikke just Søren Pinds kop te, hvad skal han så stille op!
»Nu vender jeg Venstre,« sagde Venstres formand i landsmødetalen (ingen gad høre på efter det med Rohde), men medtog ikke en beklagelse af hidtil at have taget fejl. Ej heller på den baggrund meddelte formanden, at han af samme årsag træder tilbage, da man jo ikke kan fortsætte som partiformand og statsministerkandidat; ikke når man har taget så grueligt fejl og i så mange år, at man ligefrem er nødt til at vende sit parti.
Man kan få den tanke, at Venstre for ikke at blive forvekslet med den nuværende regerings påståede løftebrud nu bryder egne løfter om at kæmpe for et styrket EU og om at ville opretholde velfærdssamfundet – med tilbagevirkende kraft. Den sag koster Jens Rohde hans politiske liv. Så kan han lære det, når Venstre slår an til spidskandidatens udtogsmarch.
Bertel Haarder sagde ikke så meget, efter at han var vraget som den, der ikke slog an som maestro (konsekvent udtalt i tv som: majstro). Pudsigt at den mest producerede tv-underholdning i disse år handler om personer, der ikke er kvalificerede til at gøre det, de sættes til. Endnu mere pudsigt at frivillige folk deltager.
Tænk at de pågældende i respekt for professionel kunnen og kunsten ikke nægter at mishandle sagesløs musik og et symfoniorkester, der blev tilgivet syvfold i Himlen under harpers og glasbasuners klang, hvis musikerne fik kollektiv snue og blev hjemme i seng, når de tjenstligt tvinges til at sidde og fedte i instrumenterne med Majstro på menuen.
Herved tilbydes gratis en idé til nye dilettantudsendelser, og hir hir nu dummer ham med pis i øret sig igen for åben skærm, nej, hvor har vi det … og ræk mig Matadormixen og en bajer:
Hvad om DR inviterede bonkammerat slotsherre Snob, der er ferm til mere fup end fakta, og én gang til Bertel Haarder bestemt med skærmtække, når han forivrer sig med farve i de blege kinder. Hvad om de konkurrerede med Lotte Heise om, hvem der under Valkyrieridtet på kortest tid udfører den mest ubehjælpsomme åndsforsnævringsoperation.
Når man kan få symfonimusikere til at spilde tid på en eller anden narcissistisk klovn, kan man vel også få nogen til at lægge indvolde til en dilettantoperation. Den, der skærer mest forkert, kan næste gang forsøge sig med det hvide snit på Jens Rohde, der gør klogt i at lede efter en ny rolle i mediebranchen. Utvivlsomt giver ideen seere. Dem kan man ikke få nok af. Ligesom penge og vælgere.
 

