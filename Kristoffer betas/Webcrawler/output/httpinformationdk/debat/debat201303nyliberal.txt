Nyliberalisme er det nye sort
Fra venstre til højre anvender man nyliberalisme som et afpolitiseret styringsredskab. I nyliberalismens optik er politiske beslutninger et spørgsmål om nødvendigheder. Derfor må der indføres reformer, der effektivt løser de problemer, som det ineffektive demokrati ikke formår


 Det siges, at nyliberalisme er en ideologi uden ideologer. At nyliberalisme er et ord, kommentatorer og samfundsanalytikere har opfundet til at beskrive en løst koblet og for det meste upræcist defineret mængde fænomener i den politiske virkelighed.
For eksempel taler mange om konkurrencestaten, liberaliseringer og effektivisering som nyliberalismens kendetegn. Det er administrative reformer, der har karakter af et opgør med velfærdsstaten og den offentlige sektor. Velfærdsstaten er blevet for omkostningstung, ufleksibel og bureaukratisk til at modstå presset fra nye globale økonomier og holde lønomkostninger og skattetryk nede. Staten har brug for en dosis markedskræfter og et større fokus på konkurrenceevne, der kan skabe klarere ansvarsfordeling og incitamenter, og som tjener markedet i stedet for den offentlige sektor, individet frem for fællesskabet.
For nyliberalismen vejer hensynet til konkurrence langt stærkere end hensynet til fællesskabet. Det overraskende er, at denne styringsideologi ikke er forbeholdt liberale, men i dag går på tværs af partier.
Bruges som styringsideologi
Nyliberalismen er ikke båret af stærke ideer eller tænkere. Den har ikke en positiv fortælling om staten og repræsenterer ikke et alternativ til velfærdssamfundet. Derimod er den udtryk for en opfattelse af staten, der kan mobiliseres, når staten er ineffektiv, ufleksibel og ude af stand til at nedbringe antallet af langtidsledige eller skabe kortere behandlingstider på hospitalerne.
Nyliberalismen er en styringsideologi. Den er ikke et politisk program med tilhængere, ophavsmænd eller interesseorganisationer, netop fordi den ikke udgør et dynamisk alternativ til det eksisterende samfund, men lever som en kritik af det bestående velfærdssamfund og dets institutioner.
I modsætning til klassisk liberalisme har nyliberalisme ikke som sit primære mål at begrænse statens volumen over for markedet, eller skabe den minimalstat som klassiske liberalister drømmer om. Nyliberalismen indeholder liberale elementer oversat til statsapparatet: Den går ind i statens funktioner og liberaliserer de forskellige politikområder som jernbaner, energiselskaber, hospitaler og universiteter indefra. Det betyder ikke, at nyliberalismen er en irrelevant måde at beskrive bestemte samfundstendenser på.
Derimod skal vi forstå nyliberalismen som et tankesæt eller kompleks af ideer, der kan bevæge sig på tværs af politiske partier og tilpasse sig forskellige institutioner. Regeringer fra venstre til højre, i syd og i nord, har iværksat nyliberale reformer. Herunder et stigende fokus på erhvervsorientering, effektivisering, konkurrenceevne og vækst, som de vigtigste drivkræfter i samfundsudviklingen.
En administrativ stat
Nyliberalismen gør det muligt at forstå, hvordan klassisk socialdemokratisme i stigende grad kombineres med en stærk liberalistisk økonomisk politik. Helle Thorning-Schmidt (S) anvender et nyliberalistisk sprog, når hun argumenterer for sociale værdier, solidaritet og fællesskab samtidig med, at den socialdemokratiske regering fører en blå økonomisk politik, der skal nedbringe erhvervsskatten, reducere kontanthjælpen og skabe bonusordninger og incitamenter blandt offentligt ansatte.
Og nyliberalismen kan være med til at forklare, hvordan det er muligt, at den offentlige sektor voksede under Anders Fogh Rasmussen-regeringen, netop fordi nyliberalismen ikke står uden for det politiske system, som klassisk liberalisme, men udgør en bestemt administrativ forståelse af staten baseret på konkurrence, evaluering, frie valg og så videre.
Der findes forskellige definitioner af nyliberalismen. Nogle anvender nyliberalismen som betegnelse for politiske filosoffer som Michael Oakeshott, Friedrich von Hayek, Robert Nozick og James Buchanan. Andre bruger betegnelsen til at beskrive den økonomiske politik, som Ronald Reagan og Margaret Thatcher førte i 1980’erne. Atter andre bruger den til at beskrive indførelsen af markedsprincipper, belønningsmekanismer og strategisk ledelse i det offentlige.
En anonym reformbølge
Imidlertid er det vigtigt, at man på trods af disse forskellige definitioner ikke taber det afgørende ved nyliberalismen af syne: at den kan bevæge sig på tværs af partier, politikker og landegrænser som en nødvendig, men ofte anonym reformbølge. Nyliberalismen – og dens administrative variant New Public Management – har som styringsideologi en indbygget tendens til at afpolitisere sig selv. Den fremstiller politiske beslutninger som et spørgsmål om nødvendigheder. Skoler og universiteter er ude af stand til at uddanne de studerende til det globale arbejdsmarked. Reguleringen af finanssektoren er skadelig for konkurrenceevnen. Effektiviteten i de offentlige ydelser er for lav. Derfor må der indføres reformer, der effektivt løser problemerne. Hvordan kan nogen være uenig i det? Det er en politik, hvor effektiviteten af politiske handlinger er vigtigere end legitimiteten.
Det ineffektive demokrati
Heri består nyliberalismens politiske taktik: Dér hvor nyliberale markedsprincipper og konkurrence indføres, opgives det traditionelle demokratis omsorg for den langsigtede institutionelle og intellektuelle udvikling. Det er de værdier, der kan opgøres nu og her, og som kan omsættes på det globale marked, der tæller – ikke abstrakte idealer om adgang til uvildig videnskabelig ekspertise, et korruptionsfrit embedsapparat, uafhængige medier, frie domstole osv. Det skyldes, at nyliberalismen grundlæggende opfatter demokrati som ineffektiv og konkurrencekraft, innovation og entreprenørskab som neutrale, næsten apolitiske tiltag, der skal bringe det gamle velfærdssamfund ind i globaliseringens tidsalder. Vækst og konkurrenceevne skal definere indholdet i samfundsborgerens liv fra vugge til grav.
Ideologiens begrænsninger
Det har en række negative strukturelle og intellektuelle konsekvenser. Den globale finanskrise, der begyndte i 2008, og den nuværende eurokrise er begge produkter af den uregulerede kapitalisme, som er skabt i de seneste tre årtier. Problemet er, at den nyliberale stat ikke besidder de nødvendige midler til at kompensere for det tab af institutionelle kapaciteter, som den medfører. Finanskrisen og klimakrisen har med tragisk tydelighed demonstreret, at fraværet af statslig regulering ikke skaber den velfærd og retssikkerhed, som borgerne har brug for.
En vigtig grund til at fastholde nyliberalismen som politisk kategori er behovet for at diagnosticere nyliberalismen langt mere grundigt. Specielt venstrefløjen må erkende, at brugen af det nyliberale tankesæt er trængt ind i dens egne rækker. Især socialdemokraterne i Europa fremstiller sig selv som naturlige modstandere af markedsfundamentalismen, alt imens de implementerer samme økonomiske tænkning overalt i den offentlige sektor, herunder en udpræget brug af incitamentsstrukturer, bonusordninger, performancemålinger og så videre. Kun få personer på venstrefløjen har været i stand til at formulere en sammenhængende analyse af, hvilke strukturelle ændringer der sker i takt med, at økonomi og samfund ændrer sig.
Nyliberalismen har vist sig at være et særdeles velkomment redskab for både blå og røde partier og fortjener passende opmærksomhed.
 
David Budtz Pedersen er postdoc og projektleder ved Humanomics Research Programme, AU. Theresa Scavenius er ph.d.-stipendiat ved Institut for Statskundskab, KU
Læs også artiklen: www.information.dk/453056
 

