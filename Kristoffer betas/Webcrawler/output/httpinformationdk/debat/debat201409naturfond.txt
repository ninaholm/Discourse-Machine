Naturfonden kan godt favne bredt



 Vi skal have mere og bedre natur i Danmark. Og Den Danske Naturfond kommer til at betyde en afgørende forskel for naturen – ikke bare i nogle måneder, men i mange år fremover.
Men Stine Tuxen fra Verdens Skove skriver i et indlæg den 24. september, at fonden favner for bredt, og at dyrenes velstand kan risikere at komme til at lide til fordel for blandt andet vandmiljøet i Danmark. Jeg er enig med Stine Tuxen i, at vi skal stoppe tilbagegangen af arter i den danske natur – både til lands og til vands. Det vil fonden også bidrage til.
Fonden er en nyskabelse, og den kan godt løse flere ting på en gang. Den har fokus på mere og bedre natur. For eksempel ved opkøb af naturområder, men også i samarbejde med lodsejere, virksomheder og kommuner, som ønsker at forbedre naturen. Den vil gøre en forskel.
Den Danske Naturfond er opstået i et unikt samarbejde mellem staten og to af Danmarks store fonde, og startkapitalen er på ikke mindre end 875 millioner kroner. Men det er forhåbentlig bare begyndelsen. Nu skal fonden vokse sig større med hjælp fra danskerne, erhvervslivet og andre fonde.
Alle bliver repræsenteret
Stine Tuxen er også bekymret for, om fonden er politisk uafhængig. Her kan jeg igen berolige Stine Tuxen. Fonden er en uafhængig erhvervsdrivende fond, som får egen bestyrelse og eget sekretariat - og de råder selv over den kapital, som er lagt ind i fonden. Bestyrelsesmedlemmerne skal være uafhængige af dem, som de bliver udpeget af. Det fremgår helt klart af de rammer, som er aftalt for fonden.
Fonden skal arbejde uafhængigt af politiske og erhvervsmæssige interesser, samtidig med at de natur- og friluftsorganisationer, erhvervs- og lodsejerorganisationer samt forskere, som ved mest om naturen, også bliver hørt. Derfor får den nye naturfond et rådgivende udvalg, hvor de forskellige interesser er repræsenteret.
Den Danske Naturfond kommer til at gøre en afgørende forskel. Med fonden får naturen en stor håndsrækning, så vi kan vende udviklingen for vores natur til gavn for alle danskere.
Kirsten Brosbøl, Miljøminister (S)

