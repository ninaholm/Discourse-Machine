TV2's 'Skolen' formidler kun den halve sandhed
TV2 har i programserien 'Skolen' givet et forvrænget og forsimplet billede en skole på 'mirakelkur'


 På en skole i Gauerslund brugte de foråret på at komme i 'verdensklasse'. 
På TV2 kunne man - indtil i aftes - ugentligt følge med i de næsten mirakuløse forvandlinger blandt elever og lærere. Det ser godt ud, når en elev pludselig kalder ordklasser ved deres latinske navne, og/eller måske endda trives fire pct. bedre. Selv mener TV2, at pogrammet 'Skolen' er et godt bud på skoleudvikling. Men tag ikke fejl. Forsimplinger og udeladelse af vigtig information forplumrer det saglige potentiale.
Problematisk rangliste
Serien er tilrettelagt, så vi ser hvordan Gauerslundskolen på kort tid blev en langt bedre skole. Man henviser til skolens dårlige placering på en national rangliste, men undlader at fortælle, at listen er problematisk: Her indplaceres alle danske skoler hvert år med udgangspunkt i karakterer givet ved afgangsprøverne. Flere skolefolk har allerede påpeget at listen er misvisende fordi mange skoler flyver rundt mellem placeringerne fra år til år. Udtrykket 'verdensklasse' gribes ud af den blå luft, da der på intet tidspunkt inddrages en international dimension. Præmisser for succes eller fiasko bliver yderligere sløret, da hele herligheden blandes med lokalt udformede tests hvis indhold stort set er mørklagt. Dertil kommer, at man bruger et produkt, som sælges af seriens (uafhængige?) faglige konsulent til at dokumentere påståede forbedringer indenfor trivsel. 
Redigerede anekdoter
Jeg anerkender de elever, som undervejs fortæller om personlige fremskridt. Jeg vil dog kraftigt fraråde, at man bruger disse gennemredigerede anekdoter til andet end at glæde sig på de pågældende elevers vegne. 'Skolen' dokumenterer ikke en klar sammenhæng mellem læringsstile som metode og faglig- og trivselsmæssig fremgang. Den samlede opmærksomhed og tv-holdets tilstedeværelse skaber i sig selv en anseelig positiv effekt, som hverken bør undervurderes eller tilskrives læringsstile.
Nuancer
Folkeskolen er forpligtet på hele den lovfæstede formålsparagraf, og skoleudvikling bør derfor ikke stoppe ved formuleringerne om kundskaber og færdigheder. Læringsstile bruges bedst i den lille del af skolehverdagen, der handler om indlæring af fakta og lignende simpel stimulering. Det er i sig selv udmærket, men der kan ikke advares nok mod at bruge isolerede pædagogiske metoder til at søge langtidsholdbare, skolepolitiske løsninger. Metodedogmatik kan slet ikke indfange formålsparagraffens nødvendige nuancer.
Lærernes fortjeneste
'Skolen' viser en ambitiøs leder, der tør indføre læringsstile og efterfølgende sende lærerne hjem på overarbejde. Top-down skoleudvikling uden tilførsel af ekstra ressourcer. Her hos tænketanken SOPHIA (tænketank for pædagogik og dannelse, red.) erfarer vi, at virkeligheden er en ganske anden: Projektet blev på demokratisk vis - omend noget hastigt - vedtaget i lærerkollegiet, hver lærer bliver kompenseret med to fridage - og vigtigst af alt blev læringsstile slet ikke implementeret så massivt, som det ser ud til på skærmen. Faktisk er hver lærer under projektet kun pålagt at lave et afgrænset forløb med læringsstile. Resten af tiden råder lærerne over deres professionelt forankrede metodefrihed og kan planlægge og gennemføre undervisning, som de plejer. 
TV2 formidler læringsstile som en pædagogisk mirakelkur. Sandheden er, at det er lærerne - de hårdtarbejdende, professionelle didaktikere - der får tingene til at ske.
Anders Skriver Jensen, projektkoordinator i tænketanken SOPHIA

