'Det ligner en hetz mod handicappede'
Kommunerne overdriver serviceniveauet på handicapområdet, mener tidligere formand for Socialpædagogernes Landsforbund. For det er nemmere at forsvare forringelser, hvis man fremstiller handicappede som forkælede luksusdyr
Det er antallet af handicappede, der er vokset — ikke deres forbrug, mener Kirsten Nissen.


 Det ligner en hetz, når KL og Ikast-Brande borgmester, Carsten Kissmeyer, omtaler handikappede som en gruppe, der svømmer i særbehandling og gunstige økonomiske forhold, mener tidligere formand for Socialpædagogernes Landsforbund, Kirsten Nissen.
»Jeg kender ikke én handikappet, der bliver overkompenseret. Der er jo en grund til, at vi har en servicelov. Det er fordi, det drejer sig om mennesker, der ikke nødvendigvis har mulighed for selv at råbe op,« siger Kirsten Nissen.
»Og det er ganske forfærdeligt at høre, hvordan man efterhånden tillader sig at tale om handikappede. Som om er samfundssnyltere, eller hvad forestiller de sig? Det er tydeligvis blevet helt legalt at sige grimme ting om svage grupper,« siger hun.
Men KL og Carsten Kissmeyer har vel ret i, at hvis ikke I vil spare, så er der andre, der må?
»For det første er det ikke et naturvilkår, at der skal skæres ned. Nulvækst i kommunerne er en politisk beslutning. Derfor er det også uanstændigt at bruge den argumentation, at penge givet til handikapområdet, er penge taget fra de ældre eller folkeskolerne,« siger Kirsten Nissen. Desuden kan man ikke nøjes med at tale om, at udgifterne på handikapområdet er steget uden at kigge på, hvordan selve området har udviklet sig gennem de senere år, mener Kirsten Nissen. For godt nok er udgifterne steget, men ikke sammenlignet med stigningen i antallet af personer med behov for særlig hjælp.
»Eksempelvis er antallet af domsanbragte steget med langt over 100% over de sidste fem år. Dommerne er blevet gode til at vurdere, om ustabile kriminelle har behov for hjælp på bosteder, hvilket er en god udvikling. Men det er jo nogle dyre anbringelser, og det nævner man ikke, når man taler om stigende udgifter,« siger Kirsten Nissen.
Flere overlever
Gruppen af handikappede er også steget i takt med de medicinske udviklinger. Langt flere overlever ulykker og folk lever længere. Derfor kan man ikke bare lade sig forarge af, at udgifterne er steget, mener Kirsten Nissen.
»Lægerne er blevet bedre til at holde folk i live, selv efter meget voldsomme ulykker. Folk lever længere, og man glemmer bare at se på, at der er sket en udvikling i hele denne diskussion,« siger hun.
Kirsten Nissen anerkender, at der kan spares på handikapområdet. Men det skal ske med de involveredes bedste i tankerne, og det skal ske på et oplyst grundlag, mener hun. Ikke ved at puste til konflikten mellem handikapområdet og normalområdet, som Carsten Kissmeyer gør, mener Kirsten Nissen.
»Selvfølgelig kan der effektiviseres, og det bør man også. Men det er direkte pinligt, når Carsten Kissmeyer foreslår medicinering. Jeg forstår simpelthen ikke, at han kommer med den slags middelalderlige udmeldinger.«
Interviewet udgør den ene halvdel af Duellen - to synspunkter på samme sag - i dagens trykte avis. 
	Læs det andet synspunkt i 'Handicapområdet går ud over normalområdet'

