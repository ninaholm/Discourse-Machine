Uddannelse er for alle på VUC
Jeg vil på det skarpeste afvise påstanden om, at VUC fastholder kursister for at tjene penge. Vores holdning er, at hvis kursisten er det forkerte sted, så skal han eller hun videre mod anden uddannelse eller noget helt tredje


 På landets 31 VUC’er brænder vi for at sikre kompetencegivende uddannelse til alle, der kan og vil. Men det fremgår ærgerligt nok ikke af Informations tendentiøse artikel »VUC tjener penge på inaktive elever« fra den 25. august, der er skrevet af Nicolai Schou, Magnus Laursen og Mads Westermann. Men læsere, I skal huske, hvad det egentlig er, VUC står for.
VUC giver for det første uddannelse til alle dem, der ikke fik gennemført eller fik en for dårlig afgangsprøve i folkeskolen. For det andet giver vi uddannelse til dem, der mangler en gymnasial uddannelse for at kunne læse videre både gennem hf-enkeltfag og toårigt hf. Det kan være målrettede kursister med behov for et enkelte fag og det kan være kursister, der ikke har taget den lige vej i uddannelsessystemet.
LÆS: VUC’er tjener penge på inaktive elever
En hel del af vores kursister støder på udfordringer i forbindelse med at tage en uddannelse. Det kan være den enlige forsørger, der har en stram tidsplan, eller det kan være kursister med diagnoser og koncentrationsvanskeligheder.
Det kræver en del af både dem og os at holde dem på uddannelsessporet. Et spor mange har forsøgt, men fejlet på flere gange før. På VUC rummer vi alle, der kan og vil. Og vi oplever, at flertallet opfylder de krav. De er ambitiøse og arbejder hårdt for sagen.
Det handler ikke om pengene
Vi kræver selvfølgelig, at kursisterne er studieaktive. Men studieaktivitet handler om mere, end hvor ofte de sidder i klasselokalet. Derfor ser ledelse og undervisere på VUC på den enkelte kursists fremmøde og på, om opgaverne bliver afleveret, og om kursisten kan følge med fagligt. Vi stiller krav til den enkelte og følger op. Jeg vil på det skarpeste afvise påstanden om, at VUC fastholder kursister for at tjene penge. Vores holdning er, at hvis kursisten er det forkerte sted, så skal han eller hun videre mod anden uddannelse eller noget helt tredje.
Det er ikke altid nogen let opgave at fastholde kursisterne og sikre fremmøde. Og det gælder ikke kun på VUC, det er også noget både ungdoms- og voksenuddannelse kæmper med. Ja vi kan blive bedre – og det arbejder vi også målrettet på både centralt og lokalt.
Hans Jørgen Hansen, Formand for Lederforeningen for VUC

