Frankrig dagen før dagen
Om en korruptionstilbøjelig politisk kultur med rod i det gamle Romerrige


 I skrivende stund er det franske præsidentvalg ikke afgjort, men noget tyder på, at socialistpartiets ørkenvandring – først under den borgerlige moralsk blakkede, men halvbilligt charmerende Chirac, siden under den moralsk blakkede og halvbilligt ucharmerende Sarkozy – er ved at være til ende.
Med François Hollande fremtræder en klassisk fransk intellektuel venstrefløjspolitiker à la Lionel Jospin og lover nyt. Hollande er tilsyneladende determineret på at give kansler Angela Merkel en diskret langefinger og sit store land og Europa en frisk start med Keynes-inspireret kickstart-økonomi: Noget sådant kan Tyskland få svært ved at forhindre. Ret meget.
Angela Merkel er måske ligefrem helt inderst inde en smule lettet ved udsigten. Med Hollande i Élyseet kan hun handle på tværs af de reaktionære i sit konservative dobbeltparti. Men, som man siger, når man ikke ved, hvad der sker, kan meget ske.
Fransk politik er et sted i sit ophav betinget af Romerriget; historien sætter sig som bekendt uudslettelige spor i sprog, mad og politisk kultur. Gallien blev sat på plads af Julius Cæsar; en af de værste massemordere i historien.
Midt i Bourgogne ved Alésia i år 52 før Kristus bankede Roms store feltherre den galliske overhøvding Vercingetorix og undertvang stammerne.
Korruption bare det ikke rygtes
Herefter romanificerede romerne det dengang usammenhængende land, satte romernes betegnelse for riget SPQR på gallernes pande, iklædte barbarernes overklasse toga og lærte dem at lave god mad, byggede templer, arenaer og teatre i byerne og indrettede provinsen. Det bedste og behageligste sted i landet kaldte de ligefrem Provins – efter eget billede og klientprincippet.
Man kan også med en dansk fremtrædende tidligere kreativ bogførers foretrukne udtryk kalde det ’noget for noget’-princippet. Cæsar var selv barn af ideen om at knytte folk til sig ved at tilbyde dem tjenester, embeder og penge, som han lånte med plan om senere at få et udbytterigt statholderskab. Modydelsen fra de ydende klienter var at være politisk kvæg. Systemet er i balance effektivt nok. Man kan udrette det utrolige ved korruption, hvilket ophavslandet Italien viser.
Historikeren Peter Ørsted har skrevet en god bog om Cæsar, hvor forfatteren redegør for klientsystemet og påviser dets lange spor op til Silvio Berlusconi. Systemet har alle muligheder for den mest vilde misbrug – men det virker. Samtidig med at Berlusconi har skabt sig tosset og væltet sig i skandaler, er Italien stadig et af verdens mest avancerede og moderne samfund. Ikke syd for Rom, men det er en anden historie.
Studerer man fransk republikansk historie, dukker de regelmæssigt tilbagevendende korruptionsskandaler op, hvor Chiracs åbenlyse misbrug af de offentlige kasser, da han var overborgmester i Paris, er det rene barnemad.
Igen: administreres systemet bare en smule klogt og mådeholdent, opretholdes balancerne, og – dette være sagt uden at forsvare korruption, så langtfra – ja så fungerer det der skal regeres på noget for noget-princippet.
Lokal og landspolitiker
Det politiske er nær på borgerne i Frankrig. Hver lille by har sin egen borgmester og et lille rådhus, hvorfra entrepriserne udgår. Det siger sig selv, at det kan betale sig at holde sig tæt på bytorvets trikoloreprydede bygning med balkon, hvorfra borgmesteren med skærf i republikkens tre farver holder en lille tale den 14. juli inden fyrværkeriet og hyldesten »Vive la France«. Nu og da beklæder borgmesteren et dobbeltmandat – dels som førstemand i det lille samfund, dels som medlem af Nationalforsamlingen eller ligefrem af regeringen.
Man kan også være borgmester i en endog meget stor by som eksempelvis Bordeaux og samtidig føre sig frem i regeringstoppen i Paris. Det tilbyder jo visse muligheder på godt og mindre godt.
Et samfund som det dydsirede danske betakker sig for det mindre gode og sætter foden ned. Socialdemokraterne ville ikke have, at Erhard Jacobsen både var borgmester i Gladsaxe og medlem af Folketinget. Det blev den temperamentsfulde mand mildt sagt mopset over. Sådan er det ikke i Frankrig.
Som sagt kan skidtet sagtens løbe rundt, men indebærer den stadige og stigende risiko for tøjlesløs korruption. Man skal ikke glemme, at vennetjenester i offentligt regi også er ulovligt i Frankrig, men at fristelsen til at tolke reglerne bramfrit er stor, alene – og bortset fra de materielle og politiske fordele – fordi selve denne offentlighedskultur betyder, at mange franskmænd opfatter de politikere, der ikke arrangerer sig mere eller mindre kreativt, som nogle tossegode fæhoveder som man ikke kan bruge til ret meget.
Spændingen i dag er stor: Om det lykkes François Hollande at fortrænge den mest upopulære præsident i den femte republiks historie, om det lykkes ham at få sving i det haltende franske erhvervsliv, og om denne trofaste og før lidt farveløse partifunktionær, nu også for mår at ændre den franske politiske kultur.
On verra – som de siger på gallisk. Uden illusioner.

