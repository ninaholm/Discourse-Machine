SU-reform dræber (livs)kvalitet



 Den 1. juli træder regeringens SU-reform i kraft. Den gælder for alle kommende studerende. Reformen pålægger universiteterne at reducere den gennemsnitlige studietid med 4,3 måneder mod 2020. Igennem otte fremdriftsinitiativer og ændringer i SU-loven der ikke er forbeholdt universitetsstuderende, skal de offentlige finanser forbedres med to milliarder, og arbejdsudbuddet skal være øget med 3.600 personer i 2020.
Reformen ligger helt i tråd med regeringens konkurrencestatsreformer, der vægter øget arbejdsudbud og tilskynder individet gennem økonomiske incitamenter. Ifølge uddannelsesfilosof Thomas Aastrup Rømer medfører reformen måske fine evalueringer, høje karakterer og god gennemstrømning, »men det sker på bekostning af selvstændigheden og den gode undervisningskvalitet, som man langsomt, men stædigt piner ud,« har han sagt til Politiken.
Det er ikke bare kvaliteten i uddannelserne, reformen forringer, men også livskvaliteten blandt de studerende.
Stress blandt universitetsstuderende har i en årrække været et stigende problem. Denne kritiske udvikling vil reformen kun forstærke. For der gør sig nogle særlige strukturelle forhold gældende for de nutidige studerende: Grundet universiteternes rekordstore optag devalueres eksamensbeviset, og konkurrencen om de rette karakterer og studiejob forøges. Læg dertil en gennemsnitlige høj dimittendledighed, og man forstår, hvorfor de studerende må dobbeltkvalificere sig, altså både fagligt og i fritiden.
Store omkostninger
Presset for at opnå de rette kvalifikationer er ifølge DJØF’s årlige studielivsundersøgelser netop den faktor, de studerende angiver som den hyppigste forklaring på stress.
Reformens hensigt om at gøre op med de ikkefuldtidsstuderende er således en myte. De fleste studerende har så travlt med at leve op til statens og tidens forventninger, at de udmattes. Idet reformen tvangstilmelder de studerende 60 ECTS point pr. studieår, og belønner de hurtige studerende med bonusser og straffer de langsomme, vil reformen kun bidrage til at skrue kravene til de studerende yderligere op. Konsekvensen bliver, at stressen blandt studerende forværres.
Reformen sparer måske to milliarder kroner, men er ikke uden uddannelsesmæssige og menneskelige omkostninger.
Kristian Haug, København

