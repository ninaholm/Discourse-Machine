En velkommen afsked
LEDER


Flemming Roses projekt er for længst blevet for stort til Jyllands-Posten. Mens han rejste rundt i verden og diskuterede ytringsfrihed i en global offentlighed, så blev han i den lokale offentlighed undsagt af sin egen tidligere chefredaktør og bestyrelsesformand, Jørgen Ejbøl.Det er derfor ikke overraskende, at han nu må forlade den avis, som har formet hans karriere og skæbne på godt og ondt. Men det er velgørende for den debat, som fortsat vil være hans, selv om den måske ikke længere vil være Jyllands-Postens. Hvis den skal flytte sig, så er det essentielt, at den frigøres fra de så fastlåste udgangspunkter.Det gør Flemming Rose selv med sin nye bogHymne til friheden,hvor han har videreudviklet, slebet og åbnet sin argumentation. Han er stadig kompromisløs i sin tiltro til ytringsfriheden, men i en velfunderet debat med de forskellige ytringsfrihedsforkæmpere som f.eks. det venstreorienterede satireblad Charlie Hebdos skribenter og den højreradikale Geert Wilders kommer han nærmere sin egen definition.Nuancerne fremstår tydeligere, og det løsner Flemming Rose fra den omfavnelse, som islamkritikere har holdt ham i. Der er stadig rigeligt at være uenig med ham i, men udgangspunktet for samtalen er medHymne til frihedenrykket til et helt andet sted.Det er et beundringsværdigt forsøg på at flytte debatten. Og et som er svært at møde, hvis man som mange af deltagerne stadig er optaget af at diskutere motivet for at bringe Muhammed-tegningerne. Flemming Rose skriver iHymne til frihedenom, hvordan vi forholder os til ytringsfriheden i en global offentlighed, men svaret til ham har indtil videre handlet om lokale forhold: Om at det var netop Jyllands-Posten, der bragte tegningerne, om at de blev bragt af majoriteten repræsenteret af et landsdækkende dagblad over for en minoritet i dette samfund.Det er selvfølgelig relevant for en debat, at man forholder sig til konteksten. Men virkeligheden har flyttet sig markant siden. At Flemming Rose nu flytter sig helt væk fra konteksten betyder måske, at vi andre også kan flytte os. Lidt. Eller i det mindste skærpe argumentationen.Den respekt har Flemming Rose selv vist i debatten om én af vore mest centrale frihedsværdier.
