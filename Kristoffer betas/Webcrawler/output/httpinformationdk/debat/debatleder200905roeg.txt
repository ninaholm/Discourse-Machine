Røgen fra ROJ



 DET kurdiske ord 'roj' kan oversættes som 'daggry', og i Tyrkiets kurdiske områder er den i Tyrkiet illegale tv-kanal et farvelagt satellit-budskab om, at tiderne skifter. Godt nok er der stadig mange floder at krydse, men virkeligheden har for længst overhalet fiktionen om Eufrats og Tigris' øvre løb som hjemsted for bjergtyrkerne - i dag kun en erindring om en hæslig fortrængning. Kurdisk høres i tehuse og som arbejdssprog i 98 rådhuse. Tyrkiet udgraver nu den statslige modterrors modbydelighed i 90'erne, da hæren og gendarmeriet havde alt for frie hænder i de sydøstlige provinser, og det var breaking news, da generalstabschef Ilker Basbug sludrede med en ældre kurdisk dame via tolk og i en vigtig tale sagde "folk i Tyrkiet" i stedet for "det tyrkiske folk", den forfatnings-dikterede betegnelse for de 43 etniske og religiøse grupperinger, der befolker det store land.
DENNE begyndende normalisering har sine tilbageslag - politikere retsforfølges og det kurdiske parti, DTP, trues af lukning. Politistyrker slår demonstrationer ned - for nylig med fatale følger ved 'fejringen' af den fængslede PKK-leder Abdullah Öcalans fødselsdag, hvor to blev dræbt. 
Alt dette dækkes tæt af ROJ TV med dansk sendetilladelse og produktion i Belgien. Men dækkes den gryende normalisering tilsvarende tæt? Næh. ROJ's redaktionelle vingefang synes mildt sagt smalt med dets snævre fokus på kurdisk nationalisme og kampen for udvidet politisk autonomi. Men objektivitets-kriterierne i det hjørne af verden ligner heller ikke dagbladet Informations. Imdat Yilmaz, Roj-direktøren i København, har ret, når han påpeger, at de tyrkiske medier generelt fortier statslige overgreb i de kurdiske provinser - hvis de da ikke bare lyver - og at ROJ er et nødvendigt alternativ til den tyrkiske mediemur. Han ville også have ret, hvis han sagde - hvad han af gode grunde ikke siger - at ROJ er en mobiliserende faktor i kurdernes politiske kamp for autonomi, i hvilken PKK som 'væbnet arm' er aktør på linje med DTP og de kurdiske ngo'er. 
Det er ingen hemmelighed i Diyarbakir, men en hemmelighed i København, hvor ROJ og dets moderselskab, Mesopotamia Broadcast A/S, METV, har orden i alle bilag, således emsige danske politiadvokater ikke har noget at komme efter.
DENNE dobbeltmoral er ikke kun kurdisk, men først og fremmest dansk. At PKK er på EU's liste over terrororganisationer blev underkendt af EU-domstolen i 2008, men kendelsen blev ignoreret af de 27 regeringer. Så sent som forleden underkendte en tysk appeldomstol Berlin-regeringens lukning af ROJ's tyske produktionsselskab. I en europæisk-retlig optik kan kurderne med føje jævnføres med palæstinenserne i de israelsk besatte områder, med ANC i Sydafrika i 80'erne og - hold lige fast - med grønlænderne i 1970'erne. Kurderne nægtes fortsat det vigtigste princip i FN's menneskeretserklæring, som er retten til selvbestemmelse. Men som sagt indledningsvis: Daggry er i sigte. ROJ-signaler, om man vil.

