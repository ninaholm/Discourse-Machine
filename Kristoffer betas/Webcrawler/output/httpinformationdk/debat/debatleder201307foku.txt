Fokus på fejl



Hver dag begås der fejl på diverse arbejdspladser rundt om i Danmark. De formastelige bør bekende deres synder, men i mange tilfælde vælger de at lade som ingenting, bagatellisere eller endog skjule de begåede fejl. Det kan jo skade dem i deres arbejdsgiveres øjne, så hvorfor ligefrem frivilligt lægge hovedet på blokken, hvis det kan undgås?Inden for hospitalsvæsenet bruger man det mere retfærdige udtryk ’utilsigtede hændelser’, da der nogle gange er en god forklaring. I den forgangne uge har medierne kunnet fortælle, at kun 15-20 procent af den slags kommer frem i lyset, skønt der er indberetningspligt.Det er i al fald vurderingen fra Patientombuddet, som har afløst Patientklagenævnet. Ifølge Jyllands-Posten var der i fjor 49.145 utilsigtede hændelser, et svimlende tal, som – bevares – omfatter både småt og stort fra fejlmedicinering til hændelser med dødelig udgang.Det er naturligvis ikke tilfredsstillende, hvilket foreningen Danske Patienter så har gjort opmærksom på.Flere politikere har da også meldt sig med krav om, at der bør ske en ændring af kulturen på sygehusene, således at det ikke længere skal være skamfuldt at indrømme fejltagelser eller uhensigtsmæssige behandlinger, tværtimod. Det bør være en dyd. Selv har politikere, ikke mindst ministre, en tradition for bortforklaringer,damage control, i tilfælde af fejl, selvom nogle af dem har lært sig at kaste sig fladt ned på ryggen, indrømme og undskylde.Men det er ikke kun sygehusansatte og politikere, der kan tage ved lære. Det kan alle andre arbejdspladser også. For at gribe i egen barm: Også aviserne.Det er en stor skude, der således skal vendes, hvis fejlmeldinger skal påskønnes, men gevinsten er den indlysende, at man kan lære af både egne og andres fejl.
