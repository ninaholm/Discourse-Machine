Tyrkiets stjerne funkler over Mellemøsten
Nødhjælpsflåden til Gaza var infiltreret af militante islamister og Hamas-sympatisører, og det var dem som fremprovokerede Israels fadæse - affæren er kun det seneste tegn på den tilnærmelse til den arabiske verden, som Tyrkiet slog ind på, da AK-partiet overtog magten


 Nu er støvet ved at lægge sig efter Israels kommandoangreb på nødhjælpskonvojen til Gaza, og den internationale kritik er tilsyneladende også ved at aftage, muligvis fordi nye kendsgerninger kommer frem. Eller som Die Zeits redaktør, Josef Joffe, udtrykte det i Financial Times i sidste uge: »I Mellemøsten er der aldrig noget, der er, hvad det ser ud til at være.«
Josef Joffe ramte plet igen, da han hævdede, at »det at sejle ind i den tyrkiske fælde var en bommert på niveau med General Custers i slaget ved Little Big Horn«. Her henviste han til Israels klodsede forsøg på at standse konvojen, som udviklede sig til en større PR-katastrofe. For ikke at tale om de ni døde og over 30 sårede.
Det nye i sagen er, at den tyrkiske humanitære organisation, IHH, som organiserede konvojen, nu viser sig at have haft andre formål end at bringe nødhjælp til Gazas belejrede palæstinensere. IHH har en ganske dyster forhistorie.
Allerede i 1998 fandt tyrkiske sikkerhedsstyrker under en razzia på IHH's hovedkvarter i Istanbul våben, sprængstof og anvisninger på, hvordan man laver vejsidebomber og et jihad-flag.
Som den franske tidligere undersøgelsesdommer og antiterrorekspert Jean-Louis Bruguière, der deltog i razziaen, forklarede: »Det blev klart bevist, at en del af denne NGO's arbejde ikke var velgørenhed. Den fungerede som en facade for at flytte penge, våben og mujahedeen til og fra Bosnien og Afghanistan.«
Hertil kommer, at IHH indgår i en saudiarabisk baseret paraplyorganisation, Ittilaf al-Kheir ('Den Godes Union'), som ledes af Sheikh Yusuf Quaradawi, som anses for at være leder af Det Muslimske Broderskab. Hamas er også med i ledelsen af Den Godes Union, som hvert år overfører adskillige millioner dollars til Hamas-organisationer på Vestbredden og i Gaza.
IHH's leder, Bülent Yildirim, var selv om bord på det ledende skib i konvojen, Mavi Marmara, som sejlede under tyrkisk flag. Det var Bülent Yildirim, som efter den israelske invasion af Gaza holdt en brandtale for palæstinenserne, hvori han opfordrede den islamiske verden til at slutte op bag den tyrkiske premierminister Recep Tayyip Erdogans ledelse.
Efter alt at dømme var det en hård kerne på 40 passagerer ud af de 500 ombordværende, som tog imod de israelske kommandosoldater, bevæbnet med knive, økser og metalkøller. Gruppen gik om bord i Istanbul uden et sikkerhedscheck og medbragte gasmasker, beskyttelsesveste og walkie talkies. Set i bagklogskabens lys fungerede de øvrige velmenende passagerer som dække for en lille gruppe militante, som var opsat på ballade.
De israelske kommandosoldater gik lige lukt ind i fælden og måtte kæmpe på livet løs for at gøre sig fri. Da et andet nødhjælpsskib, Rachel Corrie, senere blev standset af den israelske flåde, gik det anderledes fredeligt til, og skibet blev eskorteret ind i Ashdod havn for at læsse sin last af.
Et positivt image
Ifølge Debka, en open source efterretningskilde, advarede Tyrkiet Israel, før konvojen afsejlede, om »repressalier«, hvis den blev standset. Utænkelig er det, at den tyrkiske regering og i særdeleshed premierminister Erdogan ikke skulle have været klar over de sandsynlige konsekvenser. Washington Post har da også i en stærkt formuleret leder foreslået, at en international undersøgelse bør omfatte forholdet mellem Erdogans regering og IHH.
En rapport udgivet af tænketanken TESEV i Istanbul i december sidste år - Opfattelsen af Tyrkiet i Mellemøsten - viser, at Tyrkiet har et positivt image i syv mellemøstlige lande, Ægypten, Irak, Jordan, Libanon, de palæstinensiske områder, Saudi Arabien og Syrien, og Tyrkiet har siden kun øget sin popularitet.
Tyrkiets åbenlyse støtte til Hamas kom først til udtryk i 2006, da Hamas-lederen Khaled Mashal officielt blev inviteret til Ankara og forleden forsvarede Erdogan Hamas som en demokratisk valgt modstandsbevægelse, der kæmpede for sit territorium. I januar 2009 mødtes IHH's leder Bülent Yildirim med Khaled Mashal i Damaskus, hvor Mashal takkede ham for IHH's støtte.
Samtidig tog Erdogan kegler i den arabiske verden for sit verbale overfald på Israels præsident Shimon Peres under en paneldiskussion i World Economic Forum i Davos. Der går lidt af glansen af præstationen, når man ved, at Erdogan stillede som betingelse for sin deltagelse i Davos-mødet, at der skulle holdes en paneldiskussion om Gaza med deltagelse af Shimon Peres.
Resultatet udeblev ikke. Erdogans tyrkiske tilhængere udtråbte ham til »sejrherren fra Davos«, og det libanesiske dagblad Dar Al-Hayat foreslog, at Erdogan skulle genoprette det osmanniske imperium og blive kalif for alle muslimer. Inden den  tyrkiskledede nødhjælpskonvoj blev standset af den israelske flåde, viste en tyrkisk meningsmåling, at Erdogans regeringsparti, AKP, var overhalet af det sekulære oppositionsparti CHP under dets nye leder, Kemal Kilicdaroglu. Men efterfølgende fik AKP et forspring på mindst fem procentpoint.
Da Tyrkiet og Brasilien stemte imod yderligere sanktioner mod Iran i FN's Sikkerhedsråd, beskyldte USA's forsvarsminister Robert Gates EU for at have drevet Tyrkiet mod øst. Og den italienske udenrigsminister Franco Frattini mente, at europæerne fejlagtigt havde skubbet Tyrkiet østover frem for at forankre det til Europa. Men den offentlige hændervriden demonsterer en uvidenhed om, at Tyrkiet, siden AKP kom til magten i 2002, både indenrigs- og udenrigspolitisk selv har valgt denne kurs.
Sidste år talte Barack Obama om at bygge »et ideelt partnerskab« mellem det kristne USA og det muslimske Tyrkiet. Den sidste tids begivenheder har unægtelig sat en kæp i hjulet for det projekt.
Robert Ellis kommenterer jævnligt tyrkiske forhold i dansk og udenlandsk dagspresse

