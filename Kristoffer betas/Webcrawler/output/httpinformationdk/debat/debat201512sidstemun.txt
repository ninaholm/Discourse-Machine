Oprør fra ghettoen: Det sidste, Muna har brug for, er tavshed
Vores dokumentarserie ’Oprør fra ghettoen’ handler om unge i etniske minoritetsmiljøer, der bliver undertrykt – skulle vi undlade at beskæftige os med dem, blot fordi deres forældre ikke stammer fra Hjørring?
 Foto: DR/PlusPictures


 I det sidste år har vi arbejdet med at skildre unge, der mistrives på grund af social kontrol. Det er blevet til dokumentarserien Oprør fra ghettoen, som de seneste uger er blevet vist på DR2.
I processen er vi stødt på megen modstand. Hvorfor fokuserer I kun på problemerne? Hvor er de positive historier om forældre med anden etnisk baggrund? Forstår I ikke, at I bare puster til konflikterne og fremmedhadet, når I laver sådan en dokumentarserie?
Nej, det forstår vi ikke. For vi nægter at forskelsbehandle de unge, som kæmper med undertrykkelse, fordi deres forældre er opvokset og opdraget et andet sted end i Hjørring. Også deres konflikter, følelser og svære dilemmaer skal høres, ses og forstås i den brede offentlighed.
Senest i fredagens udgave af Information er vi blevet mødt med kritik. Ayan Mouhoumed, redaktør for onlinemagasinet Ethniqa, kritiserer Oprør fra ghettoen for, at historierne her er alt for ekstreme.
Hun er træt af det, hun opfatter som mediernes ensidige fokus på offerhistorier om muslimske kvinder.
Støt de udstødte
Hvorfor de kvinder med muslimsk baggrund, der står i svære problemer med social kontrol, æresvold eller dårlig integration skal holdes væk fra medierne for at skabe plads til de veluddannede, velstillede kvinder med brun hud, siger Ayan Mouhoumed ikke noget om.
Men det skyldes måske, at hun selv er offer for en ’dem og os’-opfattelse af samfundet, som gør, at hun føler, det handler om hende, hver gang medierne bringer en historie om udsatte og undertrykte mennesker med minoritetsbaggrund.
Vi har svært ved at gennemskue, hvad Ayan Mouhoumed vil med sin kritik af Oprør fra ghettoen. Hun gør opmærksom på, at hun ikke er et offer.
Men det er der heller ingen, der har beskyldt hende for at være. Oprør fra ghettoen handler nemlig ikke om Ayan Mouhoumed, ligesom programmet ikke handler om alle muslimske kvinder.
Det, vi forsøger, er at skildre en samfundsproblematik, som i den grad er dagligdag for en gruppe unge med en anden kulturel baggrund end dansk.
Ayan Mouhoumed er en af de privilegerede kvinder, der ikke kæmper med et indre dilemma, som gør hende stresset og giver hende selvmordstanker.
Hun er ikke udsat for vold, manipulation og social kontrol. Hun kan frit vælge en kæreste, ægtemand og seksualitet. Og heldigvis for det.
Men i stedet for at udvise loyalitet og give sin støtte til de unge i dokumentarserien, så tyer Ayan Mouhoumed til den samme argumentation, som vi har mødt mange gange i vores produktion: Der er ikke mere social kontrol i de nydanske familier end i de etnisk danske!
Hun anerkender ikke, at der findes et særligt problem. Og det er denne affærdigelse af kendsgerningerne, som meget vel kan gøre, at de alt for mange nydanske unge mennesker fortsat må leve et dobbeltliv fyldt med repressalier og trusler.
Klar statistisk forskel
Vi tænker, at Ayan Mouhoumed bør kende til de fakta, som knytter sig til en undersøgelse fra 2011, som er udgivet af socialstyrelsen med titlen Nydanske unges oplevelse af social kontrol, frihed og grænser.
Den viser nemlig følgende: Over halvdelen af unge nydanske piger må ikke have en kæreste for deres familie. Til sammenligning er det kun 0,5 procent af de etnisk danske piger, der svarer, at de ikke må – eller tror, de ikke må – have en kæreste.
Andre tal viser, at 26 procent af alle nydanske piger mener, at de i mindre grad eller slet ikke har samme frihed som drenge. 42 procent af nydanske drenge føler, at de skal holde deres kæreste skjult for forældrene.
Og kun 3 procent af nydanske unge tror, at deres familie vil acceptere, at de har en kæreste af samme køn.
Læs også: Min seksualitet strider imod alt, hvad min familie står for
Så Ayan Mouhoumed har ganske enkelt ikke ret i, at historierne i Oprør fra ghettoen er ekstreme. Muna, der er en af de nydanske unge i programmet, stikker ganske rigtigt af fra sin familie på dramatisk vis, fordi hendes far får at vide, hun har en dansk kæreste og ikke længere er jomfru.
Men er Munas desperate forsøg på at undgå vold og fordømmelse dramatisk og dermed usædvanlig, er statistikken det desværre ikke.
Der er mange piger, der som Muna ikke har mulighed for selv at bestemme over deres krop og seksualitet, selv om de er over 18 og dermed myndige.
Bryd tabuet
De andre historier i Oprør fra ghettoen handler på samme måde om væsentlige problemer, som gør livet svært for unge, der vokser op som danskere med andre kulturelle normer i hjemmet.
Igen er det ikke »ekstreme historier«, når Sami fortæller, hvordan det har ført til selvmordstanker hos ham, at skjule sin seksualitet for sin mor og far af angst for såkaldt æresvold.
En undersøgelse fra 2015 foretaget af Als Research viser, at hver tredje LGBT-person med ikkevestlig baggrund har overvejet selvmord inden for det seneste år.
Så Samis livshistorie er desværre virkeligheden for rigtig mange andre unge end bare Sami.
Vi ville ønske, at Ayan Mouhoumed og andre, som har rettet en lignende kritik mod Oprør fra ghettoen, snart vil være med til at tale åbent om, at der findes alvorlige problemer med social kontrol i de nydanske familier.
Det er illoyalt og ufølsomt ikke at støtte op om de unge, der i forvejen kæmper med et psykiske pres fra at leve et stresset dobbeltliv.
De har brug for, at tabuet om den sociale kontrol bliver brudt; at mærke, at de ikke står alene. De har brug for en forståelse for, at de kæmper for retten til at bestemme over deres eget liv.
Kun ved at erkende disse alvorlige problemer, kan vi som samfund finde frem til, hvordan vi kan hjælpe.
Louise Detlefsen og Louise Unmack Kjeldsen står bag dokumentarserien ’Oprør fra ghettoen’, vist på DR

