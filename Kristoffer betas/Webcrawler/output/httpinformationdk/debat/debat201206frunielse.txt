Fru Nielsen, Rio og økonomisk videnskab
Om at skyde og skyde forbi væksten – og hellere ramme ved siden af end slet ikke ramme


 »Kunne man ikke med lige så stor ret sige, at ’vores viden er gennem århundrederne vokset, og det er hovedkilden til den hidtidige vandstandsstigning’?«
Sådan spørger Niels-Holger Nielsen, abonnent, fredag den 15. juni kl. 03:03 på Informations webside i en kommentar til chefkonsulent ved De Økonomiske Råds Sekretariat Poul Schous kronik samme dag, »Skyder man på væksten, skyder man forbi«, hvori står at læse: »Vores viden er gennem århundrederne vokset, og det er hovedkilden til den hidtidige velstandsstigning«.
»Altså, det, ham der Niels-Holger Nielsen mener, er vel, at nok er det gået fremad med fremskridtet i viden, men samtidig er det også dette fremskridt, der har givet os magt til at påvirke naturmaterialerne så voldsomt, at det medfører naturødelæggelser i et globalt omfang som aldrig før i menneskehedens historie: CO2, drivhuseffekt, opvarmning, vandstandsstigning, plante- og dyrearters udryddelse – og verdensleder-topmødet i Rio på onsdag (i morgen, når dette læses)? Ikk?«
Fru Nielsen fra Valby Langgade er i mobilen, som så mange gange før. I skrivende stund er hun der mandag (i går, når dette læses) klokken 10.45 – »og jeg ringer, fordi det nu for blot ti minutter siden er den 191. kommentar til Poul Schous kronik, der er klikket ind på jeres web, jeg véd ikke hvor mange timer og dage efter selve kronikkens offentliggørelse. Jeres læsere bliver ved og ved ...«
– Det gør de nok også, fordi Poul Schou selv er gået ind i debatten, »nedlader sig til det«, som en læser udtrykker det – og takker for. Det er læserne ikke vant til.
»Nå, jamen, det, synes jeg jo også, er rigtig godt gjort af sådan en chefkonsulent. Og det oven i købet ved De Økonomiske Råds Sekretariat. Du milde Margrethe Vestager! – Men så forstår jeg for øvrigt ikke en dyt af det hele. Det er også derfor, jeg ringer.«
Kan han benægte?
– Hvad forstår du ikke?
»Hvad han dog har imod din evige kritik af DØV, Den Økonomiske Vækst. Hvorfor skyder den forbi? Når det er en kendsgerning, at kloden nu engang består af så og så mange atomer og molekyler, og dem bliver der ikke flere af, når vi med DØV forbruger stadig flere af dem. Så før eller siden støder forbruget af dem, og dermed DØV, altså på en grænse. Det giver sig selv. Sådan som det allerede er sket ved at udsætte naturen for mere CO2, end den har materialer til at absorbere i et omfang, der ellers gør klimaet her på Jorden tåleligt. Og som det allerede er sket ved at forarme naturens mangfoldighed af dyre- og plantearter, som tilfældet er. Og som, naturvidenskaben også mener, snart kan ramme vores (over)forbrug af vand og mange andre materielle naturgoder. De kendsgerninger kan Poul Schou da ikke benægte? «
– Det gør han heller ikke.
»Hvad gør han ikke?«
– Nej, han skriver udtrykkeligt et sted i web-’tråden’: »Jeg er enig ... i, at vækst i rent fysisk forstand, målt i joule eller andre fysiske enheder, ikke er mulig i al evighed. Med økonomisk vækst menes vækst i den reelle værdi af det, vi producerer, hvilket er noget andet. Jeg vil henvise til denne kronik for en nærmere uddybning af den pointe (www.information.dk/231327) – som i øvrigt er meget central. Netop den kendsgerning, at økonomisk vækst ikke nødvendigvis er det samme som vækst i rent fysiske dimensioner, er en af de misforståelser, som ofte præger debatten«.
Et andet sted i tråden skriver Schou (som svar på et spørgsmål fra Jan Henrik Wegener ’Betyder det, at økonomisk vækst i ’værdi’ i princippet er noget andet end vækst i forbrug af bestemte fysiske ressourcer, at den reelt er uafhængig?’): »Ja, der er tale om to forskellige ting, som godt kan påvirke hinanden, men påvirkningen er ikke entydig. Det, man normalt forstår som økonomisk vækst, kan både være ledsaget af større og af mindre energiforbrug. I den kronik, jeg henviste til tidligere i tråden, gives et eksempel på det sidste: En moderne bærbar computer er i stand til at levere langt større tjenesteydelser end de oprindelige kæmpecomputere, man byggede engang (hvilket repræsenterer en større real værdi, men har samtidig et lavere energiforbrug). Men når folk får en højere realløn og bruger den til at købe en større, smartere og mere benzinslugende bil, er det et eksempel på en velstandsstigning, der samtidig er ledsaget af større energiforbrug. Der er simpelthen ingen automatisk sammenhæng mellem de to størrelser.«
»Hvad er det så, der måske ingen grænser har?«
– Pengestørrelser. Du kan altid kræve 70.000 kr. eller mere – og stadig mere og endnu meget mere – for ethvert besøg i Zoologisk Have. Bare for at opvise det »man normalt forstår som økonomisk vækst«, for at citere Poul Schou selv.
»Jamen, hvad skal man så bruge al den snak om nødvendigheden af økonomisk vækst til, når den er ligegyldig?«
– Ja, det må du nok spørge om. Eller rettere spørge Poul Schou om. Og Helle Thorning-Schmidt og Margrethe Vestager og Villy Søvndal og De Økonomiske Råd og deres over- og undervismænd og fanden og hans pumpestok.
»Tak.«
– Selv tak.

