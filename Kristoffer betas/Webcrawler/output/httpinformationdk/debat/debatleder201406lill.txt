Lille nok til et alterbæger
LEDER


Jo, folkekirken skal have en reform. Men det skal være en alterbægerreform: En reform, der er så lille, at den kan være i et alterbæger.Sagen er, at den danske grundlov siden 1849 har bestemt: »Folkekirkens forfatning ordnes ved lov.« Det er den bare aldrig blevet. Fire lærde kommissioner har i tidernes løb brugt mange år på at overveje, hvordan en sådan forfatning skulle se ud. Deres forslag er aldrig blevet gennemført af Folketinget. Årsag: Hver af de forskellige folkekirkelige fraktioner har været bange for, at de andre ville få for megen magt i en samlet ledelse af folkekirken.Da SRSF-regeringen trådte til i 2011, bestemte den sig til, at femte gang måtte være lykkens gang for folkekirken. Regeringen nedsatte et udvalg med tidligere ombudsmand Hans Gammeltoft-Hansen som formand.Ballade ville det givetvis medføre, hvis udvalget foreslog et egentligt kirkeråd til at tage sig af kirkens trosforhold og økonomi. Et kirkeråd ville give folkekirken et selvstændigt mæle i den danske politiske debat. Og det er der stor betænkelighed ved, både i folkekirkelige kredse og på Christiansborg. VKO-partierne er lodret imod.Som Venstres medlem af Gammeltoft-udvalget, fhv. minister Britta Schall Holberg, forklarede i weekendens Information:»Formanden fandt ud af, at sådan nogle som jeg kunne overtales, hvis man kaldte det noget andet end et kirkeråd. Nu skulle det hedde ’et fællesudvalg’. Men det var jo det samme. Jeg tror aldrig, jeg har skældt så meget ud. Det, udvalget foreslår, er jo det samme som et kirkeråd.«Under hensyn til, hvor ømtålelige ændringer af folkekirkens vilkår kan være, er der her i landet parlamentarisk tradition for, at de kun gennemføres med meget brede flertal. Rent praktisk betyder det, at SR-regeringen skal have VK-partierne og SF med, gerne også Liberal Alliance, og Dansk Folkeparti skal helst ikke have for meget at larme over.Viljen til larm tilkendegav Dansk Folkeparti allerede, da regeringen nedsatte Gammeltoft-udvalget. DF’s værdiordfører, Pia Kjærsgaard, så det som et tegn på regeringens skumle plan om »en langsom opløsning af folkekirken«.I udvalgsarbejdet gik DF’s medlem, nu afdøde Jesper Langballe, imod enhver tanke om ændring af noget som helst i folkekirken.En høringsperiode om udvalgets forslag om »folkekirkens fællesudvalg« er nu afsluttet, og kirkeminister Marianne Jelved (R) går i gang med politiske sonderinger. Hun må spørge sig selv, om det er muligt at få tilslutning til så meget, at det er værd at lovgive om.I interviewet i Information tilkendegav Britta Schall Holberg vilje til ændring på to områder. For det første:»Det med økonomien må vi gøre noget ved. Det kan ikke være rigtigt, at ministeren og ministerens rådgivende udvalg styrer folkekirkens økonomi og udskriver landskirkeskatten. Dér må vi have en valgt forsamling, så vi sikrer den demokratiske legitimitet. Men det behøver vi ikke en stor forsamling til. Vi kan nøjes med en valgt repræsentant for hvert af de 10 stifter.«Hvad angår kirkens indre liv – salmebog, bøn og ritualer – vil Britta Schall Holberg være med til at lovgive om, hvem der har udspillet. Hun siger:»Det skal ikke være, som vi oplevede det ved kirkeritualet for homoseksuelle par. Det var uklart, hvem der skulle beslutte det. Jeg så helst, at biskopperne får en indstillingsret over for kirkeministeren. Ministeren kan så bede dem om forslag, men de behøver ikke komme med det.«Charmen ved biskopperne er bl.a. – som Britta Schall Holberg fremhæver det – at de har demokratisk mandat ved at være valgt af alle deres stifts menighedsrådsmedlemmer og præster.Ved at angive disse minimale ændringer – et lille økonomiudvalg og en lovfæstelse af biskoppernes indstillingsret – angiver Britta Schall Holberg formentlig også det maksimale af, hvad regeringen kan håbe at komme igennem med.Altså lige præcis så meget – og så lidt – som der kan rummes i et alterbæger. Nu er det op til Marianne Jelved at skænke op. Og til et bredt folketingsflertal at nedsvælge.
