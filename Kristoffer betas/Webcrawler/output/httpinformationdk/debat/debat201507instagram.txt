Instagrambørn
De bruger børnene som statister, tænker jeg. De objektgør dem, udnytter dem til deres eget projekt, et æstetisk projekt. Og har de tænkt på konsekvenserne? På storkapitalen og børnelokkerne? Tja. Spejl, hvisker en eller anden


 Jeg fotograferer også andet end børnene, men helst dem, altid helst dem. De er uudtømmelige kilder til motiver.
Der er forskellige typer børnebilleder. Der findes den rene dokumentation – billedet fra første skoledag, barnet bag ved lagkagen, barnet, der cykler for første gang. Der findes den æstetiserede fremstilling af barnet – smukke portrætter med godt lys og skruet op for kontrasterne. Og så er der de billeder, hvor det ikke længere er barnet som sådan, der er fokus på. Hvor barnet er blevet rent motiv, eventuelt uigenkendeligt eller beskåret drastisk eller dramatisk.
Instagram har gjort det så forjættende let at gøre billederne smukke, give dem karakter. Eye candy.
Alle tre typer fotos – dokumentation, portræt og barnet opløst til motiv – deler jeg på de sociale medier. Men ikke så tit og så meget, som jeg har lyst til. Jeg behersker mig. For i virkeligheden er det ikke helt okay.
Børnene har jo ikke mulighed for at sige fra – de er hverken juridisk myndige eller i stand til at begribe omfanget af konsekvenserne. Og hvem ved, hvad billederne af dem kan blive misbrugt til, når de først findes på nettet?
»Jeg deler selvfølgelig ikke billeder af mine børn. Så længe de ikke selv kan sige fra, må jeg gøre det for dem. Det er klart,« siger andre og henviser til både storkapitalen og pædofile.
Og det er tydeligt, at nogle mennesker mener, at os, der deler børnebilleder, ikke forstår at respektere den grænse. Børnenes grænse. At vi udnytter børnene. Krænker deres privatliv.
Jeg ved det godt. At det er diskutabelt. Så hvorfor gør jeg det?
For alle de smigrende likes? For de søde kommentarer? Ja. Også derfor. Af samme grund, som man tidligere skamløst fremviste feriebilleder for sine gæster: Se! Her er vi på stranden! Se! Her rider vi på en kamel! Se! Her pjasker børnene i poolen!
Men det er jo ikke kun det. Det er ikke bare et spørgsmål om anerkendelse eller ros. Billederne af børnene er blevet min dagbog, min logbog. De er blevet det sted, jeg undersøger min tilværelse, prøver at forstå mit liv med børn. Hvad vil det sige at have børn? At være forælder, at være barn? Hvad vil det sige at blive større, at blive ældre? Hvad vil det sige at have en familie, at være en familie? Jeg forsøger at indfange det. Få styr på det. Fatte det. Og fatte det på en måde, som jeg selv er herre over.
Læs også: Forældre misbruger deres børn som medieobjekter
Man kan kalde det en coping-strategi. Det er en god forklaring, ikke? Det lyder som noget, jeg ikke selv er herre over. Så giver det ikke den lille bismag af udnyttelse, som ellers kan være svær at ignorere. Det hjælper bare ikke børnene. De får stadig ikke muligheden for at sige fra selv, uanset hvor vigtige de billeder er for min selvforståelse (og min selvfølelse).
Men jeg gør jeg det alligevel. Fordi jeg har brug for vidner, vel. Vidner, anerkendelse, selvindsigt? Jeg ved det ikke. Men jeg er med på, at det er mit eget projekt. Det er for min egen skyld, ikke deres.
Er det de andre, der er paranoide, eller har de bare en sund kritisk sans? Er det mig, der er naiv, eller er jeg bare uhysterisk, afslappet og forstår, at vi lever i en visuel tidsalder, hvor vi forstår os selv og hinanden gennem billeder?
Jeg kender en del forældre, der deler endnu mere æstetiserede billeder af deres børn, end jeg selv gør. Og jeg tager mig selv i den forargelse, som andre møder mig med. De bruger børnene som statister, tænker jeg. De objektgør dem, udnytter dem til deres eget projekt, et æstetisk projekt. Og har de tænkt på konsekvenserne? På storkapitalen og børnelokkerne? Tja. Spejl, hvisker en eller anden.
Børn opfylder alle mulige og umulige funktioner for deres forældre. Børn gør forældre glade og stolte. Forældre bruger deres børn til at stive sig selv af. Det er muligvis for meget og muligvis naivt. Men det er sådan her, vi lever nu. I en strøm af billeder.
»Skal vi ikke tage et billede af din kæmpestore røv og lægge det på youtube?« spurgte min søn i forgårs.
Det er kun et spørgsmål om tid, før jeg rykker over på de paranoides hold.
Julie Top-Nørgaard er pædagogstuderende og journalist. 
Klummen er udtryk for skribentens egen holdning

