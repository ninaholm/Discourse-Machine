Så skal der håbes!
Det er ikke kun Informations julekalender, der leder efter håbet. Rundt omkring i verden eksperimenteres med modeller, der kan sikre alle en minimums forsørgelse uden et helvede af kontrol og ydmygelse


 Egentlig fandt jeg først forslaget om, at Information i år skulle bringe en »Håbets Julekalender«, lidt søgt, lidt feel good. Men som de korte decemberdage lister af med hver sin stump kalenderlys i rumpen, kommer jeg til at synes bedre og bedre om den. Den sætter tanker i gang, selv om de adspurgtes håb ikke just funkler som stjernen over Betlehem.
»Puha, jeg synes kun, jeg kan komme i tanke om ting, der ikke burde være sket,« svarer historikeren Henrik Jensen. »Håb er en positiv forventning om, at der skal ske noget godt, og det tror jeg ikke på,« istemmer forfatteren Knud Romer. »Er der sket noget positivt,« lyder det lettere overrasket fra den gamle debattør, Niels I. Meyer.
Måske dog netop Niels I. Meyer kunne have noget positivt at håbe på. Sammen med Villy Sørensen og Kristen Helveg Petersen udgav han i 1978 debatbogen Oprør fra midten, hvor de lancerede ideen om borgerløn: En minimumsforsørgelse for alle, uafhængig af individuel indsats og livsomstændigheder. Dengang syntes vi på den antiautoritære venstrefløj, at det da var et både revisionistisk og systemkonformt forslag – hvordan kunne det lave samfundet om? I dag, hvor velfærdsstaten er under afvikling, ligner borgerløn jo nærmest en revolution. Som øjensynligt allerede melder sig her og der.
I flæng: Tilhængere af ideen har stiftet en international forening, BIEN (Basic Income European Network); Brasilien indførte allerede i 2004 en slags borgerløn; i skrivende stund overvejer det schweiziske Nationale Råds Socialudvalg at uddele 2.080 euro månedligt pr. borger; i Danmark har det nye græsrodsparti Alternativet borgerløn/basisindkomst på programmet.
Og argumenterne er fulgt med tiden. På Syddansk Universitet tager ph.d.-studerende Mira Erik således nyliberalismen på ordet. En dansk basisindkomst på 8.000 kroner månedligt vil være fuldt finansieret, hvis den eksisterende jungle af ydelser og tilskud – samt al kontrol med samme! – bliver afskaffet, argumenterer hun. Man får udbetalt sine 8.000 kroner, man er sikret en basal forsørgelse, og resten må man selv om. Man bliver ikke trukket, hvis man tjener mere, ikke beskattet af de 8.000 kr. Pointen: Omsider får den enkelte frihed til at følge den herskende ideologis yndlingsparole om, at enhver er sin egen lykkes smed!
»Hver gang du sætter en betingelse ind, følger der kontrol med,« forklarede Mira Erik i P1-programmet Apropos og fortalte, at vi i Danmark bruger 40 pct. af det beløb, der kunne fordeles som basisindkomst, til kontrol.
Forsøg i Indien og Canada har allerede vist, at det er muligt, fortalte hun. I Indien var modtagerne af basisydelsen tre gange så villige til at starte egen virksomhed som en kontrolgruppe, produktiviteten steg, opsparingen steg og på alle sociale indikatorer – sundhed, skolegang osv. – pegede pilen opad.
I Canada var der ingen nedgang at spore i arbejdsindsatsen, men studerende gjorde deres studium færdigt, før de tog arbejde, kvinder forlængede deres barselsorlov, og indlæggelsesraten faldt med 8,5 pct. Folk blev sundere!
Til sammenligning koster det danske sundhedsvæsen årligt 103 mia. kroner, 18.500 kroner pr. dansker. Alene hvad et fald på 8,5 pct. ville betyde her, lyder jo som en ren og skær julegave. Om det kan lade sig gøre, er et andet spørgsmål. Således mente gamle, garvede Preben Wilhjelm på årets Folkemøde på Bornholm, at basisindkomst var sympatisk, men urealistisk. Alle subsidier i dette samfund vil straks blive kapitaliseret, erklærede han. Jeg forstår dog ikke argumentet.
Velsagtens ville arbejdsgiverne bruge basisindkomsten som et påskud til løntryk, men de trykker jo alt, hvad de kan i forvejen, og med en basisindkomst kunne man vel bedre end nu tage sit gode tøj og gå? Værre med de hærskarer, der administrerer de 40 procent til kontrol. De fleste tjener nok mere end 8.000 om måneden, og de bliver jo arbejdsløse, samtidig med, at det vel er dem, der skal sørge for afviklingen?
Hvordan den nød skal knækkes, har jeg ikke set nogen gode bud på. Men man kan da håbe på, at de også finder systemet urimeligt.
Karen Syberg er kulturskribent på Information.
Klummen er udtryk for forfatterens egne holdninger

