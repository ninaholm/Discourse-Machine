Vestens vinderkompleks fører til krig og krise
Siden Sovjets sammenbrud har Vesten opfattet sig som sejrherre. Det har ført til uhæmmet militarisme, lammede internationale institutioner og nu også en verdensomspændende økonomisk krise
To amerikanske soldater lægger an til en ’high five’ i en helikopter over Bagdad. Irak-krigen var et udtryk for USA’s illusoriske forestilling om sin ret til at herske over verden, påpeger Mikhail Gorbatjov


 I tyve år har vestlige kommentatorer jublet over Sovjets opløsning, som om det, der forsvandt fra verdensarenaen i december 1991, var Stalins og Bresjnevs gamle totalitærstat og ikke Perestrojka-tidens reformistiske union. Diskussionerne har fokuseret på konsekvenserne for Rusland. Lige så væsentlige blev imidlertid de internationale følger: Da Sovjetunionen gik til grunde, bortfaldt også vejen til den helt nye verdensorden, der kortvarigt blev muliggjort med afslutningen på Den Kolde Krig.
I marts 1985 formulerede den sovjetiske ledelse en ny udenrigspolitisk dagsorden. Her var en central idé anerkendelsen af verdens forbundethed og afhængighed. For os var det vigtigste at afværge truslen om atomkrig. Vores internationale målsætninger blev derfor at bringe atomkapløbet til ophør, reducere de konventionelle væbnede styrker, løse en række regionale konflikter, der involverede både Sovjet og USA, og erstatte opdelingen af det europæiske kontinent i fjendtlige lejre med ’et fælles europæisk hjem’.
Vi indså, at skulle målet indfries, kunne det kun ske igennem et nært samarbejde med USA. Tilsammen rådede vores to nationer over 95 pct. af verdens atomvåbenarsenal. Det fik derfor stor betydning, da præsident Ronald Reagan i Genève i november 1985 erklærede, at »en atomkrig kan ikke vindes og må aldrig blive udkæmpet.«
Vi aftalte også, at Sovjet og USA skulle afstå fra at søge militær overlegenhed over hinanden. I de følgende år drøftede vi specifikke veje til at virkeliggøre en verden uden a-våben og underskrev en række konkrete nedrustningstraktater.
Det krævede betydeligt diplomatisk benarbejde at nå frem til disse aftaler. Men en gensidig tillid voksede frem og gjorde det muligt for præsident Bush og jeg at stå frem på Malta-topmødet i december 1989 og erklære, at vore to nationer ikke længere så hinanden som fjender.
Dermed var Den Kolde Krig forbi og vejen åbnet for en afslutning på flere regionale konflikter. Det vigtigste resultat blev dog de fredelige forandringer i Central- og Østeuropa i 1989-91. Der var nu tilvejebragt forudsætninger for at genoplive FN som det vigtigste værktøj til løsning og forebyggelse af internationale konflikter.
Vestligt vinderkompleks
Men hvad skete der efter Sovjetunionens fald i 1991? Hvorfor blev de muligheder for at opbygge, hvad pave Johannes Paul II kaldte en mere stabil, mere retfærdig og mere menneskelig verden, ikke realiseret? For at besvare spørgsmålet må vi se tilbage på begivenhedsforløbet og Vestens reaktioner på det.
Opløsningen af Sovjetunionen betød afbrydelse for Perestrojka. Vi havde været for længe om at reformere det kommunistiske parti og omdanne Sovjetunionen til en ny, decentraliseret union af suveræne republikker. Det førte til et indre pres for hurtig forandring. I modsætning til hvad der undertiden hævdes, blev Sovjetunionen altså ikke nedbrudt af udenlandsk pres. Sammenbruddet var en følge af interne udviklinger.
Begivenheden udløste eufori og skabte et ’vinderkompleks’ i Amerikas politiske elite. USA kunne ikke modstå fristelsen til at bekendtgøre sin ’sejr’ i Den Kolde Krig. Den ’eneste tilbageværende supermagt’ mente nu at have monopol på at lede verdens anliggender. Dette og det uretmæssige lighedstegn mellem Sovjetunionens opløsning og Den Kolde Krigs afslutning — denne indtraf som nævnt to år før — fik vidtrækkende konsekvenser. Og her finder vi de dybereliggende årsager til nogle af de fejldispositioner, der har bragt verden i dens nuværende ustabile situation.
Dødsdømt imperiedrøm
Til mine forhandlingspartnere, Reagan, Bush og andre vestlige ledere, plejede jeg at sige: »Vi er alle nødt til at ændre vores tankegang — ikke kun Sovjet, men også Vesten — fordi verden forandrer sig så hurtigt, at vi ikke har andet valg.« Men så længe Vesten insisterede på sin påståede sejr i Den Kolde Krig, betød det, at ingen ændring af den gamle koldkrigstænkning blev opfattet nødvendig. Derfor bliver gamle metoder — som anvendelse af militærmagt og politisk og økonomisk pres for at trække en og samme model ned over alle — stadig brugt.
I denne optik ofres FN og Sikkerhedsrådet — de bliver i bedste fald en hindring, der skal overvindes. Folkeretten bliver en belastende arv fra fortiden. Det var den holdning, USA og dets støtter lagde for dagen i Eksjugoslavien i 1990’erne og i Irak i 2003. Amerikanske kommentatorer begyndte at tale om USA som mere end blot en supermagt — nu var det ligefrem en ’hypermagt’, der var i stand til at skabe ’en ny form for imperium’.
Men i vor tid er en sådan tankegang illusorisk. Intet under, at imperieprojektet hurtigt viste sig som en umulig opgave — selv for det mægtige USA.
De militære interventioner i Irak og Afghanistan, som baserede sig på den antagelse, at magt er ret, førte til titusinder af dødsfald og kom til at underminere den amerikanske økonomi. I dag indrømmer mange i Vesten, at det var den forkerte vej at gå. Den tid, der kunne have været brugt til at opbygge en helt ny verdensorden, er imidlertid tabt.
EU glemte at lytte til øst
Den fejlagtige fortolkning af afslutningen på Den Kolde Krig, bortfaldet fra verdensarenaen af en stærk partner med egne synspunkter (det reformerede Sovjetunionen) og svækkelsen af Rusland havde også en negativ indvirkning på den europæiske udvikling.
Paris-charteret for et Nyt Europa, der blev underskrevet i 1990 af de europæiske nationer foruden USA og Canada — en ambitiøs plan for en ny sikkerhedsarkitektur for et fælleseuropæisk hjem — blev forvist til glemslen. USA og dets allierede besluttede i stedet at udvide Nato mod øst, hvorved militæralliancen rykkede tættere på Ruslands grænser, mens den påberåbte sig en ny rolle som pan-europæisk eller endda global politimand. Dermed svækkede man FN.
I begyndelsen af 1990’erne blev det også besluttet at fremskynde udvidelsen af EU — også østover. Med Europas hidtil usete finansielle og økonomiske krise står ekspansionen i dag i et tvetydigt skær.
Forventningerne om, at kontinentets problemer kunne løses ved at opbygge Europa fra vest mod øst, er ikke blevet opfyldt, og i virkeligheden var de også dømt til at mislykkes. Et sandt forenet og demokratisk Europa skal ikke kun bygges fra vest, men også fra øst, herunder fra Rusland.
Som følge af disse forsømmelser er Europas rolle og vægt i de globale anliggender blevet langt mindre, end dets potentiale tilsagde. Nye skillelinjer er dukket op på kontinentet, nu meget tættere på Ruslands grænser. Og to gange — i det tidligere Jugoslavien i 1990’erne og i den tidligere sovjetrepublik Georgien i 2008 — har konflikt ført til blodsudgydelser.
Arrogance udløste krise
Kort sagt er en verden uden Sovjetunionen hverken blevet sikrere, mere retfærdig eller mere stabil. I stedet for en ny verdensorden — og hermed mener jeg en verdensorden med tilstrækkelig global styring til at forhindre, at internationale spændinger udarter sig faretruende uforudsigeligt — har vi fået global uro og en verden, der driver mod ukendte farvande. Den globale økonomiske krise, som brød ud i 2008, har understreget dette.
Vesten bør foretage en kritisk revurdering af hele det forløb, der førte frem til denne smertefulde krise. Den er mere end blot en krise i den globale finansverden eller en krise for en økonomisk model, der bygger på et kapløb om hyperprofitter og overdrevent forbrug, som der udtærer jordens ressourcer og ødelægger naturen. Krisen voksede ud af den arrogante overbevisning om, at ’det kollektive Vesten’ havde opskriften på, hvordan alle problemer kunne løses, og at der ikke var noget alternativ til the Washington Consensus, der angiveligt skulle fungere lige godt for alle lande.
Krisen synes at have bibragt nogle af verdens ledere en større grad af realisme og forståelse for nødvendigheden af at søge kollektive løsninger på globale udfordringer. Men de hidtidige resultater har været pauvre. Internationale organisationer — især FN, som er lammet efter USA’s og Nato’s unilateralisme — er ude af stand til at varetage deres opgave som konfliktløsere. G8 er ikke tilstrækkelig repræsentativt for det globale samfund, mens G-20 ikke har udviklet nogen effektiv mekanisme.
Den politiske beslutningsproces og tænkning er stadig militariseret. Det er især tilfældet i USA, som ikke har givet afkald på pression og intimidering som metoder. Hver gang landet bruger væbnet magt over for ikke atomvåbenbevæbnede stater bliver lande som Iran stedse mere fast besluttede på at anskaffe sig atomvåben.
Et nyt våbenkapløbs onde cirkel kan kun brydes ved at gå tilbage til de principper om gensidig sikkerhed, som udgjorde kernen i vores nye politiske tænkning for mere end tyve år siden.
Tilbage til den fællesvej
Endelig er der det post-sovjetiske Rusland og dets rolle i verden. I perioden efter Sovjets opløsning fastholdt USA og EU forbindelserne til Rusland i en tilstand af usikkerhed. På den ene side blev der formuleret en lang række erklæringer om samarbejde og endda strategisk partnerskab. På den anden side fik det post-sovjetiske Rusland ikke noget at skulle have sagt i løsningen på centrale problemer. Samtidig blev der lagt hindringer i vejen for dets integration i den europæiske og globale økonomi. Trods lejlighedsvise skulderklap blev Rusland behandlet som en outsider, ikke som en seriøs og konstruktiv kraft i verdens anliggender.
Samtidig husker det russiske folk, hvordan Vesten i løbet af 1990’erne ordinerede den såkaldte ’chokterapi’ — radikale reformer, som resulterede i et sammenbrud for den russiske økonomi og kastede millioner af borgere ud i fattigdom. Mange russere tolkede det sådan, at Vesten ikke ønskede at genoplive et stærkt Rusland, men foretrak et land, der ‘kendte sin plads‘ — som alene var leverandør af ressourcer.
Det er på tide at vende tilbage til den vej, vi kortlagde sammen, da vi sluttede Den Kolde Krig. Endnu en gang har verden brug for nytænkning, der må bygge på anerkendelse af ikke blot universelle interesser og global indbyrdes afhængighed, men også på et vist moralsk fundament. I dag hører man ofte, at politik er blevet et beskidt spil, som er uforeneligt med moral. Sandheden er, at politik kun bliver til et politisk nulsumspil, når det ikke har nogen moralsk kerne. Det er den måske vigtigste lære af de seneste to årtier.
 
Mikhail Gorbatjov var Sovjetunionens leder fra 1985 til unionens opløsning i 1991
© Agence Global og Information
Oversat af Niels Ivar Larsen

