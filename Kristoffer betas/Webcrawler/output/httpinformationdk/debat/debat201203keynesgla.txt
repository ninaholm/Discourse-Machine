Keynes er glat og forældet



 Den aktuelle krise har ført til fornyet interesse for økonomen John Maynard Keynes, som var toneangivende i efterkrigstiden. Men arven fra ham er mildt sagt uklar og omdiskuteret. Keynes var både konservativ og radikal – han kan legitimere alt fra bevidstløs vækstpolitik til skarp vækstkritik.
Keynes er altså glat. Han kan bruges til helt forskellige ting. Og vi kan ikke spørge ham selv. Dette åbner op for endeløse diskussioner om, hvad Keynes virkelig mente, og hvordan han sættes i spil i dag.
De aktuelle forsøg på at genopdage og revitalisere Keynes minder mistænkeligt om det skete med Marx under den foregående krise.
Dengang var det Marx, der skulle genoplives for at forstå og overkomme krisen. Det mislykkedes. Resultatet var håbløse teoretiske og politiske blindgyder. Marx blev endnu mere marginaliseret.
Det vil ikke gå anderledes for Keynes. Det ligner en ny begyndelse, men er i realiteten en dødsdom.
Man kan få det indtryk, at selvom disse intellektuelle allerede er forældede, skal de have en sidste forceret omgang i rampelyset, før de helt forbindes med fortiden. Måske er det en rituel proces, som vi nødt til at gennemgå.
Krisernes faser
Både Marx og Keynes repræsenterer industrisamfundet – også som en særlig type intellektuelle.
Den foregående krise var industrisamfundets krise og i mellemtiden er denne samfundsform blevet overhalet af fire årtier.
Interessen for Marx i 1970’erne kan måske forstås som et led i industrisamfundets sidste krampetrækninger, men den aktuelle debat om Keynes er decideret anakronistisk. Der er ingen vej tilbage til industrisamfundet eller dets overintellektuelle teorier.
Kriser har forskellige faser. Umiddelbart imødegås de med etablerede redskaber samtidig med, at gamle løsninger vækkes til live. Her står vi nu.
Der kan så bundfælde sig en forståelse af, at ingen af de kendte sandheder virker. Først herefter kan der iværksættes tiltag, der reelt peger mod fremtiden. I øjeblikket venter vi spændt på, om denne situation overhovedet indtræffer igen. Spørgsmålet er nemlig, om kriseløsninger også er et fortidslevn?

