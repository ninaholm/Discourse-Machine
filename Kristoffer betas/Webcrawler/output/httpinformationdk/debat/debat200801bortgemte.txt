De bortgemte
Skandale på skandale: Udviklingshæmmede bliver igen og igen udsat for unødig magtanvendelse fra personalets side, overmedicinering og anden omsorgssvigt. Det er på høje tid at samfundet reformulerer de langsigtede mål for vores udviklingshæmmede medborgere
Et bosted for udviklingshæmmede i Københavns Kommune er kommet under kritik. Lindebo, der er bosted for midaldrende og ældre udviklingshæmmede, blev kort før jul udsat for kritik, da en tidligere ansat fortalte til pressen, at han havde sagt op, fordi han var utilfreds med personalets unødige magtanvendelser.


 I begyndelsen af februar 2007 var offentligheden i oprør. En dokumentarudsendelse baseret på optagelser med skjult kamera fra Strandvænget, en bo-institutionen for udviklingshæmmede, affødte stærke reaktioner på alle niveauer i samfundet. Det kom til udtryk i læserbreve, i udtalelser fra pårørende, i kommentarer fra ansvarlige myndigheder, i indlæg fra interesseorganisationer og fagfolk. Selv den afmålte statsminister valgte at kommentere på udsendelsens indhold. Udsendelsen viste talrige eksempler på, hvordan de ansatte svigtede institutionens beboere, - de mennesker de var ansat til at drage omsorg for. 
Det var åbenlyst, at beboere ikke blev hjulpet med det, de havde behov for. Eksempelvis toiletbesøg, at få skiftet urent tøj, at komme op om morgenen, at blive lyttet til, hørt og forstået, at blive trøstet når de var kede af det. De ansatte var øjensynlig mere optaget af egne forhold, privat snak og tv-kiggeri. Der var også talrige eksempler på respektløs tiltale af de udviklingshæmmede beboere, fysisk magtanvendelse - ja endog afstraffelse. Kort sagt fik medieoffentligheden syn for stribevis af handlinger kendetegnet ved desrespekt, magtdemonstration og fravær af den humanitet som bør være en elementær og integreret del af de ansattes professionalisme over for nogle af samfundets mest afmagtsfulde borgere. 
Medielarmen var knap nok løjet af før et nyt eksempel tonede frem i medierne og påkaldte sig store overskrifter. Det var i slutningen af februar. Denne gang var det bostedet Sjælør, der var 'leverandør' af unødig magtanvendelse, nedværdigende tale, overmedicinering af beboerne, o.lign. Igen var offentligheden i oprør. Det endte med både tjenstlig påtale og fyring. 
Sagerne havde rystet både 'systemet', de faglige miljøer, de pårørende og de udviklingshæmmedes interesseorganisationer. Der blev ytret megen vrede og frustration igennem foråret i 2007, og der var en del debat i de berørte kredse - men uden for mediernes rampelys. I medieoffentligheden blev sagerne efterhånden glemt. 
Så kom valget først på efteråret. Velfærd var et tema, - men var der nogen, der hørte et eneste ord om de udviklingshæmmedes liv og vilkår? På trods af skandalesagerne og på trods af de store overskrifter! Nej, skattelettelser blev der kvitteret med. 
Lavinen ruller igen
Nu ruller lavinen igen. Bostedet Tokanten, Bostedet Lindebo og senest Daghjemmet Persillevej, har været tophistorier i december og januar. Overskrifter som: "Udviklingshæmmede blev hevet ud af bussen", "Holdt udviklingshæmmede i jerngreb", "Tokanten intet særtilfælde", "Forræderiet på Persillevej" har kunnet læses på det seneste. Endnu engang bliver man vred og rystet. Akkurat som sidste år. Men man må også prøve at bevare den distance, der er nødvendig, hvis man skal undgå at komme med overilede her og nu bud eller 'standardløsninger' på problemstillinger, der samfundsmæssigt betragtet må anskues at stikke endnu dybere end personale- og ledelsessvigt. 
Der er ingen tvivl om, at en masse konkrete mennesker, der er konkret involverede og som har et konkret ansvar på forskellige niveauer, har svigtet. Det gælder de ansatte i dagligdagen, institutionernes ledelser i forhold til administration og organisation, forvalterne i det politiske system og op til den øverste politiske ledelse - alle har del i miséren. Men problemstillingen implicerer også forhold, som handler om udviklingshæmmedes levevilkår, socialisering, hverdagsliv og identitet. Forhold der ikke er så ligetil, men komplekse, og hvis historiske rødder går langt tilbage. 
Et parallelsamfund
Skarpt formuleret kunne man spørge: Hvad vil dette samfund egentlig med sine udviklingshæmmede medborgere? Er der en sammenhæng mellem den måde vi har indrettet samfundet på, hvor udviklingshæmmede socialiseres ind i 'et parallelt liv', og det som vi hører om fra sag til sag? 
Er det ikke sådan, at udviklingshæmmede lever i en slags parallelsamfund, der er gennem-institutionaliseret, og som stort set er ukendt for den almindelige befolkning, - hvis ikke lige der er udviklingshæmmede i familien? Er det ikke sådan, at udviklingshæmmede ser vi helst opbevaret og gemt væk, så de ikke forstyrrer arbejdseffektiviteten og samfundets selvbillede af sin egen perfektion og humanitet? 
Hvor mange i den danske befolkning har selv været inde i en specialbørnehave? I en specialskole? I en handicapbus? På et beskyttet værksted? I en bo-institution? Nej vel - det er de allerfærreste der har kendskab til dette parallel samfund eller dette institutionelle kredsløb, vi har organiseret til 'dem' - i den bedste mening. 'Hvad skulle vi også der' - vil nogle læsere måske spørge? Det ved jeg ikke, og noget tyder også på, at der ikke er særlig rart at være. 
Skæld ud, hård tone, fysisk overgreb - i ens eget 'hjem', det er det, vi hører om gang på gang. Forskellen på 'dem' og 'os' er, imidlertid, at 'de' er 'tvunget' til at være der på grund af deres livsskæbne. (Det hører med til helhedsbilledet, at der heldigvis også findes varme og anerkendende miljøer). 
Pointen er imidlertid at pege på, at når vi har adskilt 'dem' fra 'os', lige fra 'de' blev diagnostiseret som små, og når vi har organiseret et 'et parallel system' til 'dem', så aner vi heller ikke noget om 'dem', vi lærer ikke at omgås 'dem', vi aner ikke, hvordan vi skal kommunikere med 'dem', hvis vi en enkelt gang skulle møde 'dem' ude i civilsamfundet, og vi fratager 'dem' nogle udviklingsmuligheder. Nemlig de muligheder de har for at kigge efter 'os', 'imitere', interagere, deltage perifert, bistå og hjælpe med det de kan, osv. Kort sagt; vi holder 'dem' udenfor, og vi bidrager til at gøre 'dem' udviklingshæmmede i unødig høj grad. 
Langsigtede mål
Hvad har dette med de verserende sager at gøre? Hvis de professionelle nu var ordentlige professionelle og ikke vulgære amatører, så ville der jo ingen 'sager' være? Hvis nu de professionelle havde lært deres kram på seminariet, og hvis lederne levede op til deres ansvar, så fungerede institutionerne jo. Her er pointen imidlertid, at problemstillingen i de verserende nok har en persons- og relationsdimension, men den har også en institutions- og systemdimension. 
Ikke alverdens 'professionel uddannelse' og ikke alverdens lederuddannelse, kan ændre på konsekvenserne af parallelverdenen og institutionaliseringen. Institutioner kan indrettes og organiseres på forskellige måder. Men hvorfra skulle det attraktive, det udviklende og det dynamiske komme, hvis selve kredsløbet og 'fødekæden' til specialinstitutioner og specialmiljøer er kendetegnet ved udskillelse, lukkethed, socialisering til at være udenfor? 
Undersøgelser viser, at udviklingshæmmede generelt føler sig sat udenfor, føler sig ensomme, føler de ikke er noget værd, har meget spinkle netværk og få sociale relationer, og de professionelle har ofte vanskeligt ved at aktivere udviklingshæmmede, der livet igennem har befundet sig i det parallelle system uden de udfordringer og ressourcer, der kunne have gjort dem mere aktive og mere kommunikerende, mere talentfulde på egne præmisser. 
Nye tider kræver nye svar på gamle temaer. Hvordan forholder vi os til disse diagnosticerede og 'ikke-perfekte' mennesker i dagens perfektionsstræbende og præstationsorienterede kultur? Hvad vil dette samfund med sine udviklingshæmmede medborgere - børn, unge og ældre? 
Måske har vi kun set toppen af isbjerget? Men måske er vi også nået til et vendepunkt? Til næste år er det 50 år siden at Bank-Mikkelsen formulerede sin vision om at udviklingshæmmede skulle ud af totalinstitutionerne og leve en tilværelse så tæt på det normale som muligt. Den vision må reformuleres og revitaliseres. På kort sigt er der behov for at komme overgrebene til livs. Men der er også behov for nye langsigtede mål og politiske tiltag. Først når samfundet begynder at sætte sig visionære målsætninger på sine udviklingshæmmede borgeres vegne, og nidkært tilstræber at nå disse mål, først da vil forholdene ændres for alvor. 
Kim Rasmussen er sociolog og forsker. Han er derudover ved at skrive bogen '(Udviklingshæmmede) børns hverdagsliv'

