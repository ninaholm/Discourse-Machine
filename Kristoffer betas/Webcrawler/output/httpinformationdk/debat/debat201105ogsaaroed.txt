Jeg er også en rød lejesvend
Den oprindeligt injurierende betegnelse 'de røde lejesvende' er i dag at betragte som en uofficiel Cavling-pris
Modstanden mod USA's krig i Vietnam var kendetegnende for ungdommen i 60'erne og 70'erne. Men de var i lige så høj grad imod Sovjetunionens undertrykkelse, mener Christian Braad Thomsen.


 DR har netop genudsendt Jacob Rosenkrands' De røde lejesvende. Det kan der sådan set være god grund til, for serien er en milepæl i dansk tv-journalistik. Her introducerer DR en mccarthyistisk heksejagt rettet mod nogle af stationens dygtigste og mest hæderkronede medarbejdere. Rosenkrands går ikke efter, om de misbrugte tv-mediet til et politisk korstog, sådan som det antydes med betegnelsen 'røde lejesvende'. Han går efter deres personlige politiske holdninger, som de er kommet til udtryk uden for tv-programmerne.
Det er sindelagskontrol efter værste Stasi-mønster og burde være uhørt i et demokratisk samfund. Det er en del af demokratiet, at også DR-medarbejdere har lov at tilhøre en hvilket som helst politisk retning.
Den sindelagskontrol, som i disse år præger Danmark og nu også DR, er et levn fra både den østtyske kommunisme og den amerikanske mccarthyisme.
Derfor skal jeg på det kraftigste protestere over, at Jakob Rosenkrands har forbigået mig i sit hædersgalleri over DR's røde lejesvende. Denne vanære har jeg ikke fortjent! Jeg er fuldt så berettiget til den ærefulde betegnelse som de øvrige gode danske mænd og kvinder, han har sat i gabestokken. Rosenkrands bidrager til den groteske historieforfalskning, som går ud på, at vi på venstrefløjen bekæmpede det demokrati, som borgerlige kræfter forsvarede. Faktisk var det lige omvendt.
USA's forbrydelser
I min militærnægter- og filmskoletid i 1960'erne tjente jeg til dagen og vejen ved at lave radioudsendelser om film, jazz og rockmusik. Her dokumenterede jeg, hvordan USA støttede fascistiske diktaturstater overalt i verden samt førte en modbydelig i krig i Vietnam, der omfattede massakrer mod civilbefolkningen og systematisk kemisk forgiftning af skove og marker. I årtier frem er der i Vietnam født vanskabte børn som følge af denne giftkrig.
Jeg fik ikke kuglerne til mit USA-kritiske virke fra de østeuropæiske diktaturstater, men fra det, vi dengang kaldte Det Andet USA.
Jeg interviewede bl.a. Country Joe and the Fish, hvis revyagtige slagsang Feel Like I'm Fixing To Die er en satanisk hvervesang, der opmuntrer forældre til at sende deres sønner til Vietnam: »Be the first one on your block / To have your boy come home in a box.«
60.000 unge amerikanere kom hjem i kiste, og mere end 1 million vietnamesere blev massakreret til ingen verdens nytte.
Desuden lavede jeg udsendelser om Bob Dylan, der i With God On Our Side ironiserer over, at krigsforbrydere altid har insisteret på, at deres grusomheder foregik med Gud på deres side lige fra massakrerne på Amerikas oprindelige befolkning til massakrerne mod Vietnams folk.
Den sang er aldrig blevet uaktuel: Også George Bush insisterede på at have Gud på sin side, da han indledte sit korstog mod Irak. Og jeg introducerede The Fugs, der reklamerede for Vietnam-krigen med et vers som »Kill, kill, kill for peace / Kill, it will give you a big release.«
Netop sammenhængen mellem drab og orgasme har vist sig at være højaktuel, sådan som det er fremgået af norske soldaters begrundelse for at dræbe i Afghanistan: Mange gør det ikke af politiske eller militære grunde, men af seksuelle. I forbindelse med dræberhåndværket oplever de den største orgasme i deres unge liv.
Blodbade i øst og vest
De venstreorienterede i min generation blev vaccineret imod nogensinde at fatte tillid til Sovjet-kommunismen, da Sovjetunionen i 1956 druknede det ungarske folks frihedstrang i blod: 20.000 ungarere blev dræbt, titusinder fængsledes og deporteredes, og 200.000 flygtede til vesten.
Men de vestlige politikere brugte de samme metoder til at knægte de frihedsbevægelser, der rejste sig mod deres overherredømme.
Under Ungarn-massakren blev Egypten angrebet af England, Frankrig og Israel. England ønskede at bevare kontrollen med Suez-kanalen, og Frankrig deltog, fordi Egypten støttede den algeriske frihedsbevægelse. Algierernes frihedskrig blev blodig og kostede på otte år en million algeriere livet.
Det franske blodbad i Algeriet var langt frygteligere end Sovjetunionens i Ungarn. Blandt de franske metoder var voldtægt af algeriske kvinder og bestialsk tortur mod dem, der var mistænkt for at støtte frihedskampen.
I samme periode blev den første ministerpræsident i det tidligere Belgisk Congo, Patrice Lumumba, myrdet af belgiske soldater med støtte fra CIA. Lumumba havde 1958-60 været en af lederne i kampen mod kolonimagten. Nu fik han samme skæbne som Imre Nágy i Ungarn.
Politisk var vi i de år fanget mellem en kommunisme, der havde forvandlet drømmen om det klasseløse samfund til et mareridt, og en kapitalisme, der i frihedens navn massakrerede dem, der kæmpede for frihed.
Det var forfærdende at opleve, hvordan de lande, der havde bekæmpet nazismen, nu genbrugte nazismens mest bestialske metoder mod dem, der fortsat kæmpede for demokratiet. Først da SF blev stiftet i 1959, fik vi i det ny venstre et politisk parti, der netop forsvarede demokratiet mod det borgerlige Danmarks støtte til alverdens fascistiske diktatorer og mod DKP's støtte til de sovjetiske overgreb.
Smædekampagnen
Siden århundredskiftet har vi været udsat for en infam mistænkeliggørelse.
Vi beskyldes for stalinisme, skønt vort politiske engagement blev født i protest mod stalinismen. Vi beskyldes for at have bakket op om den tredje verdens diktaturstater, skønt vi gik på gaden for netop at demonstrere mod USAs og borgerlige danske politikeres støtte til diktatorer som Ky i Sydvietnam, Pinochet i Chile og Papadopoulos i Grækenland  samt til Sydafrikas apartheidregime.
Smædekampagnen blev indledt af journalisterne Bent Blüdnikow og Arne Notkin, sekunderet af professor Bent Jensen, der har byrettens ord for, at han ikke er noget sandhedsvidne.
Det havde jeg i øvrigt forlængst erfaret. I Jyllands-Posten publicerede han allerede i november 1998 en liste over »den lange række af bekendende antidemokrater og marxister, som støttede terrorregimer og terrorbevægelser, og som drømte om selv at sprænge fabrikker, ambassader og Folketing i luften.«
Da mit eget navn også stod på listen, insisterede jeg på dokumentation. Den kom naturligvis aldrig, hvilket dokumenterer, at Bent Jensens had til den demokratiske venstrefløj er baseret på en karakterbrist frem for på kildeforskning.
I indledningen af denne kronik parafraserede jeg den tyske forfatter Oskar Maria Graf, da han i sit østrigske eksil erfarede, at en lang række litterære hovedværker blev brændt på de nazistiske bogbål. Graf var dybt krænket over, at hans egne bøger ikke blev indlemmet i det gode selskab, og i et åbent brev til Goebbels skrev han:
»Denne vanære har jeg ikke fortjent! Hele mit liv og hele mit forfatterskab giver mig ret til at kræve, at mine bøger overgives til bålets rene flamme og ikke til de brune morderbanders blodige hænder og fordærvede hjerner! Brænd den tyske ånds værker! Den selv vil være uudslukkelig, som jeres skændsel!«
Disse ord er værd at erindre nu, da en ny tids heksejægere med DR 2-chefen Arne Notkin som spydspids er gået til angreb på en række agtværdige journalister, intellektuelle og kunstnere, hvis eneste forbrydelse ligger i, at de har tilladt andre end de mest etablerede synspunkter i at komme frem i DR. Den oprindeligt injurierende betegnelse 'de røde lejesvende' er i dag at betragte som en uofficiel Cavling-pris.
Christian Braad Thomsen er filminstruktør og forfatter

