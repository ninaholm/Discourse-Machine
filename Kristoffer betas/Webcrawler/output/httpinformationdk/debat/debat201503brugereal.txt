Brugere af alternativ behandling er langtfra godtroende tosser
Det giver ingen mening at bruge den konventionelle lægevidenskabs målestok til at måle nytten af alternativ behandling. Gør man det, fremstår behandlerne som kvaksalvere og brugerne som uvidende. Lytter man i stedet til brugerne, opdager man, at de er sig meget bevidste om rækkevidden af behandlingen


 En »tømmermandsmorgen« i samtale med »en gruppe venner i et sommerhus« får journalist Christian Bennike ideen til en artikelserie om alternativ behandling. Serien er netop afsluttet her på Informations sider. At ville kaste mere lys over alternativ behandling er et prisværdigt initiativ. Men desværre kommer artikelserien aldrig rigtig i gang med at stille nogle af alle de spørgsmål om alternativ behandling, det kunne være interessant at få svar på. Faktisk kan budskabet aflæses allerede i introen til serien. Her konstaterer journalisten, at alternativ behandling har »manglende effekt«, fordi »ingen har bevist, at alternativ behandling virker bedre end placebo«. Efterhånden får man en stærk fornemmelse af, at de angivelige »kendsgerninger«, der fremsættes i artiklerne, egentlig mest er et udtryk for journalistens egne personlige holdninger.
»Alternativ behandling virker ikke«, er den tese, som forfølges i artikelserien, og ikke meget andet.
Håndbold med fodboldregler
I den første artikel er det forskerne, der står for skud. Billedet, der her tegnes af den videnskabelige forskning på området, er dog bemærkelsesværdigt entydigt. F.eks. forklarer professor Helle Johannessen, Syddansk Universitet, at al forskning i effekt af alternativ behandling grundlæggende kommer til samme konklusion: Nemlig at der ikke kan påvises nogen »specifik effekt«, andet end »placebo«. Det vil sige forhold, som ikke direkte har noget med behandlingen selv at gøre, men alene med omstændighederne omkring behandlingen, f.eks. patientens overbevisning om, at behandlingen virker.
Det er imidlertid vigtigt at forstå, at begrebet ’effekt’ har en helt specifik betydning inden for lægevidenskaben. En betydning, det kan være vanskeligt at overføre direkte til alternativ behandling.
I et forsøg, hvor det f.eks. er effekten af en ny type hovedpinemedicin, der skal afgøres, testes den aktive medicin ved at give den til den ene halvdel af forsøgspersonerne, mens den anden halvdel får placebo, ’snydebehandling’, f.eks. kalktabletter.
Ideelt set ved ingen i forsøget, hverken testpersoner eller læger, hvem der får hvilke tabletter. For at påvise en effekt af den aktive behandling skal forskellen i effekten mellem de to behandlinger være signifikant bedre i den aktive behandlings favør. På den måde kan det nemlig sandsynliggøres, at medicinen har en effekt, uafhængig af omstændighederne omkring selve behandlingen. Den smertestillende medicin skal jo helst virke, uanset om patienten tror på behandlingen eller ej, eller om lægen f.eks. virker tillidsvækkende eller ikke for lige netop denne patient.
Ikke desto mindre medfører disse krav til effektmåling, at menneskelig interaktion bliver en slags unødig støj, der forstyrrer indtrykket af, om behandlingen har effekt eller ej. Det er derfor, det ikke altid er ligetil at anvende den etablerede behandlings målemetoder på alternativ behandling – i hvert fald ikke ved den type behandling, hvor det netop er den menneskelige interaktion, der udgør kernen i behandlingen, og som derfor ikke bare kan fjernes som ’forstyrrende støj’.
At bedømme effekten af en behandling, som f.eks. massage, kinesiologi eller healing, på hovedpinepillens præmisser bliver lidt ligesom at forsøge at dømme en håndboldkamp ud fra reglerne i fodbold. Vores målestok for bedømmelse af alternativ behandlings effekt må afpasses efter formålet. Men netop denne indsigt bliver aldrig grundlag for artikelseriens konklusioner.
Se med brugernes øjne
Ud over den forskning, der henvises til i artikelserien, findes der videnskabelig forskning om alternativ behandling, der tager udgangspunkt i brugernes egne erfaringer, og hvor billedet er betragteligt mere nuanceret.
I min egen forskning har jeg selv fulgt kræftpatienter i en periode på op til to år med interview og i forbindelse med behandling på hospital og hos alternativ behandler.
Allerførst er det vigtigt at slå fast, at når det gælder kræftpatienter, bruges alternativ behandling for langt det største flertal sammen med etableret behandling – ikke i stedet for. Det viser både den internationale forskning og min egen. Der er altså ikke meget, der tyder på, at kræftpatienter vælger etableret behandling fra og derfor ikke får tilstrækkelig behandling i det etablerede system.
Når kræftpatienter selv får lov at fortælle om deres erfaringer, er det et både komplekst og langt fra entydigt billede af alternativ behandling, der tegner sig. De fleste har ingen illusioner om at blive helbredt for kræft i klinisk forstand, men kan have mange andre grunde til at opsøge alternativ behandling.
For nogle kan det være for at afhjælpe bivirkninger af den etablerede behandling. For andre kan det være for at understøtte hospitalets kræftbehandling og kroppens eget arbejde med at bekæmpe kræften. Nogle finder afslapning, velvære og et pusterum fra en hverdag, måske præget af smerter, bivirkninger eller sorg over at skulle sige farvel til sine kære.
Endelig kan alternativ behandling også repræsentere et håb om at blive helbredt for kræften. Måske er det endda det håb, der er den indledende motivation for at opsøge alternativ behandling. Og det selv om behandleren hverken i begyndelsen eller senere i behandlingsforløbet stiller i udsigt at kunne helbrede sygdommen.
I grunden er det ikke særlig mystisk. Det samme håb kan patienten knytte til en etableret behandling, også selv om lægen har sagt, at kræften ikke kan helbredes, og der nu kun kan tilbydes livsforlængende og smertelindrende behandling.
Men selv om det for nogle kræftpatienter kan være håbet om helbredelse, der motiverer til at opsøge alternativ behandling, kan det være, at behandlingen undervejs får en anden betydning, f.eks. at den hjælper til at give ro og afklarethed i den sidste tid i livet.
Intet bondefangeri
I artikelserien fremstilles alternative behandlere, som nogle, der udnytter godtroende individers uvidenhed og udsatte position. Brugerne bliver snydt.
Min konklusion er den modsatte: Nemlig at brugere af alternativ behandling udmærket ved, hvad de gør, og hvad de kan forvente sig af behandlingen. Ét står også klart. Nemlig at begrebet placebo, der spiller en så afgørende rolle i artikelserien, har en meget begrænset betydning i de kræftpatienters beretninger, som jeg har fået indblik i gennem min forskning. Den måde at tale om behandling på, ud fra begreberne ’specifik effekt’ og ’placebo’, der dominerer i den etablerede lægevidenskabs tilgang til behandling, og som journalisten ukritisk gør til sin egen, er ikke central i brugeres egne beretninger om alternativ behandling.
Hvis Information en anden gang vil skrive om alternativ behandling, vil jeg foreslå, at journalisten tager udgangspunkt i brugernes erfaringer, i stedet for sin egne fordomme.
Anita Ulrich er antropolog og ph.d.

