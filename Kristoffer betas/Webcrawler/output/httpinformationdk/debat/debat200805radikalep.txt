Radikale er ikke på midten

Man forbløffes, når Henrik Dam Kristensen vil forbyde politifolk, læger, socialrådgivere og andre at bære tørklæde - og henviser til, at nu er Indre Mission ude af det offentlige rum, og herefter skal al religion holdes ude


 De radikale udgør slet ikke midten og har på store områder aldrig gjort det. Anders Laubjerg overser i sin kronik (2. maj) 'Magtens midte er under forandring' en helt fundamental problemstilling, nemlig den, der har med åndsfrihed og frisind at gøre.
Det Radikale Venstre er nemlig et idé-parti. Skellet går mellem dem, der sætter mennesket i frihed, og dem, der båser folk inde.
Frisind betyder, at jeg ved, hvor jeg står med min holdning og tro, og derfor kan jeg sætte den, der står et helt andet sted i frihed.
Da det radikale parti blev stiftet i 1905, var der både grundtvigianere og missionsfolk, jøder og ateister til stede. De var bundet til et fælles syn på samfundsudviklingen - og  dér kom åndsfrihed ind først.
Senere var de radikale i front, da det gjaldt homoseksuelles rettigheder. Nu drejer det sig om et muslimsk mindretal, som skal sikres frihed og rummelighed. Her er de radikale kompormisløse.
Anders Laubjerg skriver: "Dansk Folkeparti er i virkeligheden meget tæt på midten af dansk politik." Jamen hvad måler han udfra?
Når man nu læser, at Henrik Dam Kristensen vil forbyde politifolk, læger, socialrådgivere og andre at bære tørklæde - 'og andre store, stærke religiøse symboler' og henviser til, at nu er Indre Mission heldigvis ude af det offentlige rum, og herefter skal al religion holdes ude, må jeg mildest talt forbløffes.
Bodil Kochs, K.B. Andersens, Knud Heinesens, Dorthe Bennedsens gamle parti har altså nu fuldstændig mistet den folkelige dimension, som handlede om at sikre personlig frihed på det kulturelle, religiøse, nationale og seksuelle område.
Hvis midten nu skal udgøres af folk, som har det som bannermærke at føre hetz mod alle muslimer og håne og true anderledes tænkende, så er Anders Laubjerg ude i et destruktivt ærinde.

