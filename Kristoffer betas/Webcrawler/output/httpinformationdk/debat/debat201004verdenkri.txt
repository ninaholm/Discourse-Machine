En verden i krise behøver et globalt spring i empati
En sand global biosfæreøkonomi kræver global empatisk omfavnelse. Vi må lære at se os selv som én art - som homo empathicus


 Den globale økonomi er i knæ, og solen går ned for de fossile energier, som var motor for Den Industrielle Revolution og for den infrastruktur, som blev skabt med dem. Vi står over for katastrofale klimaændringer efter 200 års udspyelse af CO2 i atmosfæren. Entropiregningen for den industrielle tidsalder forfalder til betaling - med ildevarslende og vidt-rækkende konsekvenser for livets og civilisationens fortsættelse på Jorden.
Samtidig lider vi under et massivt tab af social tillid til de økonomiske og politiske institutioner, som skal regulere vores globale økonomi.
Menneskeheden famler i en gråzone mellem en døende civilisation, der holdes kunstigt i live, og en fremspirende ny civilisation, som forsøger at finde fodfæste. Gamle identiteter dekonstrueres, nye er endnu for skrøbelige til at vinde prægnans. Skal vi forstå vores nuværende situation og fremtidsudsigter, må vi spørge: Hvad udgør en fundamental ændring i en civilisation?
Civilisationsskred sker, når et sammenfald mellem nye energisystemer og nye revolutioner i kommunikationsteknologi skaber en ny økonomisk epoke. De nye kommunikationsformer bliver kommando- og kontrolmekanismer for at strukturere, organisere og administrere de tiltagende komplekse civilisationer, som er muliggjort af de nye energisystemer. I den tidlige modernitet blev trykpressen således medie for at organisere og administrere de teknologier, organisationer og infrastrukturer, som udsprang af revolutionerne inden for kul, damp og jernbaner. At administrere Den Første Industrielle revolution ved håndskrifter og stentavler ville have været umuligt.
Flere mennesker forenes
Ikke blot forvalter kommunikationsrevolutioner de nye og mere komplekse energisystemer. De forandrer også menneskets bevidsthed. Jæger/samler-samfund måtte nøjes med mundtlig kommunikation, og deres bevidsthed var mytologisk. De store landbrugscivilisationer byggede på håndskriftskommunikation og teologisk bevidsthed. Den Første Industrielle Revolution i det 19. århundrede blev styret af trykpressekommunikation og skabte ideologisk bevidsthed, mens elektronisk kommunikation blev kommando-og kontrolmekanisme for at styre Den Anden Industrielle Revolution i det 20. århundrede og fostre psykologisk bevidsthed.
Hver ny kommunikationsrevolution forener stadig flere mennesker i stadig mere ekspansive og stadig mere varierede sociale netværk. De stadig kompleksere civilisationer fordrer tiltagende rolledifferentiering i form af specialiserede kompetencer til at varetage de stadig mere sofistikerede aktiviteter i samfundet. Men hvilken mekanisme kan så tillade et mere differentieret og individualiseret samfund at hænge sammen som en helhed?
Evolutionsbiologer, neurokognitive forskere, psykologer, antropologer, sociologer og politologer er begyndt at skimte en 'usynlig hånd' i den menneskelige civilisations udviklingshistorie. En strøm af videnskabelige resultater peger på, at mennesker er cerebralt præget til empati, dvs. at vi fysiologisk har evnen til opleve en andens situation eller sindstilstand, som var den vor egen.
Forøget empatisk følsomhed kan blive den sociale lim, som muliggør for en stadig mere individualiseret befolkning, at dens medlemmer kan knytte gensidige relationer i udvidede, indbyrdes afhængige og integrerede sociale organismer. Det er faktisk den proces, der kendetegner dét, vi kalder 'civilisation'. At 'civilisere' er at 'empatisere'.
Under landbrugscivilisationerne blev den empatiske følsomhed udvidet fra stammesamfund til et fælles religiøst tilhørsforhold: Jøder kom til at leve med jøder, kristne med kristne, osv. Under Den Første Industrielle Revolution blev den empatiske følsomhed udstrakt til nationernes grænser.
Et spring i empati
I dag står vi på tærsklen til endnu en historisk konvergens mellem revolutioner inden for energi- og kommunikationssystemer - en tredje industriel revolution, der kan udvide den empatiske følsomhed til hele menneskeheden og biosfæren. Internetrevolutionen falder sammen med en revolution inden for vedvarende energi, der baner vej for en bæredygtig, post-kulstof økonomi, som vil blive på en gang globalt forbundet og lokalt styret.
I det 21. århundrede vil milliarder af mennesker kunne omdanne deres bygninger til minikraftværker, hvor vedvarende energi kan 'høstes på stedet', lagres og deles peer-to-peer på tværs af lokale, regionale, nationale og kontinentale energinetværk, der fungerer som internettet. Open source-deling af energi vil som open source-deling af oplysninger blive anledning til samarbejdende energinetværk som de samarbejdende sociale rum, der allerede findes på internettet.
Den nye kommunikationsrevolution vil ikke blot organisere distribuerede vedvarende energiformer. Den vil også forandre menneskets bevidsthed. Informations- og kommunikationsteknologier er hastigt ved at udbygge et centralnervesystem for milliarder, der forbinder den menneskelige race på tværs af tid og rum, således at empati vil kunne blomstre globalt - for første gang i historien. En forsmag fik vi med den massive, empatiske, globale reaktion for at bistå ofrene for Haitis og Chiles jordskælv, som var mulig på grund af den øjeblikkelige kommunikation, som internettet har muliggjort.
Biosfæreøkonomi
Hvad vi behøver, er et spring i menneskelig empati. Vi skal skabe social tillid på globalt plan, hvis vi skal oprette en gnidningsfri, integreret, socialt retfærdig og bæredygtig planetarisk økonomi.
Processen er i gang. Klasseværelser bliver laboratorier til forberedelse af biosfærebevidsthed for opvoksende generationer. Børn oplæres i den indsigt, at alt, hvad de gør - deres hele livsform - har et økologisk aftryk, som påvirker livet for alle medskabninger og for den biosfære, hvori vi sammen lever. De forstår, at vi er lige så tæt forbundne med hinanden i biosfærens økosystemer, som vi er i blogosfærens sociale netværk. De overfører deres empatiske følelser til biosfæren og skaber social tillid på globalt plan.
Vi har ikke længere råd til at begrænse empati bag nationsgrænser, hvor amerikanere empatiserer med amerikanere, kinesere med kinesere osv. En sand global biosfæreøkonomi kræver global empatisk omfavnelse. Vi må lære at se os selv som én art - som homo empathicus. For kun sådan kan vi forberede grundlaget for morgendagens empatiske civilisation.

Jeremy Rifkin er fremtidsforsker og har netop udgivet bogen The Empatic Civilization: The Race to Global Consciousness in a World in Crisis
Oversat af Niels Ivar Larsen

