I hvilken grad skal man tage hensyn til den folkelige forargelse over, at bankerne tjener styrtende?
De amerikanske banker tjener nu lige så mange penge, som de gjorde før finanskrisen. Skal vi glædes eller forarges?
 
	Foto: Brendan McDermid/Scanpix


 
	Det var dem, der startede hele balladen og nu fester de igen, som om intet er hændt: De amerikanske banker har i de forgangne to uger aflagt regnskab for andet kvartal af 2013, og de regnskaber viser, at alle de store amerikanske banker tjener flere og flere penge.

	JPMorgan Chase, Citigroup, Bank of America, Goldman Sachs og Morgan Stanley tjente tilsammen 17,6 milliarder dollar – godt 100 milliarder danske kroner – alene i årets andet kvartal.

	Man skal tilbage til det tidlige 2007 for at finde indtjeningsniveauer over det, bankerne i øjeblikket præsterer.

	Men hvad er det udtryk for, og hvad skal man tænke om, at bankerne igen tjener penge som før finanskrisen, mens mange af de, der blev ramt af bankernes krise, stadig sidder fast i dyndet?

	Skal man være forarget over, at bankerne igen vrider kunderne så hårdt, at kassen flyder over med penge? Eller skal man være bekymret over, om den hurtige indtjeningsvækst sker, fordi bankerne igen er begyndt at øge risikoen i deres forretninger – netop i jagten på profit? Det er ikke så meget indtjeningen som indtjeningsvæksten, der har gjort de amerikanske politikere bekymrede.

	Goldman Sachs fordoblede deres profit fra 962 millioner dollar til 1,9 milliarder dollar fra andet kvartal sidste år til andet kvartal i år, og en anden amerikansk bank, Citigroup, hævede profitten med 42 procent i samme periode.

	En af de bekymrede politikere er den demokratiske senator Elisabeth Warren. Hun er tidligere leder af den kontrolgruppe, der fulgte den store amerikanske bankpakke kaldet TARP (Troubled Asset Relief Program), hun har i lang tid været en skarp kritiker af de amerikanske banker og hun har blandt andet inspireret til dannelsen af et finansielt forbrugerråd i USA.

	Warren er bange for, at den høje indtjeningsvækst er et udtryk for, at bankerne igen er begyndt at tage større risici, og hun frygter, at bankerne igen vokser sig så store, at de vil true med at rive hele banksystemet med sig ned, hvis de skulle komme i problemer.

	Altså det samme, der skete i 2007 og 2008.

	»Bankdrift skal være kedeligt,« sagde hun tidligere på måneden til den amerikanske tv-station MSNBC.

	Hvordan kedeligt? Sammen med blandt andet den tidligere republikanske præsidentkandidat John McCain har hun foreslået at genindføre en moderne udgave af den såkaldte Glass-Steagall-lov, der oprindelig er fra 1933, men blev ophævet i sen-halvfemserne. Loven adskiller investeringsdelen af en bank fra den almindelige bankdrift, så kun den almindelige bankdrift er omfattet af indskydergaranti. Hermed kan kunderne få deres indskud dækket, hvis (den almindeligt drevne) bank krakker, mens investeringsbankerne kan gamble lige så tosset, de vil – de eneste penge, de kan tabe, er deres egne.

	Men, siger andre iagttagere, den nye finansielle regulering, der allerede er på plads, og den, der er på vej, har allerede ændret bankernes forretning. De højere krav til, hvor meget bankerne skal holde i sikkerhed for at polstre sig mod dårlige tider, har ifølge for eksempel magasinet The Economist sløvet indtjeningen.

	Andre igen peger på, at indtjeningen nok er høj, men målt ved aktionærernes forrentning af deres indskudte kapital ikke nær så høj, som den var i årene op til krisen.

	Dilemmaet er, at det jo er et godt tegn, at bankerne tjener penge igen og har lagt afstand til kollapsscenarierne fra krisen. Men hvad udgør et passende indtjeningsniveau for en sektor, der drev verdensøkonomien i sænk, mens dens øverste ansvarlige blev – og stadig bliver – betalt eksorbitant høje lønninger? Og i hvilken grad skal man tage hensyn til den folkelige forargelse over, at bankerne tjener styrtende?

	Om man er forarget over, at banker tjener penge, er nok et spørgsmål om overbevisning. Hvis man er, kommer man til at gå gennem livet med en sur og stikkende fornemmelse i maven. For det holder de nok ikke op med.

	Om man bør være forarget over, at bankerne tjener så mange penge, at man skal tilbage til tiden lige inden, det hele eksploderede for at finde sammenligning, må afhænge af profittens årsag: Skyldes det, at bankerne igen har øget risikovilligheden ud i overdrevet? Så er der grund til forargelse. Men hvis ’hemmeligheden’ bag den ekstra profit er sund og – med Elisabeth Warrens ord –»kedelig« bankdrift, er der snarere grund til at klappe i hænderne.

Kenneth Praefke er økonomisk-politisk journalist på Information

