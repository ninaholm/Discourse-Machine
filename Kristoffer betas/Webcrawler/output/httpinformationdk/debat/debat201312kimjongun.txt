Kim Jong Uns dyre vine får en bitter eftersmag
Den amerikanske basketballstjerne Dennis Rodman hygger sig med sin ven, Nordkoreas unge diktator. Han burde bruge venskabet til også at blive en ven af det nordkoreanske folk


 
Kære Dennis Rodman

	Vi har aldrig mødt hinanden. Og før du i februar besøgte Nordkorea under en vis mediebevågenhed, må jeg indrømme, at jeg heller aldrig havde hørt om dig. I dag ved jeg selvfølgelig godt, at du er en berømt, forhenværende amerikansk basketballspiller med en masse flotte tatoveringer. Jeg forstår også, at du lige for tiden opholder dig i Nordkorea, hvor du træner basketballlandsholdet og velsagtens også – for tredje gang – skal på besøg hos landets diktator, Kim Jong Un, der er blevet din gode ven.

	Jeg vil gerne fortælle dig lidt om mig selv. Jeg blev født i 1982 i Lejr nr. 14 – et politisk slavefængsel, der ligger i Nordkoreas bjerge nord for floden Taedong. I over 50 år har Nordkoreas ledere benyttet sig af slavefængsler som Lejr 14 til at straffe, sulte og arbejde de folk til døde, som regimet af en eller anden grund har udnævnt til at udgøre en trussel.

	Fanger sendes til steder som Lejr 14 uden rettergang, og det sker i al hemmelighed. En fanges ’forbrydelse’ kan bestå i blot at være blodsbeslægtet med en eller anden, som regimet mener, har opført sig forkert eller tænkt de forkerte tanker. Således var min forbrydelse at blive født som søn af en mand, hvis bror flygtede til Sydkorea i 1950’erne.

	Du kan selv studere satellitbillederne af Lejr 14 og fire lignende arbejdslejre på din smartphone. Mens du læser mit brev, sulter mennesker i disse lejre. Andre bliver tævet, og inden længe vil nogen også blive offentligt henrettet for at manifestere et eksempel, der skal få de andre fanger til at arbejde hårdere og overholde reglerne.

	Jeg voksede op og blev vidne til flere af disse henrettelser. Jeg så også min egen mor blive hængt.

	Børneslaver

	Efter ordre fra vagterne i Lejr 14 bliver de indsatte tvunget til at gifte sig og avle børn, som vagterne efterfølgende opdrager til lydige slaver og har fuldstændig hånds- og halsret over. Indtil jeg flygtede i 2005, var jeg en af ​​disse slaver. Min krop er oversået af arrene fra den tortur, jeg måtte udstå i lejren.

	Dennis Rodman – hvis du godt kunne tænke dig at vide lidt om mig, vil jeg sende dig en bog om mit liv, Flugten fra Lejr 14. Sammen med historier fortalt af mange andre overlevende fra Nordkoreas Kwaliso-lejre har min historie været med til at overtale FN til at nedsætte en undersøgelseskommission, der nu er i gang med at kulegrave de grusomme menneskerettighedskrænkelser, som finder sted i mit land. Jeg er blevet udnævnt til at være ’kronvidne nummer 1’. I det kommende år vil kommissionens konklusioner kunne tvinge FN’s Sikkerhedsråd til at beslutte sig for, om der skal indledes en retssag ved Den Internationale Straffedomstol imod Kim-familien og andre nordkoreanske embedsmænd for forbrydelser mod menneskeheden.

	Dyr vin med bitter eftersmag

	Jeg er tilfældigvis lige så gammel som din gode ven, Kim Jong Un. Spørger du ham om mig, vil han garanteret bare afvise mig som ’et menneskeligt udskud’. Det er nemlig sådan, hans statskontrollerede presse plejer at omtale mig og alle andre nordkoreanere, der har risikeret døden ved at flygte fra landet. Din ven vil sikkert også benægte, at Lejr nr. 14 overhovedet findes. For det er den officielle holdning i hans regering. Hvis han gør det, kan du jo vise ham billederne af den på din mobiltelefon.

	Dennis Rodman, det tilkommer selvfølgelig ikke mig at blande mig i, at du rejser til Nordkorea. Som amerikansk statsborger er det din selvfølgelige ret at rejse, hvorhen du ønsker og sige, hvad du vil. Det er også din ret at drikke dyre vine og deltage i luksuriøse fester, sådan som du efter sigende har gjort under dine tidligere ture til Pyongyang. Men mens du hygger dig med diktatoren, så tænk lige over, hvad han og hans familie har gjort og fortsat gør. For under to uger siden gav Kim Jong Un ordre til, at hans onkel skulle henrettes. De seneste satellitbilleder viser, at nogle af Nordkoreas slavearbejdslejre, herunder Lejr 14, er ved at blive udbygget.

	Ven af Nordkorea

	FN’s World Food Programme hævder, at fire ud af fem nordkoreanere må sulte mere eller mindre permanent. Alvorlig underernæring har forkrøblet og kognitivt forringet hundredtusinder af nordkoreanske børn. Unge nordkoreanske kvinder, der flygter fra deres land i jagten på mad, sælges ofte af menneskesmuglerringe i Kina og sendes videre herfra.

	Jeg skriver til dig, Mr. Rodman, fordi jeg mere end noget andet ønsker, at Kim Jong Un skal høre de desperate skrig fra hans eget folk. Måske du kunne bruge dit venskab og din tid sammen med ham til at hjælpe ham til at forstå, at han har magten til at lukke disse lejre og genopbygge landets økonomi, så alle får råd til at spise sig mætte.

	Intet diktatur varer evigt. En dag kommer friheden også til Nordkorea. Når det sker, er mit ønske, at du på en eller anden måde også vil have ydet dit eget bidrag til at skabe denne forandring. Jeg vil afslutte dette brev i håbet om, at du kan bruge dit venskab med diktatoren til også at blive ven med det nordkoreanske folk.

	 

Shin Dong-hyuk er menneskerettighedsaktivist og den eneste person født i en nordkoreansk slavelejr, som er flygtet til Vesten

© Washington Post og Information

Oversat af Niels Ivar Larsen

