Indforstået informationsoverload
Hvor vi alle steder i samfundet taler om inklusion og integration, bidrager systemer til det modsatte gennem vækst i skriftlig kommunikation og digitalisering


 Hvad er det, der hele tiden skal skrives om,« spørger min mor med henvisning til forældreintra.
»I havde da altid bare en seddel med hjem.«
Jeg kan godt huske det. En seddel med detaljer om den årlige skovtur eller ’Nyt fra kontoret’ hver tredje måned. Det lyder som det forjættede land. Gymnastiktøjet og lektierne måtte vi selv holde styr på, og selvfølgelig var der nogen, der altid havde glemt det. Men det er der på den anden side stadig.
Jeg orker ikke at fortælle, at der også findes en sms-service; at jeg kender én, der i ramme alvor har hyret en personlig assistent til at holde styr på forældreintra; eller at jeg har udviklet en særlig forældreintrastress. Og nej, det har ikke noget at gøre med, at jeg bliver intimideret af, at andre bager flottere kager.
Det, der stresser, er, at man får en slags pligt til at reagere på de mange oplysninger. Jeg logger ind efter aftensmaden og læser en besked om lus og »husk at kæmme«. Og ser på klokken, der er otte, og jager de dødtrætte børn i bad og finder lusekammen frem, mens manden skifter sengetøj og kommer bamserne i fryseren. Eller der ligger en påmindelse om de lektier, som drengen har glemt eller fortiet, men det slipper han ikke af sted med, for, presset ind i rollen som nidkær kontrollant og indpisker, tvinger jeg ham til at finde matematikbogen frem.
Forældreinddragelse kan være godt, men det kan også være et instrument til ensretning.
Jeg kom til at tænke på forældreintra, da jeg læste ugens vistnok mest debatterede indlæg på Information.dk. I kronikken »Jeg måtte opgive den multikulturelle folkeskole« fortæller Mette Kirstine Goddiksen om sin datters skole, hvor over halvdelen af børnene havde anden etnisk herkomst end dansk. Det slog mig, at hendes anke tilsyneladende hverken handlede om det faglige niveau eller om mobning, men om manglende forældreengagement. De nydanske forældre ville ikke drikke kaffe og hyggesnakke, og de kom ikke nok til forældremøderne. De sendte bare deres børn i skole, nicht weiter. Lige som danske forældre gjorde for bare en generation siden.
I dag har vi ambitioner om langt mere, men når kravene i meget høj grad baserer sig på evnen til at navigere sikkert i et skriftsprogligt og et ikkebrugervenligt medie som forældreintra, bliver de til en del af de strukturer, der reproducerer ulighed. Det er i hvert fald ikke svært at forestille sig, at nogle af de forældre, Mette Kirstine Goddiksen fortæller om, vil finde det svært at deltage i skriftlige diskussioner for og imod forskellige modeller for børnefødselsdage. Eller for den sags skyld at sortere i skrivelser om implementering af folkeskolereformen, kompetencemål i idræt og principper for tilsyn – og netop finde frem til beskeden om, at 5.v. skal på tur på onsdag.
Det er ikke forældreintras skyld, at de nydanske forældre ikke prioriterer det mere uformelle engagement i folkeskolen så højt som de danske – men mediets indforståede informationsoverload kan være med til at skabe en fremmedgørelse og en resignation over for skolekulturen.
Det absurde er, at hvor vi i samfundets skåltaler taler om inklusion og integration, modarbejder mange systemer intentionen gennem vækst i skriftlig kommunikation og digitalisering. Det gælder forældreintra, og det gælder, når jeg får en indkaldelse til en hospitalsundersøgelse. Der medfølger pjecer og A4-ark med alt fra detaljeret materiale om parkeringsforholdene til juridisk information om lov om frit sygehusvalg samt et undseligt brev, der – langt nede på siden – afslører, at jeg forventes at fremmøde fastende.
Senere ønsker jeg at klage over fejlbehandling til Patientombuddet, men opgiver, fortabt i mængden af læsestof, stillingtagen til forskellige myndigheder og forsøg på at finde rette klageskema.
Lad mig vove et øje og gætte på, at der ikke indløber mange klager fra patienter fra uddannelsesfremmede hjem. Og jeg siger held og lykke med at søge sygedagpenge via NemRefusion, optanke rejsekortet eller skrive dit barn på ventelisten til en svømmeklub.
Det kræver alt sammen en hel masse, som virker som en effektiv sorteringsmekanisme, hvor de kommunikationskyndige vinder, og alle andre taber.
Signe Løntoft er journalist og ph.d.-studerende
Klummen er udtryk for skribentens egne holdninger

