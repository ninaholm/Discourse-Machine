Kønt var det ikke
LEDER


 Da kulturminister Marianne Jelved (R) i starten af september tog til efterretning, at DR’s spareplan indeholdt en nedlæggelse af UnderholdningsOrkestret, var banen kridtet op. UnderholdningsOrkestret stod godt nok i den gældende Public Service-kontrakt, men ved at nikke til spareplanen signalerede ministeren, at klausulen om orkestret ville bortfalde i den nye kontrakt, der ville træde i kraft 1. januar. Kontrakten har kun to parter: DR og Kulturministeriet. Hvis begge er enige om at fravige en paragraf, kan den vel fraviges?
Praksis er, at ministeren konsulterer partierne i det medieforlig, hvis indhold danner de overordnede rammer for kontrakten. Der kræves kun, at ministeren rådfører sig – og derefter kan hun gøre, hvad hun vil.
Det har hun gjort: Hun har konsulteret og derefter underskrevet en ny Public Service-kontrakt uden et underholdningsorkester. Allerede i september sikrede hun sig flertallets opbakning – ikke til orkesterlukningen, som flere partier var imod – men opbakningen til, at beslutningen ikke ville blive udfordret politisk. Nøglen lå hos Venstres medieordfører Ellen Trane Nørby, der var imod orkesterlukningen, men alligevel satte armslængdeprincippet højest. To måneder efter skiftede Venstre holdning – medieordføreren var på barsel og dermed røg aftalen med Jelved.
Den konservative Lars Barfoed startede det politiske initiativ til bevarelse af orkestret. Enhedslisten, der er tæt på musikbranchens faglige organisationer, fulgte overraskende de konservative, og da Venstre og Liberal Alliance skiftede taktik, var der flertal for bevarelsen af orkestret. Folketinget vedtog i sidste uge med snævert flertal en resolution, der opfordrede kulturministeren til at forhandle videre med henblik på bevarelse af orkestret.
Kulturministeren efterlevede resolutionen og forhandlede videre. Men forhandlingen var kort. Det spinkle flertal var rygende uenige om, hvordan orkestret skulle bevares, og hvordan det skulle finansieres. Så Marianne Jelved valgte at skære igennem. Trods flertallet. Det slagne orkester-flertal er naturligvis skuffede over ministeren, men kun Dansk Folkeparti er klar til at gå efter en mistillidsdagsorden til Kulturministeren. Det bliver partiet ret alene om. Lars Barfoed, der i forløbet har spillet en skarp førsteviolin i orkesterprotesten, erklærede i går:
»Jeg er ikke kalkunjæger. Jeg går ikke efter ministeren, men efter sagen.« Heller ikke V eller EL vil deltage i ’kalkunjagten’.
I denne sag er armslængde-diskussionen afvist af nogle med henvisning til den dengang gældende kontrakt. Altså en legalitetsbetragtning. Men armslængde handler om legitimitet, altså retmæssighed. Altså om samlet set at opføre sig fornuftigt indenfor gældende brede rammer. Kulturpolitik ført på enkeltsager ligner populisme og er bestemt ikke kønt. Armslængde er et princip, ikke et regneark. Når staten leger, at statsejede institutioner skal lade som om, de er private virksomheder, og udstyrer dem med en bestyrelse, så har bestyrelsen alene både ansvaret og magten – indenfor brede politisk fastsatte rammer.
Man kan have en mistanke om, at orkestersagen slet ikke handler om musik, men om folketingspolitikernes konstante reguleringstrang i et system, hvor deres muligheder for rent faktisk at regulere er indskrænket betydeligt af EU, kommuner, regioner, privatisering og armslængde til egne bestyrelser.
»Vi har lyttet til kritikerne og valgt at prioritere et kulturpolitisk hensyn over princippet om, at DR’s bestyrelse selv udfører deres spareplan,« sagde Venstres Ellen Trane Nørby, lige før hun fik mundkurv på af sit eget parti. Med andre ord: Politikken vandt over principperne. Nogle kaldte kritikken et folkeligt krav.
Det folkelige krav om at redde UnderholdningsOrkestret har bl.a. manifesteret sig i næsten 50.000 underskrifter. Man kan så spørge sig selv, hvorfor 50.000 underskrifter i denne sag er et tungere udtryk for folkets vilje end 120.000 underskrifter mod DONG-aktiesalget og 100.000 mod offentlighedsloven?
Det stakkels orkester blev brugt i et politisk spil. Det er muligt, at armslængdeprincippet teoretisk set ikke blev brudt. Men det var bekymrende tæt på. Politik over principper er ikke kønt.

