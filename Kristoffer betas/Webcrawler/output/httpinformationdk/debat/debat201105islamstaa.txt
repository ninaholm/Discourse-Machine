Islam står ikke i vejen for demokratiet
Kai Sørlanders islamforståelse er lige så dogmatisk som de muslimske fundamentalisters


 »Frihed skaber ikke demokrati,« skrev Kai Sørlander (23.-24 april) og gentog sin kongstanke om, at den islamiske tradition i de mellemøstlige lande ville modvirke etableringen af demokratier i samme.
Jeg vil gå let hen over, at kristendommen ikke opfandt demokratiet, men længe modarbejdede det. At pavemagt og præstevælde af al magt søgte at hindre sekularisering og oplysning, og at kristendommen åbenlyst ikke har hjulpet adskillige kristne lande, især i Afrika, til at blive fuldbårne demokratier.
I stedet vil jeg fokusere på manglerne i Kai Sørlanders snævre islamforståelse.
Det centrale punkt i Sørlanders argumentation er, at sharia som islams kerne ikke vil vide af adskillelse mellem religion og stat. Den er et lovsystem, der skal omfatte hele samfundet, og som dikterer diskrimination mellem muslimer og ikke-muslimer, mellem mænd og kvinder. Det får ifølge Sørlander den konsekvens, at muslimer, der ønsker at skabe et ægte sekulært demokrati, først må overvinde de indbyggede krav i deres religion om at ville fastsætte samfundets lovgivning.
Kai Sørlander overser, at der findes adskillige islamiske tænkere, som står på etsolidt teologisk grundlag i islam og herudfra argumenterer for en sekulær stat. Et eksempel er den egyptiske retslærde Ali Abd Ar-Raziq (1888-1966), som diskuterede spørgsmålet i sin bog Islam og fundamentet for landsstyre fra 1925.
Her pointerer han, at de to vigtigste kilder til de islamiske sharialove, Koranen og Sunnah, intetsteds stiller krav om en kalif- eller imamstat.
Han gør sig endvidere til fortaler for en sekulær stat  præcis fordi adskillelsen mellem religion og stat er nødvendig for at beskytte religionen imod politisk misbrug.
Sharia ikke islams kerne
Hertil kommer, at sharialovene ikke er islams kerne. Islam er først og fremmes en religion. Muslimer er ikke muslimer, fordi de tror på sharia-loven, men fordi de tror på én islamisk Gud.
Nok følger der med islam et sæt af moralske værdier, men kvalitativt afviger disse ikke fra andre religioners, om end vægten er anderledes fordelt: I centrum står ideen om retfærdighed, også på det sociale plan. Dette fokus på den sociale dimension er en af grundene til, at Islam kan politiseres, men er ikke nok til at gøre islam til en politisk religion eller ideologi.
Det er vigtigt at understrege, at sharia er et begreb, ikke et sæt af love.
Sharia betyder vejen til og er ikke et mål i sig selv, men vejen til ultimative mål som lighed og social retfærdighed.
Moderne sekulære muslimer mener, at den religiøse tekst ikke har en én gang for alle fastlagt og bogstavelig betydning. Alle skriftsteder skal derimod tolkes, dels i deres historiske sammenhæng, dels i lyset af den generelle moralske kraft i Koranens budskab.
Historisk set blev shariaens love og jurisprudens formuleret af muslimske lærde tre århundreder efter Mohammeds død. I og med at disse love er menneskeskabte, kan det ikke være en religiøs pligt for muslimer at følge dem.
Religiøs dogmatik
Jeg blev født og gik i skole under Nassers sekulære totalitære diktatur i 1960'ernes Egypten. Som Mao Tse-Tung og Kim Il-Sung havde Naser sit politiske manifest, som vi skulle lære udenad.
I skolen lærte jeg, at for hvert spørgsmål var der ét og kun ét 'rigtigt' svar: Dét, som stod i Undervisningsministeriets officielle facitliste.
Min generation af egyptere blev ikke uddannet til at udfordre autoriteter eller dogmer. Vi fik ikke lov til at tænke frit, kritisk eller kreativt.
Dette var ikke enestående for Egypten. Det var det generelle billede fra Marokko til Bangladesh, dvs. i alle de arabiske og islamiske lande, som havde afkastet deres koloniherrers åg til fordel for sekulære, nationale og totalitære diktaturer, der ville lære folket at adlyde og rette ind.
I Egypten kender vi mange eksempler på partifunktionærer, forfattere og intellektuelle, der har bevæget sig fra et ståsted på venstrefløjen og over i islamisternes lejr.
Det er ikke svært at forstå, hvordan de kunne skifte socialisme ud med politisk islam. Det lod sig gøre, fordi deres dogmatiske mentale grundindstilling forblev den samme.
De kunne ikke håndtere islams rige mangfoldighed. I stedet skulle de reducere den, så den passede til deres mentale rammer og monodimensionelle vision. Kai Sørlander gør sig skyld i det samme!
Islam kommer ikke til at hæmme oprettelsen af sekulære demokratier. Det er tværtimod manglen på demokrati, der har hæmmet udviklingen af et sekulært Islam.
Akmal Safwat er overlæge i kræftbehandling på Aarhus Sygehus og var blandt de stiftende medlemmer af Demokratiske Muslimer.

