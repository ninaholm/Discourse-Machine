Børsting brister



Ih, så solidarisk det skulle være. Fagbevægelsen postede posevis af medlemspenge i S-SF’s tandemvalgkamp. Og Helle Thorning-Schmidt og Villy Søvndal ophøjede ’trepartsforhandlinger’ stat-arbejdsgivere-arbejdstagere til mirakelkuren mod nationens økonomiske dårligdomme.Det var næppe arbejdsgivernes offervilje, som Thorning-Schmidt og Søvndal havde kig på. Snarere, at LO ved at få respekt, medieinteresse og nye organisatoriske greb om beskæftigelsestiltag kunne afkøbes afsavn – på medlemmernes vegne.Størrelsen af de forventede ofre fra befolkningen blev antydet i S-SF-kampagnen »Har du 12 minutter, så har vi en løsning«.Men en løsning havde S-SF ikke. Og vupti er de 12 minutter droppet, og er blevet til to forårshelligdage i regeringens regnestykke . Nærmest komisk har det afsløret, hvor svagt et kort LO-formand Harald Børsting er for regeringen at satse på. Børsting har ikke autoritet til at bære afskaffelsen af to helligdage igennem. Ikke i befolkningen, ikke hos sine egne medlemmer, ikke hos sine egne medlemsorganisationer. Derfor kom gårsdagens fronter i skænderierne om regerings oplæg til kommissorium for trepartsforhandlinger til løbe tværs gennem LO’s egen lejr.Børsting er uden mandat til at acceptere afskaffelsen af helligdage. Han vil næppe heller være i stand til at udråbe det til en sejr at få forpurret afskaffelsen af den ene af de to helligdage, som regeringen har haft kig på.Der er noget rørende retro i S-SF-forestillinger om, de to partier kan stive sig selv af ved at afstive den afkræftede fagbevægelse og samtidig kræve, at fagbevægelsen giver afkald på noget på dens medlemmers vegne. Børsting er bristefærdig. Plus at en aftale med ham skal også vinde flertal på Christiansborg. Vil Venstre hjælpe til med afstivningsprojektet? Vil Enhedlisten?
