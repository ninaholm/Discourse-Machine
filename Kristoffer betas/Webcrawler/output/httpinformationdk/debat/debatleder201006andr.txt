Hvad med alle de andre veteraner?
Det er svært at finde en politiker, der ikke vil gøre noget for psykisk syge krigsveteraner. Det er ikke en politisk vindersag at lade mennesker sejle deres egen sø, når de har risikeret deres liv for Danmark


 Det er svært at finde en politiker, der ikke vil gøre noget for psykisk syge krigsveteraner. Det er ikke en politisk vindersag at lade mennesker sejle deres egen sø, når de har risikeret deres liv for Danmark. Derfor kan det undre, at det netop er det, de har fået lov til de sidste 18 år.
Information har i den forgangne uge afdækket, hvordan kommunerne presser psykisk syge krigsveteraner ud i aktivering, jobprøvning og afklaringssamtaler. Selv hvis man kommer med en psykiatrisk undersøgelse i hånden, der viser, at man ikke er i stand til at passe et arbejde, skal kommunernes jobcentre alligevel dokumentere, at det virkeligt forholder sig sådan. Og det kan åbenbart kun foregå ved at sende syge mennesker af sted til det ene nederlag efter det andet.
Det viser ikke kun noget om, hvordan socialsystemet behandler krigsveteraner; det viser noget om, hvordan socialsystemet behandler mennesker i al almindelighed. I teorien skal sagsbehandlerne tage individuelle hensyn til folks behov, i praksis sker der noget andet.
En dansk veteranfra krigen i Bosnien vendte hjem for 14 år siden. Borgerkrigens voldsomme oplevelser havde givet ham posttraumatisk stresssyndrom, og efter nogle år begyndte det at gå skævt for ham. Han sprang fra sine ellers lovende universitetsstudier, og isolerede sig fra omverden i lange perioder. Hans familie forsøgte at hjælpe, men forsvarets psykologer kunne ikke gøre noget, medmindre han selv henvendte sig. Han kunne ikke honorere kravene fra Københavns Kommune, der reagerede ved at fratage ham kontanthjælpen og efterfølgende smide ham ud af hans lejlighed, når han ikke betalte huslejen. Kommunens advarsler lå uåbnede i skraldespanden.
Hans historie er tragisk, men det værste er, at den langt fra er enestående. Veteranernes uafsluttede sager cirkler rundt i kommunerne i mere end ti år. De kan have op til 11 forskellige sagsbehandlere, der som det første skal spørge dem, om de snart er klar til at arbejde. Kæder man det sammen med, at folk med posttraumatisk stresssyndrom er bange for at møde nye mennesker og klare pres, er det ikke svært at forstå, hvorfor det går galt.
På Københavns Rådhus står beskæftigelsesborgmester Klaus Bondam (R) nu klar til at ændre sin del af systemet. Han undskylder sig med, at det kan være svært for sagsbehandlerne at have den rette viden om, hvad man stiller op med krigstraumer.
Men der er ikke ligefrem tale om et nyt problem. Danmark begyndte at sende soldater til eks-jugoslavien for 18 år siden, og i dag har flere end 25.000 soldater været i krig for Danmark enten på Balkan, i Irak eller i Afghanistan.
Forsvaret begyndte selv at registrere behovet for psykologhjælp for 14 år siden, og antallet af hjemvendte soldater med psykiske skader er steget støt. Alene de sidste fire år er antallet af Forsvarets krisepsykologer mere end fordoblet. Dertil kommer de mange soldater, der mister arme og ben eller kommer hjem med andre handicaps.
Med blot en smule logisk sans kan man godt tænke sig til, hvor de mange syge krigsveteraner ender, når de ikke længere kan gøre tjeneste i Forsvaret og søger sygedagpenge, førtidspension eller andre former for sociale ydelser. Men i det civile system har man åbenbart først nu registreret, at der er en voksende gruppe, som har brug for hjælp.
På Christiansborg har de været klar over problemet et års tid. Det var afgående statsminister Anders Fogh Rasmussen, der gav et vink med et vognstang til den nye regering, da han gav sit første interview som nyudnævnt generalsekretær for NATO. Danmark burde have en veteranpolitik, som man har det i andre lande, sagde Anders Fogh Rasmussen til Berlingske Tidende i april sidste år. Især burde Forsvaret overtage nogle af opgaverne fra det sociale system, anbefalede han. Hvorfor han ikke selv havde fundet tid til det under sine foregående syv år som statschef, fremgik ikke af interviewet.
Men som sagt så gjort. Et bredt flertal i Folketinget sluttede sig straks til ideen, og her kun et år efter er der blevet nedsat en arbejdsgruppe, der skal lave et udkast til en veteranpolitik. I arbejdsgruppen sidder embedsmænd fra seks forskellige ministerier, der blandt andet skal se på, hvordan man kan forbedre koordinationen mellem de forskellige myndigheder. Og det er der tydeligvis behov for. Hidtil har Kommunernes Landsforening (KL) ikke deltaget i arbejdsgruppen, og det skyldes, at KL ikke har opdaget invitationerne fra Forsvarsministeriet.
Kommunerne vil have staten til at tage ansvar for sine tidligere ansatte. Efter alt at dømme vil den nye veteranpolitik da også give Forsvaret pligt til at hjælpe de syge veteraner gennem det offentlige system.
Spørgsmålet er så, hvem der tager ansvaret for de mange tusinde andre psykisk syge danskere, der har kæmpet mod systemet i årevis uden at nyde samme politiske bevågenhed. 
Artikler
Regeringens veteranpolitik har udeladt kommunerne
Krigsveteran på privat støtte
Kommuner svigter syge krigsveteraner
Bondam: Vi kan ikke være det bekendt over for veteranerne

