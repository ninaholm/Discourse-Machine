Drop glansbilledet, Mogens Jensen



 Tobias Johan Sørensen (Det Økologiske Råd), Johan Keller (NOAH), Ida Grubb (ATTAC Danmark), Charlotte Ryø (Oplysningsforbundet May Day), Jan Søndergård (Greenpeace) og Mads Barbesgaard (Afrika Kontakt)
I et indlæg den 20. november viser handels- og udviklingsminister Mogens Jensen (S), at han har taget Europa-Kommissionens opfordring – til at øge indsatsen for at sælge TTIP til en stadig mere skeptisk befolkning – alvorligt. Som reaktion på Informations forsidehistorie den 11. oktober, der handlede om, at løfterne om vækst og arbejdspladser ikke har noget hold i virkelighedens verden, kaster Mogens Jensen sig til tasterne for at genmale et glansbillede af frihandelsaftalen mellem EU og USA.
Mogens Jensen henviser til, at alle andre studier, end det Information refererede, grundlæggende viser, at TTIP har en positiv effekt på den europæiske økonomi. Men det er en sandhed med modifikationer. For det første er de mest citerede positive studier bestillingsarbejde for Europa-Kommissionen, og det er dermed ikke så underligt, at de konkluderer, at TTIP er en god idé.
For det andet er de positive studier slet ikke så positive. Samlet set spænder konklusionerne fra en ekstra vækst i BNP på 0,3-1,3 procent over 10 år. Det svarer til en ekstra årlig vækst på 0,03-0,13 procent. Dertil skal man lægge, at ingen af de optimistiske studier inkluderer omkostninger til midlertidigt arbejdsløse og lavere skatteindtægter som følge.
Pres på fortalerne
Vi forstår godt Mogens Jensens reaktion. For skepsis mod TTIP eller dele af den breder sig som steppebrand i EU’s andre medlemslande – også fra Socialdemokraternes søsterpartier rundt omkring. Det lægger selvfølgelig et ubehageligt pres på danske fortalere.
Udover de tvivlsomme økonomiske fordele er der nemlig en række meget kontroversielle elementer i frihandelsaftalen, der kan få dramatiske konsekvenser for vores samfundsudvikling. Herunder er ISDS-mekanismen, der vil give udenlandske virksomheder mulighed for at sagsøge nationalstater, hvis der indføres love eller regler, som de er utilfredse med.
Diskussionerne i de lyssky forhandlingslokaler har således stor betydning for vores muligheder for at fremme progressive tiltag på miljø- og forbrugerområdet, arbejdsmarkedet, skattepolitik og meget andet. Så kære Mogens Jensen, hvornår dropper du glansbilledet af TTIP og tager en reel og ærlig debat om aftalens mange vidtgående konsekvenser?

