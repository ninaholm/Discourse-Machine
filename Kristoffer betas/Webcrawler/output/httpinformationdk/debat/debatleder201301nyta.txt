Nytænk niende



 »Borgerlige kræver ny afgangsprøve,« kunne man i går læse på forsiden af Politiken. Meget nytækning er der ikke i Venstres forslag om at stramme kravene til 9. klasses afgangsprøve, så eleverne skal bestå alle fag for at kunne komme ind på en ungdomsuddannelse. Det handler mere om at stramme og straffe end om indholdet af prøven, der ellers i årevis har været under kritik for at være for gammeldags. Som VK-regeringens 360 graders eftersyn af folkeskolen i 2010 viste, er der behov for at modernisere afgangsprøven, så den langt højere grad tester eleverne i flere forskellige kompetencer, f.eks. via projektopgaver.
At sende dygtige elever, der dumper til eksamen i kristendomskundskab, i 10. klasse for at tage faget om, som Venstre foreslår, virker derimod mere som middelalderlig afstraffelse end konstruktiv modernisering.
Folkeskolen afgangsprøve har i dag ingen betydning for eleverne, da de allerede er optaget på ungdomsuddannelserne, når de går til eksamen. Derfor er der god grund til at tage diskussionen om, hvordan folkeskolens afgangsprøver indrettes i fremtiden.
Hvorfor bruge millioner på forældede og ligegyldige eksamener? Det vigtigste formål med udskolingen må være at motivere eleverne og forberede dem på deres videre færd igennem uddannelsessystemet.
Derfor er der god grund til at fokusere langt mere på den vurdering af elevernes uddannelsesparathed, som både regering og opposition er enige om. Ved at lave vurderingen tidligere end i dag vil det reelt give lærerne en chance for at sætte kræfterne ind der, hvor den enkelte elev har sine svagheder. Hvis man samtidig indfører en rigid adgangsbegrænsning til ungdomsuddannelserne uden at opdatere folkeskolens afgangsprøver, giver det dog ikke meget mening med mere individuelt fokus i udskolingen. Fremtidens 9. klassesprøver må derfor i langt højere grad end i dag engagere eleverne og forberede dem på fremtiden i uddannelsessystemet i stedet for at smide de svageste uden for døren.

