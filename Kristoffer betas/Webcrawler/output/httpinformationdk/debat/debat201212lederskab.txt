Lederskab gavner hele folkeskolen



Den 18. december fremstiller Flemming Rich mig i et debatindlæg som en ondsindet ridefoged, når han med udgangspunkt i udtrykket ’hånds- og halsret’, som Information citerer mig for i weekenden, beskriver, hvad jeg ønsker for den danske folkeskole.Jeg tillader mig derfor at uddybe mine synspunkter uden filter.Naturligvis skal der være et godt, tillids- og respektfuldt samarbejde mellem lærere og ledere på landets folkeskoler. Men det giver ikke mening i et moderne samfund, hvis lederen alene betragtes som hende, der laver skemaet og styrer skolens økonomi i samspil med forvaltningen.Som bekendt skal lærerne arbejde efter de såkaldte Fælles Mål, som beskriver, hvad eleverne skal opnå afhængigt af deres klassetrin. Det sker utvivlsomt systematisk nogle steder, men en ny EVA-undersøgelse viser, at der er mange lærere, der ikke løbende arbejder efter disse mål.Dermed kan man risikere, at den røde tråd kommer til at mangle for læreren selv, men jo i høj grad også for eleven og dennes forældre. Aktivt lederskab skal styrke samarbejdet om eleverne, så lederen formår at gå i dialog med læreren om de læringsmål, der er opstillet for den enkelte klasse og endda påkrævet for den enkelte elev.Men sagen er, at skolelederne bruger størstedelen af deres tid på alt andet end faglig sparring med lærerne (DLF’s lederpejling, 2008), hvilket efter min mening er et stort problem.Sparring er essentieltPå enhver moderne arbejdsplads er netop faglig sparring helt central for arbejdsmiljø og trivsel, og det skylder vi at sikre for alle lærere, ikke mindst på de skoler, hvor netop dette aspekt halter.At se lederskab som noget gammeldags og negativt er efter min bedste overbevisning forkert, og opkvalificering af lederne i folkeskolen vil på ingen måder sætte metodefrihed og lærernes kreativitet over styr.Tværtimod vil det give kvalificeret medspil til de tusindvis af dygtige lærere, der hver dag bibringer vores børn viden, ligesom det vil sikre sparring til de lærere, der i dag står uden. Det kan kun være til gavn for hele folkeskolen.
