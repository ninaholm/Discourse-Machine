Tyrkiet holder fast i Cypern
og giver ikke slip, uanset om det skal koste Tyrkiets chance for EU-medlemskab
Der er lange udsigter til Tyrkiets medlemskab af EU. Landet har nemlig ved mere end en lejlighed erklæret, at hvis det skal vælge mellem et EU-medlemskab og Cypern, vil det vælge Cypern.


 The Guardians medredaktør Martin Kettle, fremførte for nylig den påstand, at Tyrkiet »holdes som gidsel af en lille snæversynet stat med en befolkning på mindre end en million og med et stagnerende BNP på 123 milliarder kroner.« Og deri tager han gruelig fejl.
Kettle beskæftiger sig med »de store spørgsmål«, som Europa står over for, såsom dets faldende befolkningstal og integration såvel som energi og sikkerhed. Men hyppigt betones det også, at Europa er et værdifællesskab, og på dette grundlag må spørgsmålet om Cyperns deling anses for at være principielt. Kettle nævner, at Europa og Tyrkiet har fælles interesser, gensidige aftaler og løfter, der skal holdes. Men det er netop fordi, Tyrkiet ikke har overholdt sin forpligtelse i juli 2005 om at udvide toldunionen til den cypriotiske republik, at EU's Ministerråd i december 2006 besluttede at blokere for åbningen af otte forhandlingskapitler.
I 1965 tiltrådte Tyrkiet Haag-konventionen af 1954 om beskyttelse af kulturværdier i tilfælde af væbnet konflikt, men ikke desto mindre har det efter Tyrkiets intervention og efterfølgende besættelse af det nordlige Cypern i 1974 været ansvarlig for ødelæggelsen og plyndringen af øens kulturarv i en grad, som ikke er en civiliseret nation værdig, for slet ikke at tale om et EU-kandidatland. Det hele findes veldokumenteret i Helsinki Kommissionens rapport fra 2009.
Til trods for resolutioner fra FN's Sikkerhedsråd, der opfordrer Tyrkiet til at trække sine tropper tilbage fra Cypern - og en resolution fra Europa-Parlamentet i februar i år - har Tyrkiet stædigt nægtet at efterkomme disse krav. Tyrkiet har endda ved mere end en lejlighed erklæret, at hvis det skal vælge mellem EU-medlemskab og Cypern, ville det vælge Cypern. Indtil videre er Tyrkiets hårdnakkede afvisning blevet belønnet blandt andet med en plads i Sikkerhedsrådet som ikke-permanent medlem, og både USA og Europa er indstillet på at vende det blinde øje til. Sikkerhedsspørgsmålet er af afgørende betydning for mange europæiske politikere, og det frygtes, at Cypern kommer til at lide samme skæbne som Sudeterlandet i 1938.
Greb om Cypern
Tyrkiets begrundelse for at fastholde sit greb om Cypern er juridisk uholdbar, da Tyrkiet fortsat henholder sig til garantitraktaten af 1960, som berettigede Tyrkiet til at intervenere efter den græske juntas kup mod ærkebiskop Makarios i 1974.
Der er dog en begrænsning i denne rettighed, og det er, at denne intervention skal have til formål at genetablere den situation, som traktaten har skabt. Det vil sige at anerkende og garantere den cypriotiske republiks selvstændighed, territoriale integritet og sikkerhed. Tyrkiet har gjort ingen af delene, men  i stedet skabt en tyrkisk stat i det nordlige Cypern. Ikke bare til skade for græsk-cyprioterne, hvis ejendomme blev konfiskeret af den selverklærede 'Tyrkiske Republik Nordcypern', men også for tyrkisk-cyprioterne, som har lidt under det tyrkiske styre.
I strid med artikel 49.6 i Genève-konventionen af 1949, som fastslår, at en besættelsesmagt ikke må overføre dele af sin egen befolkning til det besatte område, har Tyrkiet overført flere hundredetusinder indvandrere fra Anatolien til Nordcypern.
Ud af de oprindelige 120.000 tyrkiske cyprioter er der ca. 90.000 tilbage. Ifølge Mehmet Cakici, formand for det tyrkisk-cypriotiske socialdemokratiske parti TDP, »er de i fare for at blive udslettet, både i henseende til deres demografiske struktur og deres kultur og sociale struktur.«
For eksempel har de tyrkisk-cypriotiske lærerforeninger KTOS og KTOES protesteret over, at der indføres undervisning i sunni-islam og koranklasser, som begge afspejler den herskende tyrkiske regerings ideologi. Der er også den kendsgerning, at igennem årene er der blevet opført flere moskeer end skoler i Nordcypern (der er 162 skoler og 181 moskeer).
Kriminaliteten er steget på grund af den ukontrollerede immigration fra Tyrkiet (siden 1991 har det været muligt at rejse imellem Tyrkiet og Nordcypern uden pas), og skolerne og sundhedssystemet er overbebyrdede.
En tyrkisk provins
I virkeligheden er Nordcypern Tyrkiets 82. provins, og TRNC anses af Den Europæiske Menneskerettighedsdomstol for at være 'en underordnet lokal administration' styret af Tyrkiet. TRNC's økonomi holdes oppe af Tyrkiet (40 pct. af budgettet og underskuddet dækkes af Tyrkiet), og i det, der engang var et frugtbart område, dækker Tyrkiet 80 pct. af behovet for frisk frugt og grøntsager. Som en tyrkisk kommentator skrev sidste år: »Nordcypern er som en vandmølle, der ikke kan køre, uden at man selv henter vandet.«
Det er derfor, Tyrkiet er så ivrig efter at åbne for direkte handel med Nordcypern, både for at lette Tyrkiets økonomiske byrde og som et skridt mod international anerkendelse af den separatistiske stat, som kun Tyrkiet anerkender. Tyrkiets evige retfærdiggørelse af sin tilstedeværelse på øen - at det er for at garantere den tyrkisk-cypriotiske befolknings sikkerhed - er ved at være slidt tynd.
Den mest overbevisende begrundelse blev fremsat af arkitekten bag Tyrkiets multidimensionelle udenrigspolitik, den nuværende udenrigsminister professor Ahmet Davutoglu, da han i sin bog Strategisk dybde fra 2001 skrev: »Selv om der ikke fandtes en eneste tyrkisk muslim derovre, ville det have været nødvendigt for Tyrkiet at fastholde et cypriotisk spørgsmål. Det ville ikke have været muligt at ignorere øen med dens livsvigtige placering.«
Det er derfor, forhandlingerne om en genforening ingen vegne kommer, uanset hvor hårdt den græsk-cypriotiske leder, Dimitris Christofias, prøver. I modsætning til den tidligere tyrkisk-cypriotiske leder, Mehmet Ali Talat, er den nye leder, Dervis Eroglu, simpelthen ikke interesseret i, at de kommer nogen vegne og får sine ordrer direkte fra Ankara. The Guardians redaktør, Martin Kettle, skriver om udsigterne til Tyrkiets EU-medlemskab: »At det ikke vil lykkes er forudseligt, en skandale og utrolig kortsigtet.« Det samme må kunne siges om udfaldet af forhandlingerne om Cyperns genforening. Og det er Tyrkiets skyld.
Robert Ellis kommenterer jævnligt tyrkiske forhold i dansk og udenlandsk presse, og er rådgiver for Turkey Assessment Group i Europa-Parlamentet.
© The Guardian & Information 2010
Oversat af Niels Ivar Larsen

