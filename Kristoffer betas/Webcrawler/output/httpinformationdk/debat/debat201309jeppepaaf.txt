Jeppe på fedtbjerget
I New Zealand har overvægt kostet en immigrant opholdstilladelsen. Han opfattes som en potentiel belastning for samfundet, fordi hans vægt kan komme til at koste sundhedsvæsnet dyrt. I Danmark er fedme endnu ikke forbudt ved lov, men kan vi sige os helt fri for at opfatte overvægtige mennesker som underlegne og dyre for fællesskabet?
I New Zealand har en overvægtig mand ikke fået forlænget sin opholdstilladelse, fordi man er bange for, at han vil koste samfundet penge. I Danmark var han nok blevet lukket ind i landet, men om han også ville blive budt velkommen i fællesskabet, er en helt anden sag, mener dagens kronikør. Arkiv


 
	Jeg ligger og ser på det snavsede skum, der har samlet sig som en dorsk brænding omkring min mave, der stikker op over vandet som en nydeligt hvælvet ø med et hul i midten. Jeg ville gerne give den karakter med en plastikpalme eller to, og måske kunne man med lidt held også få plads til et helt sæt med kannibaler omkring en gryde samt en enkelt skibbruden, der spejder efter kønne piger ude i vandet.«

	Så poetisk beskriver Hans Edvard Nørregård-Nielsen sin egen store mave – set af ham selv i et badekar – i bogen Som sagt – Et tidsbillede. Virkeligheden for store mennesker er dog en knap så romantisk frasering. For eksempel har en nylig afgørelse i New Zealand slået fast, at overvægt i sig selv er begrundelse nok for ikke at kunne få opholdstilladelse.

	Den aktuelle sag tager udgangspunkt i en overvægtig køkkenchef fra Sydafrika, som har boet i Christchurch, New Zealand, i seks år. I den tid har ingen myndighed været efter ham på grund af hans vægt, som han har reduceret med 30 kg under sit ophold i landet. Men da han gen-ansøgte om opholdstilladelse i 2013, blev han afvist med argumentet, at han er svært overvægtig (body mass index på 40 ved ansøgningstidspunktet) og derfor vil være en belastning for samfundet, hvad angår udgifter til måske kommende medicinske komplikationer.

	Og sagen er ikke enestående. Generelt anbefales det nu, at immigranter til New Zealand maksimalt må have en kropsvægt svarende til et body mass index på 35, hvis de skal gøre sig håb om opholdstilladelse. Den aktuelle afvisning er udelukkende baseret på overvægt, manden er rask, velfungerende og har job og kone. En talsmand fra Immigration New Zealand har officielt fastholdt beslutningen med argumentet, at mandens fedme medfører en signifikant risiko for sygdomme som sukkersyge, forhøjet blodtryk, hjertesygdom og vejrtrækningsproblemer ved søvn, hvilket ikke kan accepteres i lyset af landets stramme sundhedsbudgetter.

	’No country for fat men’

	Flere internetsider rejser civil kritik af den new zealandske pendant til vores Udlændingestyrelse. Groft sagt kan man ane, at New Zealand, et ellers så smukt og rent land, er ved at blive til et no country for fat men. Altså lige bortset fra, at landet allerede ligger nummer tre på verdens fedeste-liste uden de tykke tilflyttere.

	Historisk set har der været flere forsøg på at dæmme op for immigration med udgangspunkt i sundhedsøkonomi. Den medicinske profession har bidraget med flere korrekte observationer, som er blevet anvendt politisk til at danne mere eller mindre formelle regelsæt. Et grotesk eksempel på samme tendens findes i den amerikanske Restriction Act fra 1924, hvor man satte grænser for immigration fra områder, der var associeret med lav intelligens. Den franske psykolog Alfred Binet var ophavsmand til en test af intelligens. Da han skabte den, var det klare mål, at testen skulle bidrage til at identificere børn med ekstra behov for skolehjælp. Men den numeriske skala for noget så vanskeligt som intelligens blev hurtigt misbrugt til stort set det modsatte; Nemlig at identificere befolkningsgrupper med lavere intelligensscore end andre – altså mindreværdige, som var dyrere for samfundet at huse.

	Regelret racisme er da også voldsomt flettet ind i datidens kommentarer, hvor f.eks. Henry Fairfeld Osborn, daværende præsident for the American Museum of Natural History, udtalte: »Vi har fastslået en gang for alle, at negere ikke er som os andre.«

	Og det var ikke kun sorte, man skød på med testen i hånd. Man brugte den også til at indføre voldsomt reducerede kvoter for immigration fra lande i Syd- og Østeuropa, og det til trods for, at undersøgelsen handlede om noget helt andet.

	Politisk udelukkelse

	Har datidens misbrug af intelligenstests en parallel til nutidens afgørelse, om at overvægt står i vejen for opholdstilladelse? Ja, det mener jeg. Der er tale om statistiske associationer, der er baseret på epidemiologiske fund, hvor man beskriver en samlet effekt af en given variabel, som for eksempel overvægt.

	Når det gælder intelligens, er det ikke svært at gennemskue, at den størrelse nødvendigvis må afspejle de sociale og samfundsmæssige rammer, som folk er vokset op i. At sammenligne en ikkeskolet person fra det nedre Nil-delta med en nordtysk skoleelev vil selvfølgelig give mange forskelle – men konklusionen, altså at folk fra middelhavslande er dummere (og dermed potentielt dyrere) end vesteuropæere, er næsten ikke til at bære i dag. Det er simpelthen videnskab, som er misbrugt til politisk udelukkelse af bestemte grupper.

	Samme problemstilling gælder overvægt, som helt rigtigt er associeret med øget risiko for sukkersyge, forhøjet blodtryk, og hjertesygdom. Men at konkludere at alle overvægtige vil koste samfundet mere, end de lægger i samfundskassen, er ikke en videnskabelig slutning. Man kan desværre ane en begyndende argumentation mod overvægtige, som ikke er helt ulig datidens tosserier omkring intelligens. Ordet eugenetik blev dengang brugt helt åbent – og det er altså, om end mindre åbent, ikke helt forstummet endnu.

	Syge, ingen adgang

	Situationen spidser til. De new zealandske myndigheder ønsker fremadrettet at inkludere andre risikoprofiler i forbindelse med vurdering af ansøgninger om opholdstilladelse. I en artikel publiceret i the Telegraph Weekly World Edition fra 2013 om immigration til New Zealand nævnes blandt andet genetiske dispositioner, sygdomme som sukkersyge og hjertesygdom, kræftsygdom (også i velbehandlet form), og så videre.

	Sat på spidsen synes kun det raske menneske velkomment – eller barnet, der endnu ikke har mødt sygdomme. En god øvelse her er at forestille sig Winston Churchill som eventuel immigrant. Han var overvægtig, røg, drak og led af talrige depressioner. Men han førte dog Commonwealth gennem to verdenskrige og sikrede New Zealand mod en planlagt Japansk invasion. Ville han monstro være velkommen i landet med den lange, hvide sky?

	Hvorfor spiser Jeppe?

	Holbergs Jeppe på bjerget drak. Hvorfor drikker Jeppe? lød standardspørgsmålet i danske folkeskoler engang. Som jeg husker de medfølgende billeder af Jeppe, var han også overvægtig. Nutidens spørgsmål til elever kunne derfor være: Hvorfor spiser Jeppe? Måske drak han, fordi hans overvægt satte ham tilbage? Måske spiste han, fordi hans liv bestod af en konstant byge af nederlag? Måske drak og spiste han, fordi han havde et uheldigt gen? En ting er i hvert fald til debat: Hvis Jeppe søgte om ophold i New Zealand, kunne han blive afvist med henvisning til sin kropsstørrelse.

	I Danmark ville han muligvis få lov at komme over grænsen, men om han også ville blive lukket ind i fællesskabet, er et åbent spørgsmål. Hos os er motivationen for de mange sundhedskampagner nemlig heller ikke kun bekymringen for den enkeltes velbefindende, men i lige så høj grad bekymringen for de tykke, drikkendes og rygendes behov for et sundhedssystem.

	 

Jens Peter Gøtze er dr.med., professor i kardiovaskulær endokrinologi og overlæge i klinisk biokemi på Rigshospitalet

