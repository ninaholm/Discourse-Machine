Information stod på undertrykkernes side
Dagbladet Information videreførte efter 1968 ikke frihedskampens idealer, men var på undertrykkernes side. Det er en væsentlig historie at fortælle til ungdommen, men avisen forsøger at afspore debatten
’Der var en stærkt venstreorienteret stemning i Informations spalter, og de socialistiske diktaturstater blev ikke kritiseret nær så ofte eller konsekvent som de vestlige demokratier og USA,’ mener kronikøren. Her ses betjente foran USA’s ambassade, da demonstranter nærmer sig i protest mod USA’s engagement i Cambodja i 1970.


 KRONIK – I mange år har der været en debat om kommunismens ugerninger og de millioner af mennesker, som kommunistiske regimer har på samvittigheden. Allerede forfattere som Arthur Koestler og George Orwell og danske forfattere som Martin A. Hansen og Henrik Stangerup beskrev uhyrlighederne.
På trods af viden om disse forhold forhindrede det efter 1968 ikke en ny generation af venstreorienterede at hylde totalitære regimer og undskylde forbrydelserne. Denne væsentlige debat handler om at bringe balance i vor forståelse af tragedierne i det 20. århundrede, så også unge mennesker forstår, at det ikke kun var nazismen, der var en menneskefjendsk ideologi, og at mindes ofrene for totalitarismen.
Debatten om det danske medløberi spiller også en rolle, og dagbladet Information er en vigtig brik til forståelse af, hvordan oplyste og begavede unge mennesker, på trods af viden om uhyrlighederne, alligevel kunne marchere i de revolutionæres geledder.
Jeg har forsøgt at rejse denne debat bl.a. i Informations spalter et antal gange, men er stødt på en voldsom uvilje fra tidligere og nuværende journalister på avisen til at tage emnet op.
I bøger og artikler om Information af avisens egne medarbejdere er avisen blevet fremstillet som en uafhængig avis, der byggede på frihedskampens idealer fra besættelsestiden.
Vil ikke forsvinde
Intet kunne være fjernere fra sandheden, for avisen støttede totalitære tendenser og regimer i 1970’erne og en del af 1980’erne. Men når jeg og andre har påpeget disse forhold, er en byge af skældsord væltet ned over os, og man har fundet en eller anden mindre fejl, så man kunne dømme debatten ugyldig. I min kommentar i Berlingske (Mis-Information 26. august) havde jeg skrevet om Information med udgangspunkt i Jacob Holdt og skrevet sætningen »Holdt skrev til Information …«. Da avisens journalister kun kunne finde tre artikler fra Holdts hånd til Information, slog man det stort op, som om jeg havde vildført læserne.
Læs også: Blüdnikow: Jeg gik ud fra, at Holdts artikler optrådte i Information
I stedet for at tage en generel debat om Informations totalitære medløberi, som min kommentar i Berlingske handlede om, så finder Information noget, som man kan hænge budbringeren op på, så man kan dømme kritikken ugyldig. Det er sket flere gange før i Informations spalter, men emnet vil altså ikke forsvinde, blot fordi avisens journalister forsøge at trylle den væk. For det er af afgørende betydning også for avisens yngre læsere at spørge: Hvordan kan det ske, at begavede idealistiske unge mennesker kaster sig i armene på undertrykkende ideologier?
Værdsat af KGB
I Bent Jensens bog Ulve, får og vogtere kan man følge Informations artikler, der af Forsvarets Efterretningstjeneste i 1979 blev kaldt desinformation. Bent Jensen refererer fra et dokument fra FE om sovjetisk påvirkningsforsøg: »I januar 1979 er i Danmark iværksat en ny desinformation via dagbladet Information…«. Det var ikke så mærkeligt, for avisen husede en række journalister, der bevidst eller ubevidst, støttede Cubas, Kinas eller Sovjetunionens verdensopfattelse.
Avisens journalist og chefredaktør, Torben Krogh, var i KGB kendt under navnet ’Kraig’. Han var værdsat af KGB, selv om PET-kommissionen mente, at KGB overdrev hans nytte. Avisen brugte den australske udenrigsjournalist Wilfred Burchett som skribent. Han var KGB’s påvirkningsagent. I 1970- og 1980’erne var Jørgen Dragsdahl avisens indflydelsesrige skribent i sikkerhedspolitik. Vi ved nu fra PET-kommissionen og dokumenter fremlagt i retssager, at medarbejdere i PET anså ham for at være påvirkningsagent for Sovjetunionen, og at han havde konspirative møder med KGB-folk.
Avisens Latinamerika-skribent, Jan Stage, havde været tilknyttet Cubas hemmelige efterretningstjeneste, har han selv berettet i en artikel i Information. Hvor lang tid, han fortsatte med det, er dog uklart.
Andre journalister forkyndte støtte til revolutionære bevægelser og regimer i Information – muligvis uden at være betalt. De gjorde det – gratis og med ildhu.
Som sagt har Information, hver gang emnet er dukket op, forsøgt at undgå en egentlig kritisk selvransagelse, og sidste gang, bladet frikendte sig selv, var i 2008, hvor Informations journalist Ulrik Dahlin havde »undersøgt« bladet efter kritikken.
Læs også: Informations ’venstre-fascistiske’ fortid
Det resulterede i en blank afvisning af enhver kritik, hvilket fik Tøger Seidenfaden til at skrive i Politiken: »... så nem en frikendelse af Information er på den anden side heller ikke rimelig. For i alle de omtalte sager har Bent Blüdnikow sådan set ret i det centrale: Der var en stærkt venstreorienteret stemning og tendens i Information, og de socialistiske diktaturstater blev ikke kritiseret nær så ofte eller konsekvent som de vestlige demokratier og USA. Der var en bias i avisen, som afspejlede en stærk tidsånd. Og avisen har dermed et medansvar for både udbredt hjemlig uvidenhed om kommunistiske rædsler og et stort miljøs manglende demokratiforståelse i en periode.«
Nu behøver Seidenfaden ikke at være et sandhedsvidne, men jeg nævner det, fordi han i sin tid på Politiken ellers var forsigtig med at udsætte venstrefløjen for hård kritik.
Stærk kost
Afvisningen af kritikken fik undertegnede og Weekendavisens journalist Bo Bjørnvig til i 2008 at lave vor egen undersøgelse, som vi fik trykt i Weekendavisen (»Det rene vås«, 17. april 2008), da Information ikke ville give artiklen ordentlig plads. Her gennemgik vi fra januar til begyndelsen af april 1975 avisens artikler.
Enhver kan læse den på Infomedia, men her skal oplyses, at læsningen var stærk kost. Der var ingen tvivl om avisens politiske tendens. Kinas afdøde leder Chou En-Lai blev hyldet: »Det Kina, som Chou-En-Lai har været med til at skabe, bliver ikke rystet af hans død. For i sidste instans er det bønderne og arbejderne, der har hovedæren for de opnåede resultater. Sammen med Mao har Chou været i spidsen for at slå dette fast igen og igen ... Det er deres særlige fortjeneste, at det ikke blot var en pragmatisk indordnen sig under realiteterne, der lå bag denne konstatering, men at det udtrykte en grundlæggende respekt, ja kærlighed til mennesker, på hvilken de byggede deres revolutionære socialisme. Den de håbede og håber engang af deres efterfølgere kan kæmpes frem til kommunisme. Men kæmpes skal der.«
Lederen var skrevet af Ejvind Larsen.
Der var digte af Mao, og Kina blev hyldet i flere artikler. I samme periode beskrev Jørgen Dragsdahl USA som et land, hvor myndighederne ikke skyede nogen midler for at bekæmpe deres modstandere; i dette tilfælde De Sorte Pantere. CIA blev beskrevet som en kriminel organisation. Der var stort set ikke et ord om undertrykkelsen i Østtyskland, men derimod mængder af artikler om Vesttyskland og dets anvendelse af berufsverbot, og man beskrev landet som ikkedemokratisk.
Væsentlig sag
Der er stadig mange forhold, som ikke er kritisk undersøgt om Informations rolle. Jeg har selv i e-bogen Castros mand i København (2014) med kilder fra PET vist, at Information i 1977 iværksatte en kampagne for den cubanske spion Jaime Martinez. Martinez var udsendt af Cubas hemmelige politi for at skabe et spion- og terrornetværk i Europa, og han og hans venner var dødensfarlige med forbindelser til tyske terrorister, men Information forsøgte at renvaske ham.
Mens den sag er rimelig veldokumenteret, så er Informations handlinger under Blekingegadebande-sagen stadig et mysterium. Medarbejderne var ifølge flere kilder modstandere af at undersøge banden og dens oprindelse i det venstreradikale miljø til bunds. Avisens ekspert/journalist Lars Villemoes blev presset ud, men hvad der egentlig skete, er stadig præget af hemmelighedskræmmeri.
Der er stadig mængder af ting at tage fat på, hvis man vil undersøge avisen, og det er en væsentlig sag, for avisen betød utrolig meget i perioden fra 1968 til godt op i 1980’erne.
Det ville klæde avisen og dens journalister, hvis man tog sagen alvorligt og ikke forsøgte hver gang at afspore denne vigtige sag.
Bent Blüdnikow er journalist og historiker

