En kristen løsning på gældskrisen
Forholdet mellem gæld, penge og marked kan sammenlignes med treenigheden mellem Gud, Kristus og Helligånden. Og ligesom der engang var behov for en reformation for at bringe kirken i øjenhøjde med folket, trænger vores økonomi til en luthersk reformation af bankverdenen


 Gæld, penge og marked er velkendte fænomener, som vi umiddelbart forbinder med økonomiens verden. Man skal imidlertid blot kradse en lille smule i overfladen for at se, at vi her har at gøre med dybt teologiske størrelser. En hurtig måde at beskrive forholdet mellem gæld, penge og marked er ved at sammenligne dem med treenigheden mellem Gud, Kristus og Helligånden. Et af de store mysterier i kristendommen er, hvordan Gud kan være både sig selv, Kristus og Helligånden på en og samme gang. Hvis der kun er én Gud, hvordan kan der så være tre? Et lignende mysterium viser sig i økonomien, når vi forstår, at penge er gæld, som kan bruges på markedet. Lad os se på, hvordan penge er gæld.
I vores økonomi findes der i dag to slags penge. Der er de kontante penge, som trykkes i Nationalbanken. Set fra statens side er disse penge en slags gæld til den borger, som besidder pengene, og set fra borgerens side er de et tilgodebevis hos staten. Disse statspenge kan imidlertid ikke indløses til noget andet såsom f.eks. guld. De kan til gengæld bruges som afbetaling på gæld i form af skat. Kontante statspenge er således en gæld fra staten til borgeren, som kan bruges til at betale af på borgerens gæld til staten. I dag udgør disse statspenge imidlertid kun en ganske lille del af den samlede pengemængde, og står det til pengeinstitutterne, skal de udfases helt og erstattes med digitale betalingsmidler.
Digitale penge
Den anden slags penge er netop disse digitale penge, som er dem, vi bruger, når vi betaler med vores Dankort, netbank, Mobilepay, etc. Disse penge skabes ikke i Nationalbanken, men derimod i de almindelige banker. Pengeskabelsen i Danmark er således overvejende privatiseret. Når man ‘låner’ penge i banken, så får man jo kun ganske sjældent pengene udbetalt i kontanter. Typisk gør banken blot det, at den sætter det lånte beløb ind på ens konto i selvsamme bank. I det øjeblik forøges pengemængden i økonomien. Banken har skabt nye kreditpenge, som den ikke havde i forvejen. Med den ene hånd opretter den et lån, og med den anden hånd skaber den de penge, som kunden låner.
Kunden har nu en gæld til banken, og banken har en gæld til kunden. Forskellen på de to gældsposter er imidlertid, at bankens kreditværdighed er alment accepteret i økonomien, og kunden kan derfor bruge sit tilgodehavende i banken som betaling for ting i økonomien.
Kristus er Guds måde at vise sig for menneskene og virke i verden. På samme måde er penge gældens måde at blive håndgribelig og virke i økonomien.
Når man læser Biblen, kan det til tider være svært at begribe, hvordan den strenge og til tider ret voldsomme Gud fra Det Gamle Testamente, kan være den samme som den kærlige og tilgivende Kristus, vi møder i Det Nye Testamente. I økonomien kan det ligeledes være vanskeligt at begribe, hvordan det destruktive, skamfulde og negative fænomen gæld kan være det samme som det produktive, mulighedsskabende og positive fænomen penge. Der synes at være noget fornuftsstridigt i det forhold, at banker kan skabe penge ud af ingenting, eller i hvert fald ud af gæld, der jo i sig selv er en underlig negativ eksistens. Det er en tanke, der synes lige så ulogisk, som at Jesus kan blive født af en jomfru. Skal der ikke en håndværker indover?
I Kristendommen kommer Helligånden os her imidlertid til undsætning. Helligånden er den bølge af passioneret tro, der får os til at sætte al jordisk logik og fornuft til side og blot hengive os til Herrens almagt og herlighed. I økonomien er det markedet, der udfylder Helligåndens funktion.
Et mirakel
Ordet kredit kommer af det latinske credere, som betyder at tro. På markedet kan vi bytte de penge, som banken har skabt ud af gæld, for særdeles håndgribelige og brugbare ting såsom cykler, gulerødder og parcelhuse. På markedet sker således det mærkværdige, at noget, som er skabt ud af ingenting, byttes lige over for noget, som er skabt ud af reelle materialer og hårdt arbejde. Intet byttes for noget. Det er et mirakel. Vi overvældes og forføres af alle de herligheder, som pengene giver os adgang til. Markedet får os til at glemme, at penge i sidste ende er skabt ud af ingenting.
Når folk på markedet er villige til at acceptere bankens gæld som betaling for alle disse gode sager, er det fordi, der i økonomien netop er en generel tro på banken. Vi kender udtrykket, at noget er ’så godt som penge i banken’. Dette udtryk er paradoksalt, for så vidt som penge i banken netop kun er noget værd, så længe vi alle sammen tror på banken, så længe banken har vores allesammens kredit.
I Kristendommen bakkes Helligåndens forførende kraft op af det mere kontante forhold, at vi alle jo i sidste instans skylder vores liv til Gud, og at det i sidste ende er Ham, der bestemmer, om vi kommer i Himlen eller Helvede. I det lys er der ganske rationelle grunde til at tro på Gud.
I økonomien bakkes vores tro på banken op af det forhold, at de fleste af os efterhånden står i gæld til den til op over begge ører. Selv hvis vi ikke troede på de bankskabte kreditpenge, ville vi alligevel have brug for dem til at betale af på vores gæld. Ellers bliver vi hurtigt ekskommunikeret fra det økonomiske fællesskab.
Den finansielle reformation
I disse krisetider er det værd at huske, hvordan Kristus til sidst tog alle menneskenes skyld på sig og gik konkurs på vores vegne på korset. Menneskenes gæld til Gud blev dermed tilgivet, og vi blev sat fri. Vor tids gældsøkonomi har lært en masse ting om skyld, tro og jomfrufødsler fra kristendommen. Men den mangler måske stadig at lære noget om tilgivelse.
Synes man nu, at Jesu løsning er lidt for revolutionær, kunne man i stedet lade sig inspirere af Luthers reformation. Hans hovedbudskab var, at mennesket ikke skulle acceptere at stå i gæld til kirken og dermed forpligte sig til at betale aflad. I stedet skulle hvert menneske stå i et direkte forhold til Gud og Jesus.
På samme måde som kirken på Luthers tid havde monopol på udlægningen af Guds og Jesu ord, har bankerne i dag et lignende monopol på skabelsen af penge ud af gæld. En luthersk reformation inden for økonomien i dag ville således svare til, at vi gjorde os uafhængige af bankerne som pengeskabere, og at Nationalbanken i stedet sendte nye statspenge, fysiske såvel som elektroniske, direkte ud i økonomien.
Det ville bl.a. indebære, at vi alle sammen fik en betalingskonto direkte i Nationalbanken i stedet for som nu, at vores betalingskonti ligger hos de private banker. Vi kan igen sammenligne med, hvordan menigmand fik direkte adgang til Guds ord og Jesu gerninger, da Biblen blev oversat fra latin til tysk. Under et sådant reformeret pengesystem, ville de private bankers rolle således blot være at ind- og udlåne de eksisterende penge i økonomien snarere end at skabe nye penge. Det ville så igen svare ganske godt til den lutherske kirkes rolle i dag, som jo netop er at formidle den kredit, vi alle sammen har hos Gud, snarere end at gøre sig selv til herre over kreditten.
Ole Bjerg er lektor i filosofi og økonomi ved Copenhagen Business School. Han er bl.a. forfatter til bøgerne ‘Making Money – The Philosophy of Crisis Capitalism’ (2014) og ‘Gode Penge – Et kontant svar på gældskrisen’ (2013). Han har senest været konsulent på stykket ’Markedet (er ikke noget sted)’, som har premiere på Det Kongelige Teater den 7. Maj 2015.

