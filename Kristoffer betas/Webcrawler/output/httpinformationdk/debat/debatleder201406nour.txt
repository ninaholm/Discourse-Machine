Nouri al-Maliki sidder nu på lånt tid
LEDER


 Det hedder sig, at ’alting har en forklaring’, men i international politik er der som regel flere forklaringer på det samme, og ikke alle er lige gode. Således var den første forklaring på, at når nogle få tusind ISIL-salafister uforstyrret kunne køre fra Syrien til Irak – der er immervæk et stykke vej – og erobre Mosul og det meste af tre provinser stort set uden at møde modstand, var det, fordi 60.000 USA-trænede irakiske soldater angiveligt ’nedsmeltede’.
Derimod var der ingen forklaring på, at USA’s ellers effektive spionsatellitter tilsyneladende ikke opdagede jihadisternes kortege. Eller hvis de gjorde, ikke varskoede USA’s allierede i Bagdad, Nouri al-Maliki, som de selv indsatte i 2006 og igen støttede, da han faktisk tabte et valg i 2010.
Det kom tilsyneladende også bag på dem, der skal vide den slags, at ISIL (Islamisk Stat i Irak og Levanten) havde indgået en uhellig alliance med den såkaldte Naqshibandi-hær, en sufi-sunni-milits dannet efter henrettelsen af Saddam Hussein i 2006, og bestående af fyrede officerer fra Baath-regimet under kommando af eksgeneral Izzat Ibrahim al-Douri – nummer to i Saddam Husseins inderkreds og den eneste, der aldrig blev taget til fange.
Det var også en ubehagelig overraskelse, at de tre generaler, premierminister Nouri al-Maliki havde betroet forsvaret af Mosul, viste sig at være femtekolonne. Ifølge irakiske desertørers udtalelser til det britiske The Daily Telegraph var det nemlig ikke soldaterne, men officererne, der ’nedsmeltede’. En korporal Muammar Naser kunne således fortælle, at alle tre generaler har en fortid i Saddam-regimets militær, »så det var helt normalt, at de ikke ville kæmpe mod andre sunnitter fra Baath-partiet,« som han sagde.
Forklaringen på, hvorfor ISIL-Baath-alliancen kunne køre lige igennem til Mosuls centrum og fortsætte mod syd til de stod 60 km fra Bagdad, er logisk – nemlig at de støttes af lokale sunnistammer i området. Ligesom der er politisk-religiøs logik i, at ISIL er købt og betalt af ’private sponsorer’ fra den fundamentalistiske wahabi-trosretning i Kuwait, Saudi-Arabien og Qatar. Hvad der forekommer mindre logisk er, at amerikanerne ikke presser Golf-regimerne til at sætte en stopper for den ’private’ pengestrøm til ISIL og andre jihad-grupper i Syrien som f.eks. den al Qaeda-relaterede al-Nusra-front.
Kritiske temperamenter har påpeget, at forklaringen kan være en uerklæret, men bevidst amerikansk strategi, der går ud på at lade de generøse Golf-sponsorer bevæbne ISIL og de andre jihad-grupper, samtidig med at de moderate syriske oprørere, USA (og Danmark) angiveligt støtter, må nøjes med ærtebøsser.
Da Nouri al-Maliki i oktober 2011 kategorisk afviste Barack Obamas ønske om at fastholde en Irak-styrke på 30.000 soldater efter tilbagetrækningen i december, var det, fordi fortsat militær amerikansk tilstedeværelse ville sinke hans udrensning af sunnier i regeringen efter aftale med Iran. Obama holdt masken som ’allieret’, men den stivnede.
Hvilket kan forklare, at Golf-staterne og USA tolererer ISIL som nyttigt værktøj i bestræbelsen på at skifte Nouri al-Maliki ud og dermed svække (og helst fjerne) Irans indflydelse i Bagdad. Og som i øvrigt stemmer med et strategipapir, som Rand-tænketanken udarbejdede til Bush-regeringen i 2002, kaldet US Strategy in the Muslim World after 9-11, der anbefaler, at »udvikle og forme pacificering af muslimske befolkninger, hvor USA har kommercielle og strategiske interesser«.
Denne strategi blev ikke forældet med Obamas tiltræden og USA’s tilbagetrækning, men kan tværtimod ses som forklaringen på, at Obama de facto støttede ISIL, da Mosul blev løbet over ende, da han afviste sin formelt allierede al-Malikis bøn om luftstøtte medmindre sunnierne igen inkluderes i det irakiske styre. Formelt solgtes Obamas betingelser som berettiget kritik af al-Malikis sekterisme og udemokratiske ageren, reelt var de et led i »USA’s kommercielle og strategiske interesser«. Obama er amerikaner, før han er demokrat, og set fra hans skrivebord i det ovale kontor sidder al-Maliki nu på lånt tid.

