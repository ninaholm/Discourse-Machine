Politikere raser over aflyst Yahya-debat i Vollsmose
Det er "dybt beklageligt", at debatarrangement med digteren ikke kan finde sted, mener integrationsministeren


 
	Det strømmer ind med sympatitilkendegivelser til Yahya Hassan - og kritik af politiet - efter at Vollsmose Bibliotek torsdag aflyste et arrangement med digteren, som blev overfaldet på Københavns Hovedbanegård for få dage siden.

	Det sker, efter at Fyns Politi anbefalede Odense Kommune at flytte det planlagte interview- og debat-arrangement, fordi det kan "påvirke den offentlige orden".

	En af de kritiske røster er social- og integrationsminister Annette Vilhelmsen (SF), som kalder Yahya Hassan for en vigtig stemme i samfundsdebatten og aflysningen for et angreb på ytringsfriheden.

	- Bibliotekerne er et offentligt rum, der skaber folkeoplysende aktiviteter. Mødet skal kunne lade sig gøre. Jeg kan så forstå, at det ikke kan lade sig gøre lige nu, og det, synes jeg, er dybt beklageligt, siger hun til Fyens Stiftstidende.

	- Jeg håber, at han bliver ved med at finde modet til at fremsige sine digte og meninger. Men jeg synes også, at det er en sag, der skal tages op i Vollsmose, tilføjer hun.

	Det tidligere folketingsmedlem Naser Khader (K) er rasende over beslutningen om at aflyse arrangementet.

	- En primitivstat i staten? Total falliterklæring fra politiets side, at man ikke kan/vil forsvare ytringsfriheden i Volds-Gaza-Mose!, skriver han på Facebook.

	Den socialdemokratiske integrationsordfører Ole Hækkerup er også meget utilfreds.

	- Ikke alene er det ytringsfriheden, det gælder. Det han har at sige om social kontrol og forældede normer i nydanske miljøer har i den grad brug for at blive hørt, skriver S-politikeren på Facebook.

	- Det er et af Danmarks største problemer, at vi er ved at få en nydansk underklasse, der holder fast i gammeldags opfattelser af kvinder, kønsroller, tilføjer Ole Hækkerup, som ønsker, at der var flere som Yahya Hassan.

	Ved det nu aflyste arrangement i Vollsmose skulle journalisten Tarek Omar have interviewet Yahya Hassan og debatteret med ham.

	Arrangementet skulle være afholdt tirsdag den 26. november, men biblioteket oplyser nu, at man vil forsøge at gennemføre det i foråret.

