'Det er, som om indvandrerdebatten har fået karakter af en syndsforladelsesproces'
En del af de ’humanistiske’ debattører bruger deres ’gode’ holdninger i en slags moderne syndsforladelsesproces, siger sognepræst og forfatter Sørine Gotfredsen, der er aktuel med en bog om narcissisme
Sørine Gotfredsen tror i høj grad, at voksenlivet bør være ét langt forsøg på at blive herre over sin narcissisme.


 Det var i 1989, at Sørine Gotfredsen første gang mødte narcissismen. Den dengang 22-årige håndboldpige var lige flyttet til Aarhus, og selv om hun som barn altid havde syntes, at der var noget underligt selvfremstillende over andre mennesker, var det først her, at hun blev konfronteret med deres konkrete forfængelighed. Hun var blevet optaget på Journalisthøjskolen, og på Sørine Gotfredsens årgang var der et slæng, som altid hang ud i kantinen, og som med cowboystøvler, cigaretter og skægstubbe insisterede på at dyrke den journalistiske kliché. De var tydeligt for hende, at de her mennesker dyrkede sig selv for frydens skyld.
»Ligesom Narcissus fra myten,« siger Sørine Gotfredsen på sit velkendte østjyskkøbenhavnske, da Information møder hende på en café i København.
»Det var, som om de udstrålede: ’Jeg er for lækker til at være i den her kantine, og jeg bliver Watergate-journalist engang’. Da slog det mig for første gang, hvor latterlige vi kan fremstå, når vi gerne vil beundres og iagttages og have de andres accept.«
Den er et iboende træk i mennesket, narcissismen, på lige fod med jalousi, tvivl eller forelskelse. Vi stræber efter at fremstå på en særlig måde, så vi kan blive bekræftet som det, vi ønsker at være. Og det er det, sognepræsten har lagt mærke til, siden hun var barn. Det eskalerede på Journalisthøjskolen, og i dag, mener hun, er narcissismen vigtigere end nogensinde: Gud er væk, og i stedet har vi alle tænkelige muligheder for at fotografere os selv, betragte os selv, tale om os selv og reproducere os selv. Vi former os selv, som vi vil.
»Vores moderne verden rummer utallige anledninger til, at man stirrer indad frem for at tvinge sig til at holde blikket på noget andet,« siger hun.
Fordi fænomenet er så afgørende for tidsånden, og fordi det moderne menneske konstant er i fare for at gå til i selvforelskelse, har Sørine Gotfredsen skrevet bogen Løft blikket. Nåde i narcissismens tid. Den er en analyse af selvoptagethedens kraft og et tidsportræt.
I bogen nævnes Facebook én sølle gang, mens mobiltelefoner, internet og andre sociale medier slet ikke omtales. Og det skyldes først og fremmest, at Sørine Gotfredsen slet ikke bruger de mange nye teknologier.
»Jeg kan jo ikke skrive om noget, jeg ikke ved, hvad er. For det andet er de her ting bare et symptom på det, der præger vores tid: Narcissismen er et meget dybere begreb, som altid har eksisteret, og som vi let kan genkende i os selv uden at forbinde det med Facebook. Det handler om at være optaget af sit eget sindelag og sin egen fremtoning, og i sidste ende forbindes det naturligvis med ikke at forholde sig til det guddommelige.«
Det overfladiske
Narcissisterne i kantinen til trods gennemførte Sørine Gotfredsen journalistuddannelsen og arbejdede som journalist indtil 2001. I bogen peger hun på et modsætningsforhold mellem mediernes og kirkens verden, og på mange måder forlod hun den narcissistiske verden, da hun forlod journalistikken.
Dog ikke for at forlade journalistikken, men simpelthen fordi Aktuelt lukkede, og hun mistede sit arbejde. I forvejen havde hun længe overvejet at stoppe og var også begyndt at læse teologi.
»Jeg kunne mærke på mig selv, at jeg blev et …« hun holder en pause og leder efter ordet, »… dårligere menneske i medieverdenen. Selviagttagelsen er stor, og man risikerer at blive overfladisk, når man hele tiden har den lynhurtige dom over og analyse af alting. Det ligger i mig at være hurtig – og nogle gange for skråsikker og generaliserende – og de vaner kan blive værre, når man er i den der verden.«
Sørine Gotfredsen tog sig selv i at sige ting, hun syntes lød godt, men som hun inderst inde godt vidste burde have været tænkt igennem en gang mere. Det hurtige journalistsprog skabte en afhængighed i hende, og hun blev bevidst om sit ’image’, som hun forfaldt til at pleje.
»Er det sådan de ser mig? Så må jeg hellere sørge for, at de stadig ser mig sådan,« husker hun.
»Der kan være noget selvforstærkende ved at iagttage sig selv udefra, fordi man gerne vil fortsætte med at leve op til det, man formoder, de ser i en.«
– Men hvorfor er det så farligt?
»Fordi hvis vi alle taler, før vi tænker, så bliver det samlede resultat dummere. Hvis man ikke tænker tingene til bunds, forstår man ikke sin egen tilværelse godt nok, og så bliver man ikke bare fortvivlet og ked af det, men også dårligere til at lytte til andre mennesker og deres komplicerede liv. Vil man gerne være et nogenlunde nuanceret menneske og tage livet alvorligt, må man tage sig i agt for at give sig selv lov til at leve overfladisk,« siger hun.
Mærkater
I mange år har Sørine Gotfredsen registreret en tendens i debatten om flygtninge og indvandrere: Flere, der deltager i den, fremstiller bevidst sig selv som et bestemt slags menneske og lader sig i det hele taget styre af selvbilledet frem for sagen. I sin nye bog fylder det et helt kapitel, og hun skriver, at jo mere »optaget af synet af sig selv«, man er, desto sværere er det at fastholde »den nøgterne tanke om et overordnet problem«. Selvfremstillingen skygger for ud- og klarsyn, og kapitlets budskab er, at de såkaldte ’slappere’ i debatten om flygtninge og indvandrere i høj grad er bløde, fordi de ønsker at spejle sig selv i deres ’gode’ holdning.
»Sådan kan det være,« siger Sørine Gotfredsen og betoner ordet »kan«.
»Det kan jo også være fuldstændig oprigtigt, det, de siger, men der er altså den mulighed, at holdninger kan hjælpe en til med at fremstå på en bestemt måde.«
– Hvorfor skulle de gøre det?
»Jeg mistænker nogle af de meget humanistisk anlagte for at ville spejle sig i det at være et godt menneske. Det gør jeg, fordi jeg også selv er til fals for det. Hvis jeg har skrevet eller sagt noget, som i nogle menneskers øjne er kynisk eller barskt, kan jeg med det samme læse, at folk opfatter mig som et ’koldt’ menneske.«
En uge efter Anders Behring Breivik med sin terrorhandling i juli 2011 koldblodigt slog 69 ihjel på Utøya og otte i Oslos regeringskvarter, skrev Sørine Gotfredsen en kronik i Berlingske. Hendes budskab var her, at vi måtte bruge Breiviks ugerning til at forstå faren ved det multikulturelle samfund, og kronikken har i dag på Berlingskes hjemmeside genereret flere end 2.000 kommentarer.
»Jeg blev svinet til overalt. Simpelthen. Man kan tale om, at det var forkert timing og så videre, men jeg synes ikke, mit budskab var ondt. Da oplevede jeg mere end nogensinde følelsen af at blive opfattet som modbydelig og ubehagelig.«
Sørine Gotfredsen husker blandt andet at være blevet kaldt »kynisk«, »fremmedfjendsk« og »uempatisk«. Sådan oplever hun ikke sig selv, men når hun hører andre sige det, kan hun blive ramt af en snigende frygt for at blive et menneske, som ingen vil have noget med at gøre. Blandt andet derfor prøvede hun en nytårsaften for nogle år siden som eksperiment at køre »den humanistiske stil«. Det oplevede hun som overraskende fredfyldt: »Man bliver opfyldt af varme, for man siger kun det, der får de andre til at nikke, og det er skønt at sidde og nikke i en flok og bekræfte hinanden i, at vi er anstændige.«
– Hvad er dit belæg for, at mennesker, der har ’gode’ holdninger, har det af narcissistiske eller strategiske årsager – er det alene dine egne oplevelser af, at tilværelsen var lettere, når man repræsenterede de her holdninger?
»Jeg kan jo ikke bevise, at det er det, der er på færde i de mennesker, så det er mine egne oplevelser, ja. Min erfaring er, at der er en meget stor iver efter at være det menneske, der træder frem med gode holdninger. Og når man bliver kaldt de her ting, kan man få fornemmelsen af, at der åbenbart er dybere ting på spil. Det er, som om man på den humanistiske fløj gerne stiller sig frem som de moralsk overlegne,« siger hun.
»På venstrefløjen dømmer man strammerne som onde, og på højrefløjen dømmer man slapperne som naive.«
Den næstekærlige
Vi er ikke længere erklæret gode og værd at elske af Gud, siger Sørine Gotfredsen, og derfor må vi ty til noget andet.
»Og det er, som om indvandrerdebatten har fået karakter af en syndsforladelsesproces: Hvor man før fik syndsforladelse fra det høje, får man det nu i kraft af de holdninger man giver til kende.«
Men debatten har ændret sig. Dansk Folkeparti er blevet landets næststørste parti, og der er sket et holdningsskred i hele den politiske virkelighed:
»Nogle af de ting, der kunne vække stor forargelse for 10 år siden, gør det ikke i dag. Men selv om alle de politiske partier har flyttet sig til højre, er grundpositionerne i det debatunivers, jeg kender, de samme. Og trangen til at dømme hinanden er den samme.«
Da der i september i år pludselig strømmede flygtninge og migranter i hundredtal over de danske grænser, gav det anledning til civile initiativer. Venligboere ville sprede positivitet, almindelige danskere var pludselig desperate efter at donere sweatere, og debattøren Lisbeth Zornig Andersen fortalte i DR2’s Deadline-studie, at hun i sin bil havde samlet en håndfuld flygtninge op.
Hvis Sørine Gotfredsen havde været Lisbeth Zornig Andersen, ville hun – inden hun satte sig ind i tv og fortalte om sine gerninger – have stillet sig selv spørgsmålet: Hvornår stopper det egentlige, og hvornår begynder dyrkelsen af mig selv.
»Zornig har sikkert fået en masse reaktioner fra danskere, der har sagt: ’Hvor er du god’, og så har hun siddet og solet sig i det. Men hvis jeg var hende, ville jeg lige overveje: Hvor meget er egentlig drevet af trangen til at få endnu flere til at skrive til mig?«
– Men uanset hvilken effekt det har haft for hende selv, kan det vel også have inspireret seere til at hjælpe?
»Der kan da sikkert godt have haft en effekt. I det her eksempel var der så det element, at man faktisk brød loven – men derudover er det altså dybt ukristent, at hun sidder og kalder sig selv ’den næstekærlige’.«
– Men hvorfor er det vigtigt?
»Fordi hun på den måde sætter al ydmyghed, blufærdighed og selvkritik til side. Det er så selvpromoverende, at det er svært at rumme. Ja, måske kan hun have inspireret andre til at gøre noget, men det ændrer ikke ved, at hun står i en situation som enkelt menneske, hvor hun er nødt til at overveje, hvad der driver hende. Hun kan være drevet af en stor narcissistisk kraft, der gør, at hun ikke tager hensyn til, at hun faktisk ved for lidt om det, hun blander sig i.«
Selvkritik
Ud over narcissisme og selvoptagethed går Sørine Gotfredsen i sin nye bog i rette med begreber som ’selvstændighed’, ’selvrealisering’ og ’alenetid’. I vores moderne verden er vi næsten helt frigjorte fra autoriteter og institutioner, skriver hun, og vi kan blive så vant til vores eget ukrævende og uproblematiske selskab, at vi helt vælger andres selskab fra.
»Bogen er en advarsel om, at man kan blive så forvænt med at bestemme alt i sin hverdag, at man bliver mindre tilbøjelig til at gå på kompromis med sig selv for at bidrage med noget til andre.«
– Er det en kritik af dig selv?
»Ja, det er bestemt en selvkritik. Jeg er et typisk 48-årigt individ i Danmark, som ikke har sat børn i verden, og som gør, hvad der passer mig. Med årene er jeg begyndt at overveje, om ikke der kan være en pligt forbundet med at få børn. Både for at kunne bidrage med liv, men også for at tvinges til at gå på kompromis med meget af det, jeg måske hellere ville bruge min tid på.«
– Er du mere narcissistisk end de fleste?
»Jeg tror, jeg er meget gennemsnitlig,« svarer hun. »Men fordi jeg har taget skiftet fra den journalistiske mediehverdag til folkekirken, er jeg uhyre bevidst om det, tror jeg. Jeg har oplevet to meget forskellige miljøer. Selvfølgelig kan præsten være meget selvkredsende, men det er dog ikke en daglig slyngen rundt i medieselskabet.«
– Så du er blevet mindre narcissistisk med tiden?
»Ja, det vil jeg sige.«

