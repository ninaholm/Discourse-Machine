Radikal selvransagelse i debat om EU-skat
Debatten om skat på finansielle transaktioner er ’for sort-hvid’, mener Radikale Venstres skatteordfører. Vestager vil se på nye forslag fra EU-Kommissionen


 Radikale Venstre er parat til at diskutere nye forslag til en europæisk transaktionsskat. Det siger den radikale skatteordfører, Nadeem Farooq, der mener, at debatten er blevet for »sort-hvid«. Han vil nu bestræbe sig på at »folde argumenterne bedre ud«.
Farooq understreger dog, at de radikale fortsat arbejder for, at der skal indføres en global — og ikke en europæisk — skat på finansielle transaktioner: »Vi lytter selvfølgelig til de input, der kommer, og vi siger heller ikke, at vi ikke kan få forelagt nogle mere realistiske modeller,« siger han.
Selvransagelsen kommer dagen efter, at økonomi- og indenrigsminister Margrethe Vestager (R) i går i Børsen understregede, at også hun er åben for at lytte til nye forslag i den efterhånden noget ophedede debat om skat på finansielle transaktioner.
»I det forslag, som Kommissionen oprindeligt har fremlagt, skulle provenuet gå til EU. Hvis man laver om på det, så må man jo tage den derfra,« sagde Vestager oven på meldinger fra EU-Kommissionen om, at der er et opdateret forslag på vej.
Ordene fra Vestager blev tolket forskelligt blandt kilder på Christiansborg. Nogle ser det som en fremstrakt hånd fra en radikal leder, der hidtil stålsat har afvist en europæisk transaktionsskat, mens andre mener, at udtalelsen er helt i tråd med regeringens hidtidige linje.
Ikke robust nok
Radikale Venstre har hidtil med forskellige argumenter afvist, at den danske regering kan støtte en europæisk skat på finansielle transaktioner. Hovedargumentet har været, at en sådan skat vil få arbejdspladser til at flytte ud af EU. Og skatteordfører Nadeem Farooq føler ikke, at der bliver lyttet nok til det argument i diskussionen.
»Hvis vi regulerer bankerne for meget, så lægger de bare deres kapital et andet sted.
Det bliver der ikke lyttet til, og det er det, der har overrasket mig mest,« siger han.
At skat på finansielle transaktioner er noget, som optager mange politikere i denne tid, kunne tydeligt ses på statsminister Helle Thorning-Schmidts ugentlige pressemøde i går. Her blev statsministeren igen og igen spurgt til regeringens afvisning af en europæisk løsning.
»Det er regeringens holdning, at det er fornuftigt at have en global transaktionsskat. Det, der så diskuteres, er, om det ville være fornuftigt at starte i Europa. Vi har i regeringen ingen principiel ideologisk modstand mod at starte i Europa. Men man er nødt til at lytte til, at der har været røster, der siger, at de finansielle transaktioner blot flytter et andet sted hen. Vi er ikke overbevist om, at det, der ligger på bordet nu, er robust nok, men vi er i gang med at tage diskussionen,« sagde statsministeren, der også blev bedt om at forholde sig til den temmelig bramfrie kritik, som tidligere statsminister Poul Nyrup Rasmussen er kommet med af regeringens linje.
Nyrup har direkte anklaget regeringen for at manipulere med oplysninger fra Kommissionen med argumentet om, at det nuværende forslag kan betyde et tab på 440.000 arbejdspladser i EU.
’Læs rapporten’
Helle Thorning-Schmidt afviste kritikken:
»Der er tale om en rapport, som er offentlig, og som alle kan læse og forholde sig til. Vi har ikke selv lavet beregninger, men der er tale om en rapport, som Kommissionen har lavet. Jeg vil egentlig anbefale, at alle læser den, og så kan vi tage en debat på baggrund af det.«
Det er en kendt sag, at modstanden mod den europæiske transaktionsskat kommer fra radikale rækker snarere end fra både SF og S. Helle Thorning-Schmidt understregede dog på pressemødet, at hele regeringen står bag modstanden mod det forslag, der p.t. ligger fra EU-Kommissionen.

