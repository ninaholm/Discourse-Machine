Messerschmidt i havsnød
LEDER


 Vi husker partikollegaen, der meldte sig ud af Dansk Folkeparti i protest mod Morten Messerschmidts lukkethed om hans omgang med EU-fonde. Så var der den million kroner, Messerschmidts gruppe i Europaparlamentet skal tilbagebetale, fordi de havde ladet parlamentet betale udgifter til deres ansatte stik imod reglerne. Og torsdag – to uger før folkeafstemningen – faldt hammeren fra EU-Parlamentets generalsekretær Klaus Welle, der fastslog:
EU skal ikke betale for, at Dansk Folkeparti – med Kristian Thulesen Dahl, Søren Espersen og Morten Messerschmidt på broen – op til kommunalvalget i 2013 kunne sejle rundt i skonnerten Halmø i de danske farvande. Tilbagebetalingskrav: 120.700 kr.
Så meget står foreløbig klart om Morten Messerschmidts omgang med betroede EU-midler, og det ser alt andet end kønt ud. Særligt ikke for et parti, der giver sig ud for at være den jævne borgers kontrollant af det misbrug, frås og lukkethed, der omgærer EU’s institutioner. Og vi har endnu ikke set de bilag, hans nu tidligere parlamentskollega Rikke Karlsson mener udgør det største problem: EU-fondenes bevillinger i 2014.
På partiets hjemmeside transparens.eu skriver partiet om EU-politikken: »Dansk Folkeparti ønsker langt større åbenhed – eksempelvis om pengesager.« Altså for alle andre end Dansk Folkeparti selv. For både Morten Messerschmidt og Kristian Thulesen Dahl har hidtil kategorisk afvist at fremlægge noget som helst.
Heldigvis er det aldrig for sent at blive klogere, og om krisestyring er der mange gode råd at hente for DF-ledelsen. Vi bringer her et udvalg til venlig inspiration:
»Jeg opfordrer Morten Messer-schmidt til at få lagt alt frem med det samme. Det er uværdigt, at det hele skal trækkes ud af ham i små bidder. Det gider vi ikke mere.« Hørt.
»Gør det vi har set før i danmarkshistorien. Hold et pressemøde. Hav alle dokumenterne med. Sig det, som det er … Lad os få en ende på det, siger Dansk Folkepartis formand.« Hørt.
»Helt ærligt. Jeg tror ikke, at der er særlig mange af os, der orker at blive ved med at snakke om det her også om tre eller fire uger … Så for hans egen skyld. Få det nu frem. Og så lad være med at gem tingene.« Hørt.
»Man lukker sådan en sag her ved at holde et pressemøde og fremlægge alt. Ikke ved at svare halvt på tingene en gang imellem.« Hørt.
Så sandt, så sandt. Hvad skulle afholde Dansk Folkepartis ledelse fra at lytte til rådene? I hvert fald ikke afsenderen. For ovenstående ord er ét til andet formuleret af partiets næstformand Søren Espersen. Vi har blot udskiftet Carl Holsts navn med Morten Messerschmidts.
Og hvis Kristian Thulesen Dahl skulle have glemt, hvad han selv i september udtalte om den forhenværnde forsvarsminister, så kan vi her minde ham om det:
»Carl Holst skal finde ud af, hvordan man kan håndtere sådan en sag. Det må være i hans interesse, at folk har et reelt indtryk af, at alt, hvad der er vigtigt, er fremme. Det kan han bidrage til, ved at tingene er tilgængelige. Hvis man har indtryk af, at tingene skal graves frem i afsløring på afsløring, så bliver det noget sejtrækkeri.«
Ligheden mellem Carl Holsts og Morten Messerschmidts sager er slående. Begge sager handler om at bruge offentlige midler i strid med reglerne. Ikke nødvendigvis til egen vinding, men for at fremme sine egne eller partiets interesser.
Påfaldende er det imidlertid, at den politiske forargelse over Messer- schmidt er langt mindre end forløbet, der førte til Holsts exit i september.
Men reaktionerne fra selv Socialdemokraterne og SF er mildest talt bovlamme. Alle taler om, at alle bilag bør fremlægges. Men ingen siger det selvfølgelige: Hvem kan herfra have tillid til Morten Messerschmidt?
Berøringsangsten kan have mindst tre forklaringer: Almindelig sløvhed. Kan nok ikke udelukkes. Frygt for selv at blive afsløret i lignende sager. Forhåbentlig ikke. Risikoen for at Morten Messerschmidts fald skader ja-sidens sag, fordi hans sager bekræfter fordommene om et EU, de efterfølgende vil overlade national suverænitet til. Det vil være en undervurdering af vælgerne.
Vi kender udgangen på historien for Carl Holst. Det samme burde vi efterhånden gøre for Morten Messerschmidt. 

