Det man siger ...



 Med LØFTET pegefinger har Dansk Folkepartis Søren Espersen indledt en belæring af Folketingets formand, Mogens Lykketoft (S), om uklogskaben i at foregribe konklusioner i politik.
Espersen er fortørnet over, at Lykketoft er fortørnet over den seneste afdækning af den danske fangepolitik i Irak. Hidtil har forhenværende forsvarsminister Søren Gade (V) været tavs om, at regeringen tilbage i 2004 kendte til mishandling i de fængsler, der husede de irakere, danske soldater var med til at tage til fange.
Men Information har nu dokumenteret, at forsvarets egen militærjurist i sommeren 2004 under en fængselsinspektion konstaterede, at otte ud af 15 fanger havde været udsat for fysiske overgreb og sad tilbage med brændemærker og brækkede led.
Militærjuristens rapport blev imidlertid overstreget til ulæselighed, inden den blev sendt videre til Folketinget, som altså har været holdt i uvidenhed i syv og et halvt år.
»Jeg synes ikke, at det er acceptabelt, at man i den grad har skjult realiteterne,« siger Folketingets formand i en kommentar. Det må siges at være ganske afdæmpet, men ifølge Søren Espersen er udtalelsen direkte »uanstændig«, fordi den falder, inden regeringen har nedsat den kommission, der skal undersøge den danske fangepolitik.
»Jeg har ingen grund til at tro, at Folketinget er blevet vildledt. De forhenværende forsvarsministre, Søren Gade og Gitte Lillelund Bech (V), har på alle måder optrådt, som de skulle i denne sag,« fastslår DF’s udenrigsordfører.
Mogens Lykketoft kommenterer uafviselige oplysninger om hemmeligholdelse af forsvarets egne oplysninger for Folketinget. Det er Søren Espersen, der uden skyggen af dokumentation gør sig til skuresvamp for den borgerlige regering.
Her anvender Søren Espersen et velkendt trick fra Dansk Folkepartis propagandamaskine: Han angriber modstanderen for præcis den gerning, han i samme sætning selv gør sig skyldig i. Det man siger, er man selv, og hvis nogen er uanstændig i denne sag, er det Søren Espersen.

