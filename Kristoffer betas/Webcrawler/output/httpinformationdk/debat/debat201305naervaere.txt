Er du nærværende over for dit barn?
Mobiltelefonen og andre sociale og interaktive medier udfordrer den måde, vi hidtil har været sammen på, og kan være en potentiel kilde til stress både hos voksne og måske hos børn. Men skal vi gøre det rigtige, er vi nødt til at forstå, hvad der er på spil – nemlig en grundlæggende forskel på måden, vi hver især er til stede på
Mange børn og unge mennesker opnår nærvær og samvær ikke via stedet, men via nuet, altså ved at være øjeblikkeligt tilgængelig og svare på eksempelvis sms’er, der med mobiltelefonens lydløse vibreren fungerer som en insisterende prikken på skulderen.


 Det kan være svært at forstå og acceptere, når børn og unge prioriterer det virtuelle liv og samvær over det virkelige. Når de spiller for meget online i stedet for at gå ud og spille fodbold. Når de bruger tid på at pleje deres mange facebookvenner på bekostning af de få, nære venner. Når der er risiko for stress og mangel på koncentration ved den konstante tilgængelighed. Eller når de svarer på en sms, mens man står og taler med dem, til mødet på arbejdet, eller når familien er samlet ved middagsbordet.
Alt dette er en større og større udfordring, som kræver, at vi tager stilling og involverer os. Men det kræver også, at vi forstår nogle vigtige forskelle mellem børn og unge, der er vokset op med internettet, sociale medier og mobiltelefonen, og så os andre. Vi er nødt til at tackle det på en konstruktiv måde og få det bedste udbytte af samværet mellem generationerne og ikke bare fare ud med forbud og fordomme. Det kommer der i bedste fald nogle helt ubrugelige råd og regler ud ad, som bidrager til at gøre problemerne større, snarere end at løse dem. Og i værste fald er det mangel på respekt, når vi dømmer vores børns måde at være sammen på og opføre sig som mindre værdifuld end vores.
Mobilen er nærværende
Lad mig illustrere det med et konkret og kendt eksempel: Den tilsyneladende mangel på nærvær, som især børn og unge udviser, når de hele tiden skal tjekke mobilen, selv mens man står og taler med dem. En vigtig del af forklaringen på denne adfærd er, at mobilen også er meget nærværende og det oven i købet på en konkret, fysisk måde: Børn og unge har nemlig telefonen på vibration og oftest også på lydløs (høje, sjove ringetoner tilhører oftest personer, som ikke længere er helt unge). Men det er ikke for at undgå at blive forstyrret, mobilen bliver sat på lydløs. Det er tværtimod for at være helt sikre på altid at blive forstyrret. Som Ida på 14 år siger, citeret fra min bog Årgang 2012:
»Jeg har sms på vibration. Hvis nu jeg har den i bukselommen, så ligegyldigt hvor meget larm der er, vil jeg stadig kunne mærke den. Jeg har den ALDRIG på lyd.«
Unge vil være sikre på altid med det samme at opdage, når nogen sender en besked, og så er der kun én effektiv måde, nemlig at have telefonen på lydløs og vibration, samtidig med man har den så tæt på kroppen, at man mærker, når den bevæger sig:
Interviewer: »Mobilen, hvor har I den henne?«
Isabella, 14 år: »I lommen. Altid!«
Interviewer: »Har du aldrig nederdel på?«
Isabella: »Jo, jo. Så kan den sidde her i bh’en«
At være til stede samtidig
Men dette betyder samtidig, at en telefon, som vibrerer i lommen eller endda i stroppen på bh’en, har den samme påvirkning af kroppen som en finger, der prikker på skulderen og er ligeså svær at ignorere. Mathilde på 15 år: »Jeg vil svare, hvis der er nogen, der skriver til mig … For det svarer fuldstændigt til, at der er en, som prikker mig på skulderen.«
Unge er i højere og højere grad konstant opkoblede via deres smartphone, og det betyder, at der altid er nogle, som – potentielt og reelt – kræver let, hurtig og forpligtende tilgængelighed, og som konstant og kontant er nærværende. Det betyder, som forældre, lærere, ældre kolleger og ledere sikkert har bemærket, at mobiltelefonen for unge ikke er et fleksibelt og praktisk redskab, hvor man kan ignorere en sms og svare senere. En vibrerende mobiltelefon gør den digitale henvendelse lige så insisterende som en prikken på skulderen. Netop fordi der ikke er behov for at være til stede samme sted, har det paradoksalt nok betydet, at det er så meget vigtigere at være til stede samtidig. Og derved bliver samværet gennem f.eks. mobilen ekstremt forpligtende. Nærværet og det gode samvær opnås så at sige via nuet – ikke via stedet.
Den voksnes ’fleksibilitet’
Over for dette står du, kære voksne læser. Hvis du er nogenlunde som mig og de fleste andre voksne, så roser du stadig mobiltelefonen for dens fleksibilitet: At du kan nås alle steder, men samtidig kan ignorere et opkald og svare på en sms senere. At du kan sætte den på lydløs, og gemme den væk i tasken, så den ikke forstyrrer mødet inden frokost eller dit samvær med en god ven eller kæreste de næste par timer.
Det, der afgør, hvornår og hvor hurtigt, du svarer på en besked er formodentlig tre ting. A) Hvem der skriver: Er det din mor, kan du godt vente lidt med at svare, er det chefen, svarer du nok hurtigere, og er det din teenagesøn, ved du, at du skal svare med det samme. B) Hvad indholdet er: Er det bare sådan lidt sludder som, ’Hvordan går det så?’, er det ikke så vigtigt og kan vente, men hvis det er noget med ’Henter du mig nu?’, eller måske ’Jeg er blevet fyret, ring lige’, svarer du nok med det samme. Og endelig C) Hvor man er, når man modtager beskeden: Er man i biografen eller sammen med veninderne, svarer man ikke nødvendigvis. Er man omvendt alene og har tid og mulighed for at svare uden at forstyrre andre, er der større sandsynlighed for, at man gør det hurtigt.
Mobiltelefonen er meget fleksibel. Men hvad der samtidig er interessant, er, at det stadig er de tre parametre ’hvem’, ’hvad’ og ’hvor’, der afgør, om man tager telefonen og svarer på sms’en nu, senere eller slet ikke. De fleste voksne måler, vurderer og værdisætter stadig samværet i forhold til rum, også når det handler om mobile, digitale medier. Selv om mediernes mobilitet selvfølgelig har gjort også voksne uafhængige af stedet i snæver forstand – banalt fordi man kan have telefonen med sig overalt – er de stadig afhængig af rummet i mere abstrakt forstand. Og den højt besungne fleksibilitet skabes tværtimod via en uafhængighed af tiden (altså netop at vi ikke behøver at svare nu!).
Absolut afhængig af tid
Man kan forklare den konkrete adfærd på et lidt mere abstrakt niveau: De sociale og mobile medier betyder, at de unge kan gøre sig fuldstændigt uafhængig af rummet. Men for at udfolde dette i fuldt flor, har det til gengæld gjort dem så meget desto mere afhængige af tiden. Hvis man vil honorere den ægte, synkrone samtale, er det nødvendigt at være på, tilgængelig og online hele tiden. Man kan ikke bare reagere senere, når man har mulighed, eller fordi man ikke lagde mærke til det. For man er jo kun fuldstændigt uafhængig af rum, hvis man kan få fat i hinanden fuldstændigt ligegyldigt, hvor man er og ikke først, når man har frikvarter, er færdig med mødet eller ikke længere er sammen med familien om middagsbordet. Med andre ord altid, på alle tidspunkter, nu. Den absolutte uafhængighed af rummet medfører en lige så absolut afhængighed af tiden. Om man er sammen måles i tid, ikke i rum.
Man skal tage det meget alvorligt, når vores børn bliver prikket på skulderen hele tiden. Det er en udfordring mod den måde, vi hidtil har været sammen på og en potentiel kilde til stress. Men for det første nytter det ikke bare at kritisere, at de ikke er til stede i nuet. Det, vi kæmper mod, er tværtimod, at børn og unge altid skal være i nuet, og for det andet skal være ’til tide’ snarere end til stede. For det andet er det tæt på manglende respekt, og i hvert fald mangel på forståelse, hvis vi bare per automatik affærdiger vores børns måde at være sammen på som mindre værd end vores måde. Og selv hvis det faktisk var tilfældet, er det for det tredje stadig problematisk, hvis vi kategorisk kræver, at de er ’nærværende’, når deres sociale liv og venner først og fremmest kræver, at de er ’nuværende’. Det risikerer både at øge deres stress, ikke mindske den, og vil have en negativ virkning på deres (sociale) liv.
Måske kan man ane, hvor grundlæggende konflikten er, og forstå frustrationen, når den ene part kræver af godt samvær, at man er til stede, mens den anden part kræver, at man er til tide. Ikke mærkeligt, at det nogle gange kan være svært at forstå hinanden.
 
 
 
Søren Schultz Hansen er forsker, forfatter og foredragsholder med speciale i digitale indfødte. Ekstern lektor, Institut for Interkulturel Kommunikation og Ledelse, CBS. Forfatter til blandt andet ’Årgang 2012’ (Informations forlag, april 2011) om den første generation af digitale indfødte

