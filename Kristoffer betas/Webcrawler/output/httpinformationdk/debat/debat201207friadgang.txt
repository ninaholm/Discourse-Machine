Fri adgang skader kvaliteten
Det er tvivlsomt, at danske tidsskrifter finansieres af skatteyderne, men det er derimod helt sikkert, at de med indførelsen af Open Access får store problemer


 I sin klumme 11. juli skrev Lasse Jensen om journalistikken som en truet profession. Grunden er, at ingen vil betale for den, skønt alle undersøgelser viser, at folk hellere vil læse nyhedsstof, som er udvalgt og redigeret af professionelle. Det bliver »... sværere og sværere at finde ud af, hvordan journalistikken skal finansieres,« skrev Jensen.
Det samme gælder desværre også de danske videnskabelige tidsskrifter. Også her er der ønske om fri og gratis adgang uden hensyntagen til, at de bedste artikler naturligvis skal udvælges, redigeres og bearbejdes af redaktører af de tidsskrifter, hvori de bringes. Redaktørers professionelle arbejde anerkendes sjældent i akademiske kredse, og dette er helt tydeligt nu, da Open Access (gratis netadgang til danske forskningsartikler) er ved at blive tvunget igennem i den danske forskningsverden, både fra forskningsråd og visse universiteter. Videnskabsminister Morten Østergaard (RV) udtalte sågar til Information (22. juni):
»Jeg er ikke imod, at forlagene tjener penge, men det er voldsomt, at skatteyderne skal finansiere så stor en profit til dem.«
Stor diversitet
Denne opfattelse, som tilsyneladende deles af de mest magtfulde personer inden for forskningsverdenen, tager ikke højde for den store diversitet, der er inden for både forskning og forskningsformidling. Visse store internationale forlag tjener kassen på at publicere tekniske og naturvidenskabelige artikler, ja. Andre af de internationale forlag, især inden for humaniora og samfundsfag har ikke store midler at gøre godt med.
I dansk sammenhæng sidder mange redaktører på dansksprogede tidsskrifter og arbejder mere eller mindre gratis på at udgive forskningsbaseret viden, som kun kan komme de danske læsere til gavn. Disse tidsskrifter finansieres som regel af medlemsabonnementer og eventuelle tilskud, og de får det sværere og sværere.
Det er tvivlsomt, at disse tidsskrifter finansieres af skatteyderne, men det er derimod helt sikkert, at de med indførelsen af Open Access vil få store problemer med at fortsætte formidlingen af dansk forskning til danske skatteydere.
 
Anne Leonora Blaakilde, post.doc, KU og redaktør af tidsskriftet Gerontologi samt medlem af Danske Videnskabsredaktører

