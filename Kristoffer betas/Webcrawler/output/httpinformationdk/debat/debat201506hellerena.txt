Hellere naiv end kyniker
Mange af os snyder os selv til at tro, at vores ironiske distance er en form for oprør. I stedet for at være indignerede er vi blevet ligeglade. Men her på falderebet er det gået op for mig, at jeg ikke er ligeglad. Jeg vil stemme til folketingsvalget og tro på, at min stemme gælder


 Jeg har i længere tid leget med tanken om ikke at stemme. Faktisk siden offentlighedsloven. Tanken er blevet mere og mere inciterende i takt med, at valgkampen er blevet tilsvarende uværdig. I nærværende avis har såkaldte modstemmere argumenteret for decideret vælgerstrejke. Danmark er ikke et demokratisk land, lyder argumentet, og ved at stemme til folketingsvalget legitimerer vi bare den magtelite, der i virkeligheden trækker i trådene.
På dårlige dage er jeg tilbøjelig til at være enig. På værre dage er jeg tilbøjelig til at tænke, at en magtelite er bedre end det cirkus, de opfører på Borgen.
For mange har valgkampen hverken handlet om flygtninge, vækst eller bisonokser: Den har handlet om politikerlede. Endnu mere har den handlet om at italesætte politikerleden. Som om den kunne tales ihjel. Jeg tror snarere, effekten er selvforstærkende. Politikerlede er blevet et buzzword i medierne og en behændig undskyldning, når folk spørger, hvem man egentlig vil stemme på. Jeg ved snart ikke, hvad der er mest pinligt at sige nu om dage: at man er idealist eller religiøs.
I stedet behandler vi den politiske scene som et underholdningsprogram. Vi ser tv-debatter med kaffe, kage og Twitter ved hånden, klar til at lade os forarge. Hvis vi er rigtig heldige, kan vi få brændstof til en god statusopdatering, sådan én der bliver liket i flere dage efter. Måske kan vi endda gå viralt!
Vi er efterhånden en nation af politiske kommentatorer, der snyder os selv til at tro, at vores ironiske distance er en form for oprør. I stedet for at være indignerede er vi blevet ligeglade. Men her på falderebet er det gået op for mig, at jeg ikke er ligeglad. Jeg vil ikke være ligeglad. Og jeg vil ikke være ligegyldig.
1980’erne er moderne igen; yuppierne render rundt i højtaljede bukser, og flipperne råber no future. Men der var en fremtid efter 1980’erne, og der er en fremtid efter 10’erne. Vi bestemmer selv, hvordan den ser ud. Jeg tror ikke, politikerne er værre i dag, end de var i 1980’erne, eller i 1950’erne, eller under Estrup for den sags skyld.
Jeg fik en personlig mail den anden dag fra en mand, jeg aldrig har mødt. »Fat mod,« stod der blandt andet. »Der er stadig håb.« Den slags oprigtig idealisme skærer jo en ironiker i nerverne. Knud Romer har engang sagt, at ironi er kujonens sidste skjulested, og jeg er nok den største kujon af os alle. Tænk, hvis jeg skulle sige højt, at jeg alvorligt overvejer at stemme på Gøglerpartiet. Ikke i protest, men i håb.
Ét er at stemme. Noget andet er at turde engagere sig oprigtigt i sit samfund. Organisere sig og kæmpe for forandringer – også efter valgkampen, når ingen længere spørger, hvad man er utilfreds med. Jeg tror, jeg vil øve mig i at handle i stedet for bare at snakke.
Jeg vil ikke være politisk kommentator. Jeg vil være politisk. Jeg er hvid, hetero, fuldt funktionsdygtig, har en sund økonomi og et stærkt netværk, og jeg vil ikke bilde mig ind, at det er ligegyldigt for alle, hvem der sidder på magten, bare fordi det i store træk kan være det samme for mig.
Jeg vil stemme til folketingsvalget – og tro på, at min stemme gælder. Jeg vil ikke kun stemme efter, hvad der vil gøre min priviligerede tilværelse mere komfortabel. Jeg vil stemme solidarisk. Og jeg vil sige det, som nogle burde have sagt til mig for længst: Fuck din politikerlede, Mikka. Gør noget ved det, hvis du er utilfreds.
Vi lever ikke i et topartisystem, men i et land hvor man kan stemme utrolig smalt. Lige fra partiet, der går ind for kødfri dag, til partiet, der er imod abort. Så er jeg måske naiv, hvis jeg tror, at det gør en forskel, men jeg vil hellere være naiv end kyniker.
Er du led ved den førte politik? Så gør noget ved det. Protester. Stem ekstremt. Stem utopisk. Sæt noget på spil.
Måske er det virkelig ligegyldigt. Måske deltager jeg bare i en forestilling, der giver sig ud for at være demokrati. Men jeg kan ikke bære tanken om at lade være at være med.
Mikka Tecza er studerende ved IT-Universitetet og medredaktør på DenFri.dk. Klummen er udtryk for skribentens egen holdning

