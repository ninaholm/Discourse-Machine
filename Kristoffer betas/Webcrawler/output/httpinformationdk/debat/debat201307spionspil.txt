Spionspillet
Hvis vi mener, at demokrati er godt, må vi også stole på, at offentligheden kan tåle at vide så meget som muligt om, hvad de regeringer, de har valgt, går rundt og foretager sig – derfor er Snowdens afsløringer så væsentlige


 
	Takket være Edward Snowden ved jeg nu, at det amerikanske National Security Agency udspionerer mig. Det bruger Google, Facebook, Verizon og andre internet- og kommunikationsvirksomheder til at indsamle omfattende mængder digital information, utvivlsomt også data om mine e-mails og telefonopkald samt kreditkortbrug.

	Jeg er ikke amerikansk statsborger, så det er alt sammen fuldstændig lovligt. Og selv hvis jeg var amerikansk statsborger, ville der muligvis alligevel være blevet indsamlet mængder af information om mig, også selv om jeg ikke direkte havde været genstand for overvågningsoperationer.

	Misbruges mine data?

	Bør jeg være bestyrtet over, at mit privatliv bliver invaderet på den måde? Er George Orwells 1984-verden langt om længe indtruffet, tre årtier senere? Holder Big Brother øje med mig?

	Jeg føler mig ikke bestyrtet. Ud fra min nuværende viden er jeg faktisk ligeglad. Der er højst sandsynlig ingen, der læser mine e-mails eller lytter til mine Skype-opkald. De mængder af information, som NSA indsamler, gør det til en umulig opgave.

	Snarere er det sådan, at computerprogrammer scanner data for mønstre, der kan indikere mistænkelig adfærd, og som efterretningsanalytikere håber kan lede dem på sporet af terrorister. Den proces adskiller sig ikke meget fra den dataindsamling, som mange virksomheder foretager med henblik på at målrette deres reklamer mere effektivt eller give os de online søgeresultater, som vi mest sandsynligt er ude efter.

	Spørgsmålet er ikke, hvilke data en regering eller virksomheder indsamler, men hvad de bruger den data til. Jeg ville være bestyrtet, hvis der – for eksempel – fandtes bevis for, at den amerikanske regering bruger de personlige data til at afpresse udenlandske politikere til at tjene USA’s interesser, eller hvis disse data blev lækket til pressen for at tilsmudse USA’s kritikere. Det ville være en virkelig skandale.

	Valuta for pengene

	Hvis intet i den stil er foregået, og hvis der er effektive sikkerhedsmekanismer, som kan forhindre det, er spørgsmålet imidlertid snarere, om denne enorme dataindsamling overhovedet bidrager til at beskytte os mod terrorisme – om vi med andre ord får valuta for pengene?

	NSA hævder, at overvågning af kommunikation har forhindret mere end 50 terrorangreb siden 2001. Jeg ved ikke, hvordan man skulle validere den påstand, eller om de angreb kunne have været forhindret på anden vis.

	’Valuta for pengene’-spørgsmålet er vanskeligt at vurdere. I 2010 offentliggjorde Washington Post en stor rapport om ’Top Secret America’. Efter to års undersøgelser foretaget af mere end et dusin journalister, konkluderede Washington Post, at ingen reelt ved, hvad de amerikanske efterretningsaktiviteter koster – eller hvor mange mennesker der arbejder for tjenesterne.

	På det tidspunkt angav Washington Post, at 854.000 personer var i besiddelse af sikkerhedsgodkendelser til at behandle »højklassificeret« materiale (og alene det antal får én til at tvivle på, om det er muligt at forhindre misbrug af data til afpresning eller personlig vinding).

	Demokrati kræver oplysning

	Hvad vi end mener om NSA’s overvågningsprogram i sig selv, har den amerikanske regering imidlertid kraftigt overreageret på offentliggørelsen af information om det. Snowdens pas blev inddraget, og udenlandske regeringer blev kontaktet for at sikre, at de ville nægte ham asyl. Mest bemærkelsesværdigt var det, at USA tilsyneladende stod bag Frankrigs, Spaniens, Italiens og Portugals blokering af den bolivianske præsident Evo Morales fly, da det skulle krydse disse landes luftrum på vej hjem fra Moskva – med den begrundelse, at Snowden muligvis var om bord. Morales måtte lande i Wien, og de latinamerikanske ledere var rasende over, hvad de så som en æreskrænkelse.

	Demokratistøtter bør tænke sig godt og længe om, før de retsforfølger folk som Julian Assange, Bradley Manning og Snowden. Hvis vi mener, at demokrati er godt, må vi også stole på, at offentligheden kan tåle at vide så meget som muligt om, hvad de regeringer, de har valgt, går rundt og foretager sig. Snowden har udtalt, at hans afsløringer handlede om, at »offentligheden bør bestemme, om disse programmer og politikker er rigtige eller forkerte«.

	Det har han ret i. Hvordan kan et demokrati afgøre, om der bør være regeringskontrolleret overvågning i stil med NSA’s, hvis det ikke aner, at noget sådant overhovedet foregår?

	Snowdens læk afslørede også, at lederen af den nationale efterretningstjeneste, James Clapper, har vildledt den amerikanske Kongres om NSA’s overvågningspraksis, da han aflagde vidnesbyrd for Senates Efteretningskomite under en høring i marts.

	Da Washington Post (sammen med The Guardian) offentliggjorde de oplysninger, som Snowden havde leveret, spurgte avisen amerikanerne, om de var for eller imod NSA’s efterretningsprogram. Omkring 58 procent støttede programmet. Den samme meningsmåling viste, at kun 43 procent mente, at Snowden handlede rigtigt, da han afslørede programmet, mens 48 procent mente, at lækagen var forkert. Meningsmålingen indikerede også, at 65 procent går ind for offentlige høringer i den amerikanske Kongres om NSA’s overvågningsprogrammer. Hvis det sker, vil vi alle være meget bedre forberedt – takket være Snowdens afsløringer.

	 

Peter Singer er professor i Bioetik ved Princeton University

© Project Syndicate og Information

Oversat af Nina Trige Andersen

