Den europæiske idé
Uden ideen om Europa ville der slet ikke være noget Europa. Ideen om et politisk fællesskab er ikke blot en smuk idé, det er frem for alt en god idé
Ingen nationale ledere i nutidens Europa optræder som store europæere og forbliver dermed uundgåeligt for små, mener Göran Rosenberg.

Europa er et kontinent med uklare grænser og en historisk tendens til at udspaltes i sine nationale, etniske og religiøse grundbestanddele. Eller rettere en historisk tendens til at producere nationale, etniske og religiøse enheder, der ofte har skabt splittelse på kontinentet, som regel med katastrofale følger for alle. Efter ødelæggelserne under Anden Verdenskrig var det usikkert, om Europa stadig eksisterede. Det var under alle omstændigheder svært at forestille sig et Europa baseret på de bestanddele, der netop havde forsøgt at udslette hinanden.Under Den Kolde Krig opstod der ganske vist et Vesteuropa og et Østeuropa, men disse enheder var ikke så meget defineret af deres bestanddele, men snarere af de stormagter, som ydede dem beskyttelse. Da Milan Kundera i et berømt essay fra 1984 sørgede over noget, han kaldte for Centraleuropa, sørgede han ikke over en tabt del af Europa (stederne var der stadig), men over tabet af en bestemt idé om Europa: Et Europa, hvor små folkeslag med mærkelige sprog og tragiske historier havde formået at skabe et intellektuelt og kulturelt centrum i den vestlige civilisation: »Centraleuropa er ikke en stat, det er en kultur eller en skæbne. Grænserne er imaginære og må omdefineres, hver gang der opstår en ny historisk situation.«Politisk fantasiKunderas definition af Centraleuropa kunne i dag gælde for hele Europa. Det er et kontinent, hvis imaginære grænser bliver omdefineret flere gange i løbet af kort tid, og hvis bestemmelse som en konsekvens heraf ændrer sig. Ideen om et politisk og økonomisk stadig mere sammentømret Europa har udviklet sig til ideen om et stadig større Europa, hvilket ikke nødvendigvis er den samme idé, selv om begge ideer for tiden går under navnet EU. Uden en idé om Europa ville der slet ikke være noget Europa, men blot en spraglet og dårligt afgrænset halvø på den vestasiatiske landmasse, som bebos af små folkeslag med mærkelige sprog og en historisk tendens til at slå hinanden ihjel.Ideen om det Europa, som i dag udgør EU, blev født i ruinerne efter Anden Verdenskrig og voksede sig stærk i skyggen af Den Kolde Krig. Det var en storslået idé om Europa, på grænsen til det utopiske, og den var i sidste instans baseret på ideen om, at små folkeslag med mærkelige sprog havde alt at vinde ved at stå sammen i stedet for at bekrige hinanden. Det var ikke nogen selvindlysende idé. Den havde en kollektiv, traumatisk erfaring som sin forudsætning, og det krævede stor politisk fantasi at formulere den og fremsynet politisk lederskab at realisere den, da den igen og igen blev udfordret af dybtliggende nationale reflekser og animositeter. Den ene gang efter den anden var der således brug for nationale ledere, som besad de nødvendige visioner og evner for at kunne overskride nationalstaternes politiske horisont.De andres idéI dag har den europæiske idé manifesteret sig i et overnationalt system, der binder europæerne til hinanden i et gensidigt politisk og økonomisk afhængighedsforhold uden historisk fortilfælde. Den enes død er ikke længere den andens brød. Tyskland eller Sverige kan i det lange løb ikke blomstre på Grækenlands bekostning, og da slet ikke på Spaniens eller Italiens.Mens det nye Europa blomstrede op, havde de nationale ledere ikke noget behov for at minde deres vælgere om den europæiske idés musketeragtige grundlag: Én for alle, alle for én. Ideen om Europa blev således ofte kogt ned til et spørgsmål om fordele og ulemper for de enkelte lande. Når den enes krise blev den andens problem (og ansvar), blev de nationale reflekser og animositeter hurtigt vakt til live igen, og de små folkeslag med mærkelige sprog, der var flettet sammen som aldrig før, begyndte at tænke og til dels også at handle, som om Europa var de andres idé.Små ledereI dag opretholdes ideen om Europa navnlig af de overnationale institutioner, som den allerede har nået at skabe: Europarådet, Kommissionen, EU-domstolen, Parlamentet, Centralbanken og senest også en 'præsident' og en 'udenrigsminister', som begge er lige magtesløse og farveløse. Som en overnational bureaukratisk og juridisk struktur fungerer EU tilsyneladende fortsat, som om den europæiske idé var levende og stærk, men i den offentlige opinion i de enkelte medlemslande, hvor den europæiske idé igen og igen skal formuleres og konkretiseres, er den svær at få øje på. I den igangværende valgkamp i Sverige fremstår Europa ikke blot som de andres idé, men også som de andres problem. Der er i hvert fald ingen svenske partier, som har gjort EU's problemer til et tema i valgkampen og da slet ikke Europas skæbne til vor skæbne.Afstanden mellem den politiske retorik (det, som vi lover at gøre, hvis vi vinder valget) og den politiske magt (det her kan vi kun gøre, hvis det går godt for Europa) er stadig stor. Landegrænserne er stadig den yderste horisont i europæisk politik og fungerer i værste fald som barrikader, hvilket Europas romaer på bitter vis har erfaret i den seneste tid. Ingen nationale ledere i nutidens Europa optræder som store europæere og forbliver dermed uundgåeligt for små. Den europæiske idés historiske udfordring gik ud på, at små folkeslag med mærkelige sprog skulle skabe et levedygtigt politisk fællesskab. Ikke fordi det er en smuk idé (hvilket det unægteligt er), men fordi det er en god idé. Især når man tænker over alternativerne.Göran Rosenberg er svensk journalist, forfatter og uafhængig klummeskribent i Dagens Nyheter© Information 2010Oversat af Mads Frese
