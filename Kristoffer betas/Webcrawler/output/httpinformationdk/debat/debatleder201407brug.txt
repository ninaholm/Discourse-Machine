Brug for plads
LEDER


 Flere patienter dør, når belægningen på en sygehusafdeling er høj – det viser en stor dansk undersøgelse, som i går blev offentliggjort i tidsskriftet Health Affairs og Information. Og belægningen er ofte høj i Danmark. Vi har et effektivt sundhedssystem, siger vi. I 2013 viste en undersøgelse fra Sundhedsministeriet imidlertid, at 20 procent af patienterne på de medicinske afdelinger på nordjyske sygehuse reelt kunne være udskrevet og sendt videre til plejehjem, hjemmepleje og andre kommunale tilbud. 
Det ser muligvis effektivt ud i statistikken, fordi belægningen er høj, men det er langtfra effektivt, og patienterne optager pladsen for andre, som har brug for den. Problemet med overbelægning skyldes snarere dårlig ledelse, end den skyldes mangel på midler i hospitalssektoren, og sender man bare flere penge, sådan som blandt andre de konservative i går meldte ud, vil man blot få mere af det samme ineffektive system. 
Så der er reelt brug for en effektivisering med fokus på liggetiderne på de medicinske afdelinger. Det må kunne forventes af hospitalsledelserne, at man – om ikke helt så i hvert fald næsten – kan komme de unødige indlæggelser til livs. At 20 procent i dag reelt kunne være sendt videre er helt indlysende ikke godt nok, når der er enorme problemer med overbelægning, og patienter dør som følge af den.
Den dårlige kommunikation mellem regioner og kommuner får en stor del af skylden. Men ansvaret for at få kommunikationen til at fungere, så sengene kan blive ledige hurtigt nok, må ligge hos lederne af hospitalerne og de kommunale tilbud. 
Lever de ikke op til det ansvar, må man finde andre, som kan. På samme måde må hospitalsledelserne kigge på, hvor godt den enkelte afdelingsleder klarer udskrivningerne og drage konsekvenser, hvis det ikke er tilfredsstillende. 
Det handler om vores fælles penge, som i dag bliver brugt på en ineffektiv måde – og frem for alt handler det om menneskeliv.

