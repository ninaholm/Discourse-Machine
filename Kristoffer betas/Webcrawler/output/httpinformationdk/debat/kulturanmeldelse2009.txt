En prostitutionsdebat som for længst er blevet ført
Det er ikke til at blive klog på, om Synne Garff har villet skrive en kriminalroman eller et debatindlæg


 "Jeg vil gerne nuancere din opfattelse af købt kærlighed, nedbryde dine fordomme. Jeg vil gerne invitere dig indenfor i lystens labyrint."
Man skulle tro, det var Synne Garff selv, der udtalte disse ord, for de indkapsler netop intentionen bag Lystens labyrint. Garff lægger ordene i munden på sin femme fatale-skikkelse Victoria, som i romanen inkarnerer myten om den lykkelige luder. 
Victoria er en intelligent, übersexet og retorisk stærk medicinstuderende, som bevidst har valgt at tjene penge på sin nymfomani. At det på ingen måde lykkes hverken for Victoria eller for Garff at nuancere opfattelser eller nedbryde fordomme, er naturligvis et kæmpe flop. 
Bogens største problem er, at den ikke kan beslutte sig for, om den vil være debatbog eller krimiknaldroman. På handlingsplanet følger vi sociologen Amalie, som er i færd med at skrive speciale om prostitution. Derfor tager hun på feltarbejde op og ned ad Istedgade, på værestedet Oasen og (især) på et københavnsk bordel, hvor hun møder føromtalte Victoria. Man aner, at Amalies tilgang ikke er helt saglig. Hun forholder sig hverken objektivt eller videnskabeligt til prostitutionsmiljøet, men gemmer på hemmeligheder, holdninger og stærke personlige motiver. Ak ja. Man kan jo altid tørre sin hovedperson af på et barndomstraume, har Garff velsagtens tænkt. Originalt er det ikke. 
Billige krimitricks
På sin research møder Amalie foruden Victoria en lang række kvinder i og omkring prostitutionsmiljøet, og romanens første 100 sider går med at opridse disse kvinders forskellige historier. Garff har selv lavet en lignende research, og når man tænker på, hvor mange skævt levende kvindeskæbner, hun må have mødt og talt med, virker hendes romanfigurer som nogle fladtrådte papkasser. Victoria, Nina, Liz, Lotte, Barbara, Josephine og hvad, de nu ellers hedder, får aldrig kød på kroppen og blod i årene. De fremstår mest af alt som typecastede synspunkter i en prostitutionsdebat, som for længst er blevet ført. Luksusluderen, alenemorluderen, bordelmutteren, socialrådgiveren, sexologen, juristveninden og den menneskehandlede. Samme typecasting gør sig gældende i forhold til mændene, som foruden politimanden Pet-Nec tæller forskellige stereotype kundetyper. Fra den forsømte ægtemand, som tager pigerne bagfra, til den perverse sadistdirektør, der tænder på at brække fingre. Det er firkantet, uden psykologisk liv og nuancer, og som debatindlæg betragtet reproducerer Lystens labyrint langt flere fordomme, end den nedbryder. 
Selv om Garff i en gestus af gigantisk genrekliché serverer et blodigt lig i rød silkeunderkjole med struttende brystvorter og klister mellem benene på side ét, begynder krimiplottet først at skabe fremdrift omtrent halvvejs inde i romanen. Her begiver Amalie og Victoria sig ud på en køretur ned gennem Europa for at hjælpe en nigeriansk kvinde på flugt fra de grumme bagmænd. Tiltrækningskraften mellem Amalie og Victoria tager til, og det samme gør læsehastigheden. Alle billige krimitricks lige fra cliffhangere over hemmelighedskræmmeri, voodoomagi, jalousi og drømme, man vågner op fra, er i spil. Disse virkemidler virker primært i den forstand, at man bliver hurtigere færdig med romanen. Bagefter er det ikke til at afgøre, om Garff har villet skrive en kriminalroman eller et debatindlæg. Ingen af delene er lykkes. 


