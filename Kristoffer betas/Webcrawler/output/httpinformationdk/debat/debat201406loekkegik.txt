Løkke gik i tabertalefælden
Løkke er fortsat formand for Venstre. Den bedrift har krævet usædvanlig styrke. For når en toppolitiker én gang har holdt ‘tabertalen’, har han selv legitimeret spekulationerne om, hvem der skal være hans efterfølger


 
	Sjældent har medierne varmet så meget op til et møde i Venstres hovedbestyrelse, som det tirsdag aften, der skulle afgøre, hvorvidt Lars Løkke Rasmussen fortsat skulle være formand for Venstre. Adskillige sendevogne var kørt til Odense, studier var sat op, og rækker af hegn skulle holde journalisterne væk fra indgangen og give hovedbestyrelsesmedlemmerne mulighed for at komme uhindret ind i Odense Congress Center.

	Efter syv timer stod det klart, at Venstres formand fortsat hedder Lars Løkke Rasmussen, og det er en bedrift af de større. For Lars Løkke Rasmussen havde allerede på europaparlamentsvalgnatten stort set beseglet sin politiske skæbne, da han trådte frem for partiet og holdt ‘tabertalen’.

	Efter at have fumlet lidt med mikrofonen, stod han i næsten otte minutter på et lille plateau i midten af Landstingssalen på Christiansborg. Det var lige før midnat, og det havde været en lang dag.

	»Man siger, at vejen til Helvede er brolagt med dårlige undskyldninger. Der skal vi ikke hen. Så lad mig sige det, som det er: Venstre har slet, slet ikke fået det valg, som vi skulle have. Og det er mit ansvar,« sagde Lars Løkke Rasmussen, da mikrofonen endelig virkede, og inden sveden for alvor var begyndt at pible ad ham.

	Efter 10 dages intense skriverier om venstreformandens tredje, store bilagssag havde han og partiet fået vælgernes dom ved valget til Europa-Parlamentet: 16,7 procent af stemmerne – og et mistet mandat. Man var gået fra tre til kun to valgte V-kandidater.

	»De skriverier, der har været omkring min person de sidste cirka 10 dage af valgkampen, de har skygget, de har taget opmærksomheden fra Venstres politik, og de er nok hovedforklaringen på, at vi står med det resultat, vi har her i aften,« sagde Lars Løkke Rasmussen, mens flere af de tv-seere, som stadig var vågne, formentlig holdt vejret – for var det nu, at Løkke ville trække sig?

	Partiformanden for det, der siden seneste folketingsvalg har været landets største parti, var i gang med sin første rigtige ‘tabertale’ efter et valg.

	Da han ‘tabte’ folketingsvalget i 2011, tabte han ikke rigtigt. Venstre gik frem, men den samlede mandatfordeling gjorde socialdemokraten Helle Thorning-Schmidt til statsminister. Hun havde dog kun nøglerne til Statsministeriet »til låns«, som Løkke proklamerede ud på valgaftenen – og gentog efter valget til Europa-Parlamentet:

	»Jeg bilder mig ind, at jeg fortsat har modet, viljen og styrken til at være den rigtige person, der styrer Venstre i position og tager nøglerne tilbage,« sagde han. Men da var det allerede for sent: Han havde holdt ‘tabertalen’.

	Noget anderledes lød det, da Mogens Lykketoft (S) efter folketingsvalget i 2005 kastede håndklædet i ringen, fordi det ikke lykkedes ham at vippe Anders Fogh Rasmussen (V) ud af Statsministeriet.

	»Kennedy sagde, at sejren har mange fædre, men nederlaget er forældreløst. Sådan er det ikke her. Jeg har haft lederskabet. Jeg har gjort det, så godt jeg kunne. Men resultatet er ikke godt nok. Og det påtager jeg mig ansvaret for‚« sagde Lykketoft.

	Han tog konsekvensen af ‘tabertalen’. Det gjorde Lars Løkke Rasmussen ikke, og det gør ham til jaget vildt, selv om han tirsdag aften fik hovedbestyrelsens opbakning til sit fortsatte lederskab af Venstre. Han har nemlig legitimeret alle spekulationer om, hvem der engang skal efterfølge ham ved nok at tage ansvaret for valgnederlaget – men skyde skylden over på alle andre end sig selv.

	Egentlig er det tankevækkende, at Løkke går i ‘tabertale’-fælden. Hans politiske CV viser, at han burde være for rutineret til det. Hans modstander, Helle Thorning-Schmidt, har på trods af valgnederlag på valgnederlag formået at undgå det, og det har befriet hende for at være jaget vildt efter vælgernes dom. Man har jaget hende, når dårlige meningsmålinger har fulgt omfattende reformforslag, men når valgnederlaget omsider er blevet indkasseret, har hun formået at gøre sig fri af taberrollen – de lange knive er blevet i skeden.

	Fælles for dem begge gælder det dog, at en af dem inden for et års tid kommer til at holde en ‘tabertale’. Et nederlag mere overlever ingen af dem.

Casper Dall er leder af Informations Christiansborg-redaktion.

