Et forsvar for dumhed
Det er ikke altid et udtryk for ond vilje, når forsvaret skjuler oplysninger for det omgivende samfund eller direkte vildleder. Det kan lige så vel være grænseløs inkompetence


 »Man kan aldrig afvise ren dumhed,
	når man taler om forsvaret.«
	– Oberst Lars Møller i Information, 2009
Folketingets statsrevisorer retter en skarp kritik mod Forsvarsministeriet i en ny rigsrevisionsundersøgelse af de skandaleramte EH-101-helikoptere. Nej, godt nok kan helikopterne stadig ikke flyve mere end et par timer uden at gå i stykker. Og nej, de kan stadig ikke flyve med tropper, hvilket man egentlig købte dem til i 2001. Og jo, det var først, da Rigsrevisionen tvang forsvaret til at lægge tal sammen, at man fandt ud af, at helikopterne koster tre gange så meget i drift, som man havde regnet med. Men det, revisorerne harcelerer mest over, er forsvarets manglende samarbejdsvillighed.
Rigsrevisionen har haft svært ved at få møder i stand; dokumenter og data er ikke kommet til aftalt tid; og når forsvaret endelig har givet informationer fra sig, har de været indbyrdes modstridende, ligesom forsvaret flere gange har korrigeret sine egne oplysninger, når Rigsrevisionen vendte tilbage med supplerende spørgsmål. Det finder statsrevisorerne »stærkt kritisabelt«.
Slap af, kære rigs- og statsrevisorer. I må ikke tage det personligt. Det er et grundvilkår for at arbejde med forsvaret, som pressen for længst har måttet vænne sig til. Da oberst Lars Møller i 2009 udtalte sig til Information, var det som svar på et spørgsmål i Jægerbogssagen om, hvordan et elendigt forsøg på at konstruere en arabisk oversættelse af bogen kunne gå hele vejen igennem Forsvarskommandoen og lande på ministerens bord. Men udsagnet har generel karakter. Det er ikke altid et udtryk for ond vilje, når forsvaret skjuler oplysninger for det omgivende samfund eller direkte vildleder. Det kan lige så vel være grænseløs inkompetence.

