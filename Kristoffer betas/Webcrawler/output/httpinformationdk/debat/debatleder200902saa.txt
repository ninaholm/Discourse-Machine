Så er det nu



 Så det nu, børnefamilierne skal rykke. Efter års leflen for lige netop denne vælgergruppe; valgløfter om bedre vilkår, mindre stress og flere ressourcer til daginstitutioner - løfter der blev brudt eller udvandet, da valgkampen var slut - har børnefamilierne nu en klokkeklar mulighed for at tage sig den frihed, de måtte ønske. Med Skattekommissionens netop offentliggjorte forslag om mindre skat på arbejde, kan de trængte og stressede forældre få mere fritid eller gå på deltid, uden at det kommer til at ramme dem på pengepungen. 
Eksperter og Skattekommissionens formand Carsten Koch har peget på, at skattelettelser kan have den uheldige konsekvens, at folk faktisk arbejder mindre. Og hvilken kættersk tanke, når vi nu har fået tudet ørene fulde af, at nationen ville gå i knæ, hvis vi ikke alle smøger ærmerne op en ekstra gang. Skulle de danske børnefamilier være blevet lullet til at acceptere den politiske retorik som en lovmæssig sandhed, der hedder, at vi skal arbejde mere, minder vi lige om, hvad regeringen havde på tapetet på det børnepolitiske område for blot få år og et par valgkampe siden: - Under valgkampen i 2005 lovede regeringen at nedsætte en Familie- og arbejdslivskommission, der skulle komme med anbefalinger til en bedre balance mellem familie- og arbejdsliv. 
Og Fogh havde denne erkendelse: "Det er vigtigt for samfundet, at børnefamilierne har gode vilkår. Børnene skal have de bedst mulige rammer for deres opvækst. Det er også vigtigt for erhvervslivets konkurrenceevne, at vi har et fleksibelt arbejdsmarked, hvor det er muligt for begge ægtefæller at være på arbejdsmarkedet og samtidig sikre, at der bliver taget hånd om deres børn."- Børnefamilierne blev ligeledes under valgkampen i 2005 stillet i udsigt, at forældrebetalingen i daginstitutionerne skulle nedsættes, fordi "især familier med små børn" "har en trængt økonomi." - Daværende familieminister Carina Christensen lovede også, at lukkedage i daginstitutionerne skulle afskaffes. - Valgkampen 2007 lovede regeringen at forhøje børnechecken med 2.000 kroner per barn under tre år i 2008.
Og så repeterer vi lige resultaterne: - Ud af Familie- og arbejdslivskommissionens 21 anbefalinger til politikerne, er kun ét på vej til at blive gennemført.- I stedet for at sænke forældrebetalingen i daginstitutionerne blev den forhøjet fra 25 til 30 pct. - Lukkedagene blev heller ikke afskaffet, kun de 'løse', som de færreste kommuner faktisk benytter.- Børnechecken blev ikke forhøjet til 2.000 kroner i 2008. Men kun med 1.000 kroner.
Hvis der er nogle børnefamilier, der er blevet lidt småharme over behandlingen, har de nu muligheden for at sige tak for sidst til Fogh & Co. ved at bruge mere tid på børnene og få penge for det. Samfundet går så glip af en nødvendig arbejdsressource, men man kan ikke rigtig bebrejde børnefamilierne det, vel? Regeringen har jo selv fortalt dem, at de har det hårdt.

