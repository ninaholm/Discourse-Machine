Fra ugens netdebat: Den danske landbrugsjord
Mandag den 15. marts kunne Information fortælle, at regeringen og Dansk Fokeparti agtede at vedtage en lov, der åbner for salg af dansk landbrugsjord til udenlandske investorer - loven blev i øvrigt vedtaget tirsdag


 Mandag den 15. marts kunne Information fortælle, at regeringen og Dansk Fokeparti agtede at vedtage en lov, der åbner for salg af dansk landbrugsjord til udenlandske investorer - loven blev i øvrigt vedtaget tirsdag. Sigtet med liberaliseringen er at muliggøre et endnu mere effektivt landbrug med investeringer og know-how fra udlandet, som kan fremtidssikre det danske landbrugs konkurrenceevne, mens arbejdspladserne bibeholdes.
Tiltaget er et opgør med 270 års praksis på landbrugsområdet og har mødt megen kritik fra forskellige sider og af forskellige årsager. Blandt andet sagde de radikales landbrugsordfører, Lone Dybkjær, under førstebehandlingen i Folketinget, at lovforslaget indebærer »en af de allerstørste ændringer, ikke bare af dansk landbrug, men også af det danske samfund, som vi i virkeligheden hidtil har set på dette område«. Regeringen har indtil videre afvist kritikken og fokuseret på opgøret med den hidtidige lovgivnings begrænsninger.
Et bæredygtigt samfund
Ifølge Steen Ole Rasmussen er loven et desperat forsøg på at redde jordprisernes fald fra sine overjordiske tinder og begrænse kreditorernes historiske tab på udlån til et erhverv, »der på trods af giganttilskud i mere end 30 år har været ude af stand til at bidrage nævneværdigt til det danske BNP.« Han citerer El Pais for en historie om, at tyskere og grækere nu overvejer at sælge ud af de græske øer for at gøre det muligt for Grækenland at leve op til EU's konvergenskrav.
Karsten Olesen mener, at en løsning kunne være at oprette en økologisk kreditforening, som samtidig ville gøre det lovligt at oprette et naturvenligt holdingselskab, der kan være part og yde lån til naturvenlige landbrugsformer. Denne bekymring for miljøet deles af Bernhard Dragsbjerg, som forudser, at ændret ejerskab i dansk landbrug helt sikkert vil medføre øget grundvandsforurening samt stærkt øgede recipientproblemer i vandløb, søer og kyster, da han ikke forventer, at dansk miljølovgivning vil administreres grundigt nok.
Kurt Bertelsen Christensen sammenligner med fiskeriet, hvor man allerede er langt ude på den internationale kurs, når det gælder ejerskab til kvoter, hvilket kun kunne ske, fordi man lod stå til. Ifølge ham er det ikke så meget miljøet, der er på spil, som det er et bæredygtigt samfund. Han mener, at når landbruget koncentreres på kæmpeenheder, så bliver samfundet taget som gidsel, idet de store brug bliver urørlige, grundet deres uundværlighed.
Jens Peter Hansen spørger til gengæld, hvorfor den danske landmand dog skal beskyttes? Han er overbevist om, at den danske jord kunne beskyttes bedre, hvis ikke den forvaltedes af en branche med en historisk fortrinsstilling.
Information bringer hver fredag på denne plads et uddrag af ugens mest interessante kommentarer fra debatten på information.dk

