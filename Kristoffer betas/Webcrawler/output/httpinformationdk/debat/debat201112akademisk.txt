Akademisk (under)klasse med muligheder
Akademikerledigheden er et stort problem, men det er en overdrivelse, når Information udråber de ledige højtuddannede til den nye underklasse. For mange af dem er der job at få, hvis bare de sluger kamelen og erkender, at drømmejobbet ikke nødvendigvis findes i København


 Det lyder dramatisk, når Informations leder den 6. december erklærer de ledige akademikere for Danmarks ny underklasse. Akademikerne er trods alt stadig en særlig privilegeret gruppe, så ligefrem at kalde dem en underklasse er formentligt at stramme den en hel del. I så fald er det den mest ressourcestærke underklasse, vi nogen sinde har set.
Dertil kommer, at (under)-klassen har mange muligheder, som ingen tidligere underklasse historisk har haft, og som andre af vores underklasser kun kan misunde dem. Måske burde vi vende problemstillingen på hovedet og stille det frække — og givetvis upopulære — spørgsmål: Skal de veluddannede ledige blive bedre til at udnytte mulighederne?
Akademikerledigheden er et stort problem, ingen tvivl om det. Og især er dimittendledigheden foruroligende. I København, som huser 42 procent af alle dimittender, har vi derfor iværksat flere tiltag, som skal øge efterspørgslen efter akademikere og øge beskæftigelsen.
Vi har målrettet vores virksomhedsindsats mod små og mellemstore virksomheder, som ifølge undersøgelser med fordel kan ansætte flere akademikere. Vi tilbyder også øget kontakt med vores jobcentre og flere uddannelsestilbud til dimittender og langtidsledige akademikere. Vi har således i København afsat et tocifret millionbeløb til jobindsatsen over for ledige akademikere i 2012.
Mental barriere
Vi forventer en effekt og lægger alle kræfter i at sikre succes. Men for at øge effekten tillader jeg mig forsigtigt at komme med et lille ønske, der imødegår Informations leders fokus på at placere ansvaret for akademikerledigheden på alle andre end akademikerne selv.
Vores erfaringer fra jobcentrene fortæller os, at ledige akademikere hverken geografisk eller fagligt er særligt fleksible — eller rettere, mange akademikere kunne med fordel tidligere i deres ledighedsforløb sluge kamelen og erkende, at de ikke nødvendigvis får drømmejobbet i København. Det samme viser diverse rapporter om emnet. Heldigvis er der mange veje ind på arbejdsmarkedet, og nogle gange er omvejen den eneste mulige til et tilfredsstillende job, og måske — hvem ved — drømmejobbet om nogle år.
Jeg forstår selvfølgelig godt, at man ikke studerer filosofi i fem år for at tage job inden for et helt andet område, og jeg forstår godt, at det kan være en stor mental barriere at udvide sit geografiske søgefelt, når hverdagens trængsler trænger sig på. Men det er desværre krisetid. Og der er intet, der peger på, at det går den anden vej inden for den nærmeste fremtid.
En krisetid har store konsekvenser for de muligheder, der er på arbejdsmarkedet — og mange akademikere må desværre indse, at deres personlige muligheder er begrænsede. Det er simpelthen nødvendigt at se og søge bredere ud — både fagligt og geo-grafisk. Her har akademikerne den store fordel, at det akademiske studie ruster dem til omstilling. Derfor bliver det ofte et spørgsmål om at tro og ville. At tro på mulighederne og ville sluge nogle kameler. Lidt populært sagt, er det et spørgsmål om mentalitet, om ’mindste’.
Tag nu chancen
Der er mange ledige, der ville give deres højre arm for de muligheder, akademikerne har, og med en øget fleksibilitet åbenbarer der sig en virkelighed, som ikke ser så skidt ud endda. De seneste tal fra Arbejderbevægelsens Erhvervsråd viser, at mens der er blevet 100.000 færre ufaglærte job i Danmark de seneste tre år, så er der faktisk blevet 13.000 flere job til veluddannede. Og med en produktion i danske virksomheder, der bliver mere og mere videnintensiv, så erstattes en HK’er, der forlader sit job, ofte af en akademiker. Siden 2008 har de veluddannede øget deres andel af arbejdsmarkedet med to procentpoint, og det går kun i akademikernes retning.
Der er stadig job derude, og vi arbejder for at skabe flere. Måske ser mange akademikere ikke sig selv i en lille eller mellemstor virksomhed, men jeg vil ønske, at flere turde tage chancen. Hvem kender drømmejobbet, før man har prøvet?
Anna Mee Allerslev (R) er beskæftigelses- og integrationsborgmester i København

