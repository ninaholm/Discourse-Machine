Pøj, pøj med det



 "Lad os i stedet slippe friheden løs i den offentlige sektor."
Nykåret formand for Venstre, Lars Løkke Rasmussen (V). 
FØRST EN ANBEFALING til alle offentligt ansatte, som er trætte af alt for meget papirarbejde: Læs ovenstående citat grundigt, klip det så ud, gem det godt, og tag det frem igen om et år eller to. Spørgsmålet vil til den tid være: Er friheden blevet større? Alle tidligere statsministre har på et tidspunkt haft en plan om at afbureaukratisere, og Lars Løkke Rasmusssen har ligefrem "en drøm", fortalte han i weekenden. Den går ud på sammen med kommunerne at begrænse bureaukratiet - skemaer, kontrol og procesregler. I stedet vil han for de ansatte skabe det, som han kalder "frihed under ansvar". "Er det naivt?" spørger han retorisk i sin tale, og det må man desværre sige, at det er. Også mere naivt end en ny statsminister og ny Venstre-formand har lov til at være. Med mindre - og det kan vel ikke udelukkes - at Løkke Rasmussen vil tage et grundlæggende opgør med mere end to årtiers paradigme for styring og effektivisering af den offentlige sektor, som er blevet kaldt new public management.
Antallet af skemaer, kontrolfunktioner, handlingsplaner, stregkoder og meget mere er eksploderet på få år, og intet tyder på, at der kommer mindre af det. Tværtimod. Offentligt ansatte fra pædagoger til socialrådgivere til politibetjente bruger i dag uforholdsmæssig meget tid på papirnusseri - de varme hænder er blevet kolde. Men systemerne er ikke kommet ud af den blå luft, de er en logisk følge af den måde at anskue den offentlige sektor på, som ikke mindst Lars Løkke Rasmussen har været eksponent for. 
En forudsætning for, at man kan effektivisere og rationalisere arbejdsgange og bench marke og sam-menligne institutioner, er nemlig, at man ved, hvad der foregår i alle arbejdsprocesser. Hvordan skal man kunne rationalisere hjemmehjælperens arbejde, hvis ikke man ved, hvad hun bruger tiden til minut for minut? Og hvordan skal "kunderne i butikken" - borgerne - kunne stille krav til det offentlige, hvis de ikke ved, hvad de kan forvente og har ret til - jobtilbud for jobtilbud. Og hvordan skal politikerne vide, hvorfor eleverne i sjette klasse på den ene skole klarer sig bedre i matematik end på den anden, hvis de ikke har et nedskrevet og kontrolleret sammenligningsgrundlag. Derfor er det i den regerende logik nødvendigt at måle og veje og notere ned og stille op i skemaer - alt fra hvor lang tid det tager at rede en seng på hospitalet, til hvad en ledig skal præstere for at stå til rådighed på arbejdsmarkedet.
Et opgør med dette regeltyranni kræver, at man organiserer offentlige institutioner på en anden måde - som eksempelvis selvstyrende enheder - med en langt større frihed til selv at definere, hvad der er vigtigt uden politisk indblanding. Det er Løkke Rasmussen næppe klar til, men han skal have pøj, pøj med det.

