En politisk kanon
- i søgningen efter de danske værdier


 Lad os se på sagerne: Lige fra Fogh Rasmussen-regeringens fundament støbt i kreativ bogføring og Lene Espersens og Henriette Kjærs opfindsomme boligtilskud — over Lars Løkkes begunstigelse af privatsygehusene og Lene Espersens kunstneriske forhold til ministeransvarlighedsloven — til Helge Sanders forskning og faktura og rotter på loftet og Rønn Hornbechs træskodans for afviste asylansøgere. 2001-2011. Der er så meget at det svimler. Et udvalg: Den tidligere finansministers vanskeligheder med at finde hjem til bopælspligten, samtidig med at Venstres mirakelmager i Farum tog fat, og landets kommuner blev opfordret til at følge den lukrative borgmesters eksempel og spare borgerne hver den bondegård, som de senere kom til at tilbagebetale med renter og renters rente. Thor Pedersen fik for resten som daværende direktør rigeligt med opgaver for Jydsk Rengøring i den kammeratlige kommune. Den historie blev midlertidigt forstyrret af skatteminister Hovmands honnette gestus af et skattefradragshul på 11 milliarder til TDC fulgt af vildledende vejledning af Folketinget og Hovmands exit.
Miljøministeren hed Hans Christian Schmidt — stor mand i Vojens før ophøjelsen til verdens dengang bedste miljøministeriums afvikler. Til gengæld for hærværket mod Venstres mest afskyede ministerium viste ministeren sine veludviklede fornemmelser for vennetjenester og lod summer fra statens kasse tilflyde hjemegnen — i lande Danmark nødigt sammenligner sig med taktløst kaldet korruption. Den sag indbragte Schmidt en så bramfri påtale fra Rigsrevisionen, at en mindre stålsat regeringschef end den Store Kreative Bogfører ville have pensioneret sin gavmilde miljøminister.
Dette sørgede kirkeminister Tove Fergo selv for at gøre ved at ryge ud ved valget i 2005. Da havde hun lagt sig ud med 90 procent af folkekirken og på grund af regnskabsrod fået Kirkeministeriet sat under administration. Den fromme minister nåede lige at ondulere sin pastorale ægtemage en lønforhøjelse på 135.000. Forbrugerminister Kjær blev to gange dømt som dårlig betaler, hvilket senere viste sig at være normen for en politiker, der højlydt påberåbte sig konservative værdier og tæring efter næring.
Rundhåndede aftaler
Udviklingsminister Ulla Tørnæs vidste ikke, hvad der foregik af udvikling i hendes eget hjem, hvor husbond til driften anskaffede en stribe billige illegale østeuropæere. Uvidenhed kan være en dyd. Dog næppe for erhvervsminister Bendt Bendtsen, der tolkede våbenloven lige så frisindet, som han ofte drog på gratis jagt med folk, for hvem det kunne betale sig at smøre den glade fynbo og partiformand. Foruden Bendtsens store armbevægelser på jagtmarkerne var Mr. 10 procent også generøs med eksamensoplysningerne i sit cv. Her stod dog ikke, at Bendt Betjent havde særlig sans for Folkevogne og opfattede ministerbilen med chauffør som sin egen. Bendtsens klare forståelse for bankernes udsatte stilling, da de i forvejen høvlede gebyrer ind og nu også skulle have 50 øre på dankortet, blev kun overgået af den erhvervsvenlige ministers rundhåndede aftale med A.P. Møller om beskatningen af Nordsøolien og koncessionen med gunstig frist til 2042. 360 milliarder lige ned i foret på hr. Møller og sjovt nok bestyrelsesposter i koncernen til Bendtsen, da ministertiden var slut. At efterfølgeren i Erhvervsministeriet siden sørgede for at levere 100 milliarder kroner til bankerne, uden at staten blandede sig for ikke at skabe »koreanske tilstande«, som Lene Espersen forklarede, nævnes kun i forbifarten og er peanuts i forhold til, hvad den nye skatteminister forleden gjorde for at spare de multinationale selskaber ulejligheden med at betale skat. Anderledes gemene folk i restance skal for provenuets skyld ikke vente forståelse fra den nidkære venstremand.
Åh jo, og så skal man da nævne at den nuværende finansminister i sin tid som beskæftigelsesminister udløste Cavlingprisen til den journalist i DR's
Orientering, der afslørede, at det eneste gale ved Hjorth Frederiksens forvaltning var, at den var ulovlig. Ministeren bestilte falske tal i dagpengesagen til støtte for sine påstande, samt fjernede kravene til sikkerhed på arbejdspladsen for fremmed arbejdskraft. Det fik kun betydning for dem, der kom til skade. Og så blev hr. Frederiksen som tak for indsatsen udnævnt til finansminister.
Foragt for lovgivningen
Sådan kan man blive ved, der er rigeligt, hvor det kommer fra. Denne politiske mentalitet med amoral sivende fra toppen ned i systemerne har været gængs siden 2001. Den bifaldes af støttepartiet DF, og den kendetegnes af ministrenes og flertallets ophøjede foragt for den ende af love og konventioner, der lige i øjeblikket hæmmer den ideologiske virketrang.
Vender man sig så fair og fast mod periodens politiske resultater, fremhæver VK gerne selv det strammede retsområde, hvor regeringen nu foreslår privatiserede fængsler som i USA, hvor forbrydelse og straf er fed forretning. Som Lars Barfoed erklærer, bliver han så vred, når han hører om hjemmeoverfald, hvilket må siges at være et overraskende og heltemodigt standpunkt for en konservativ justitsminister. At retsløs vilkårlighed er dagens orden på fremmedfeltet, nævnes her som en formalitet.
Hvad angår skolen, besindede statsministeren sig omsider efter alt i alt 14 år med Bertel-pis-mig-i-øret som undervisningsminister og forlangte et 360 graders eftersyn. Så klart kan det siges.
I miljøet går det planmæssigt. Miljøminister Ellemann, der kun bøjer sig for pression, giver den nu gas ved at forlænge fristen for landbrugets udledninger. Så bliver man hurtigere af med den diversitet, der alligevel ikke kan sælges.
Og krigene: Den i Irak fik Fogh Rasmussen erklæret på grund af masseødelæggelsesvåben i den blå luft. I Afghanistan — afhængigt af datoen og Søren Espersens akutte blodomløb — kæmper danske soldater skiftevis for at forhindre terror på Nørreport, sikre afghanske pigers skolegang og for demokratiets udbredelse. Vælg selv. Libyen kan ingen forklare.
Og så er der økonomien, den går ufatteligt og placerer landet i væksthæmmernes yderste kreds. Og så var der den ferierende Espersen og hendes parti, der mente, at når konen nu ikke duede som partileder, kunne hun da altid bruges som udenrigsminister.
Danske værdier?
Ikke flere detaljer, hvori djævelen som bekendt holder hus. Blot dette til superminister Pind, der som borgmester tilsluttede sig samme værdiforestillinger om bilag på øl og snaps som hans chef og broder i ånden:
Når fremmede i assimileringens navn under indtagelsen af død sild i brun sovs skal tilegne sig de danske værdier, må en af disse vel være den politiske kultur, hvor landets ministre lyver, snyder og vildleder Folketinget og i øvrigt springer op og falder ned over alle indvendinger. Med mindre udskejelserne er så grænseoverskridende, at selv liberoanarkisten Anders Samuelsen aflyser et af sine hysteriske anfald og står af.
Og nu et par spørgsmål:
Omfatter prøven i danskhed, at ansøgerne som et udtryk for danske værdier samtykker i minister Pinds sammenrodede vås om integration og assimilation? Er mon de omtalte sager i denne klumme flertalspolitikernes svar på nationens kvaliteter og politisk kanon anno 2011? Fortæl i så fald under henvisning til ovenstående beskedne udpluk af sager siden 2001, med hvilke danske ord og vendinger folk af anden baggrund klarest anskueliggøres de danske værdier?
Sig endelig frem, hvis der foreligger en misforståelse.


