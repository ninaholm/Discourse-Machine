Klimakapitalismen har ingen motor
Der er et rungende socialt tomrum i klimadiskursen


 Klimakrisen og den økonomiske krise raser. En bred front af politikere og erhvervsfolk vil tackle kriserne med ét slag gennem grøn omstilling af kapitalismen. Fra SF til regeringen betragtes grøn vækst som fremtidens økonomiske paradigme - og i Mandag Morgen og Børsen agiteres utrætteligt for en grøn vækstoffensiv. Alligevel sker der intet. Det er der mange grunde til.
Det er ikke eliten, der skaber grundlæggende sociale forandringer. Elitens økonomiske og politiske kapital er investeret i status quo. Derfor ser vi også, at krisepolitikken reelt handler om genopretning - ikke om at skabe et nyt paradigme. De danske bankpakker og vækstinitiativer er gode eksempler. Man skal have et mikroskop for at kunne se de visionære elementer i denne reaktive politik. De vilkår, som politikere og virksomheder er underlagt, skaber heller ikke en rød løber for omstilling til klimakapitalisme. Det økonomiske marked og markedsdemokratiet favoriserer kortsigtede egeninteresser, mens en grundlæggende omstilling af systemet fordrer præcis det modsatte. Klimadagsordenen baserer sig på en skrøbelig folkestemning, der slet ikke er kraftig nok til at bryde igennem den mur, der udgøres af elitens modstand mod forandringer kombineret med markedssamfundets klimaskadelige mekanismer.
Omstilling på trods
Tidligere omstillinger af kapitalismen er netop sket på trods af eliten og markedet. Motoren i kapitalismens udvikling er sociale bevægelser med bred folkelig opbakning, der kæmper for bedre generelle livsvilkår i form af højere levestandard, velfærd og demokrati. Disse bevægelser er primært motiveret af at skabe konkrete forbedringer i bestemte historisk kontekster. Hensigten er i hvert fald ikke at redde kapitalismen og den økonomiske vækst. Kapitalismens nye ansigter har vist sig, når sociale bevægelser med vedvarende masseappel er presset gennem det sociale filter, som eliten administrerer og markedet regulerer. Det er sket to gange i det 20. århundrede. 
Nye ansigter
Velfærdskapitalismen er det mest systematiske eksempel. Med krisen i 1930'erne som bagtæppe og gennem et tæt samarbejde mellem arbejderbevægelsen og venstrefløjen, blev der skabt bedre livsvilkår for brede befolkningsgrupper. Samtidig ekspanderede kapitalismen som aldrig før. Kapitalismens legitimitet blev styrket på grund af de sociale fremskridt, men succesformlen havde ikke uendelig garanti. I 1968 rejste der sig en ny bølge af modstand, der reagerede mod velfærdskapitalismens mange negative sider.
De nye sociale bevægelser havde bred folkelig opbakning. Resultatet af det vedholdende pres blev den postmoderne kapitalisme. Mange af de sociale bevægelsers krav om større mobilitet og fleksibilitet, ligestilling, fladere hierarkier og selvrealisering, er blevet delvist realiseret gennem nye typer organisering, arbejde og forbrug - og en ny velfærdsmodel. Den postmoderne kapitalisme er dog meget mere skrøbelig end velfærdskapitalismen. Den økonomiske vækst har været lavere og mere ustabil end i efterkrigstiden. Udviklingen er præget af fragmentering, individualisering og mediedominans. Virkelighedstab og desorientering er fremherskende kulturtræk. 
Fatal krise 
Den aktuelle krise er den første generelle krise i postmoderniteten, da den er genuint global, samtidig med at den er virtuel, medie- og sandsynlighedsbaseret. Klimakrisen cirkulerer i massemedierne, mens de konkrete udtryk er spredte og uden fast mønster. De negative konsekvenser af den globale opvarmning er usikre, eskalerer hovedsageligt i fremtiden og for danskernes vedkommende især andre steder i verden. 
Klimadiskursen er også naturvidenskabeligt funderet og kan kun appellere til en abstrakt moralsk bevidsthed. I modsætning til moddiskurser som marxisme og feminisme, der er dybt rodfæstede i folks individuelle erfaringer og sociale identiteter. Der er et rungende socialt tomrum i klimadiskursen. Det er en helt ny situation i forhold til sociale bevægelser. For også miljøbevægelser mobiliserer hovedsageligt omkring konkrete problemer og praktiske løsninger. 
Klimakapitalismen har ingen motor. Det mest fatale aspekt af krisen er paradoksalt nok undermineringen af de modbevægelser, der kan bidrage med den dynamik og legitimitet i form af progressiv omstilling, som kapitalismen har behov for i sin uendelige ekspansion. Konsekvensen er korruption og degeneration. 
Peter Nielsen er ph.d. og lektor i politisk økonomi på RUC

