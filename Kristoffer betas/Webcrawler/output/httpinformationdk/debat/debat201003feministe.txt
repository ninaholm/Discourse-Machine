Feminister anno 2010 har det på ingen måde nemt
Queer-feminismen har taget det radikale skridt at benægte, at det giver mening i det hele taget at tale om kvinder, om kvinders erfaringer eller om undertrykkelse af kvinder. Grundlæggende har queer-feminismen allieret sig med de kræfter i samfundet, som undertrykker og udbytter kvinder
De problemer, som mange kvinder må kæmpe med verden over, såsom seksuel vold, underbetaling og mangel på mulighed for at bestemme over sit eget liv, er ikke problemer, som queer-feministerne gider tage sig af.
 Model


 Feminister anno 2010 har det på ingen måde nemt. På den ene side må man kæmpe mod borgerlige kræfter, der med den ene hånd forsøger at rulle kvindefrigørelsen tilbage, samtidigt med at de med den anden hånd langer ud efter landets muslimer med påstanden om, at de, og kun de, ikke har realiseret ligestillingens idealer. På den anden side har vi et sammenrend af forskellige såkaldte nyfeminister eller queer-feminister, der grundlæggende set mener, at feminismen skal kæmpe for stort set alt andet end lige præcist kvinders rettigheder.
Queer-feminismen har sine rødder i 1970'ernes radikal-feminisme - og samtidigt er den et så voldsomt opgør med denne, at det efterhånden er svært at se, hvad der skulle være feministisk ved queer-feminismen.
Radikalfeminismen udviklede forestillingen om, at kønsrollerne ikke var biologiske realiteter, men i stedet samfundsskabte og dermed foranderlige - og de kæmpede for at afskaffe de kønsroller, som århundrederne igennem verden over var blevet og forsat bliver brugt til at undertrykke kvinder med. Uheldigvis var en række radikalfeminister ofte blinde over for den mangfoldighed af måder, man kan være kvinde på, f.eks. var man typisk notorisk intolerant maskuline lesbiske.
Queer har utvivlsomt sine rødder i en langt fra altid uberettiget kritik af radikalfeminismen - men i sin iver for at afgrænse sig fra denne er man endt helt i den anden grøft. Queer tager nemlig det radikale skridt, at man benægter, at det giver mening i det hele taget at tale om kvinder, om kvinders erfaringer eller om undertrykkelse af kvinder. Fra en berettiget kamp for at kvindebevægelsen skal være så inklusiv som mulighed i forhold til de mange erfaringer, som dem der identificerer sig som kvinde kan have, er queer blevet til en kamp mod kvindekampen selv. Og dermed er queer godt på vej til at udvikle sig til en kvindefjendsk ideologi, der har potentiale til at spænde ben for kampen for bedre levevilkår for verdens kvinder.
Religion eller klima
Denne udvikling har en række radikalfeminister såvel som mere traditionelle feminister protesteret mod. Til dem hører den svenske feminist Ebba Witt-Brattström, der i november sidste år fik publiceret et indlæg med titlen 'Nyfeministisk krig mod kvinderne' i onlinetidskriftet Forum, der har fokus på kvinde- og kønsforskning. Ebba Witt-Brattström langer i dette indlæg heftigt ud mod queerteorien og dens tilhængere, som beskyldes for at føre en teoretisk krig mod selve begreberne 'kvinde' og 'kvindelighed', hvad underminerer kampen mod patriarkatets undertrykkelse af kvinderne.
To fortalere for queer-teorien fik så i næste nummer af Forum stillet spalteplads til rådighed for et modsvar. Først kommer Lene Myong Petersen til orde med indlægget 'I krig (og kærlighed) gælder alle kneb?' Her bruger hun det meste af sin taletid på at ironisere over Ebba Witt-Brattströms krigsmetaforik, men til sidst kommer hun dog ind på sagens kerne: »Selv kan jeg ikke lade være med at tænke, at den krig, som rent faktisk udkæmpes i Witt-Brattströms tekst, er en benhård magtkamp, som handler om, hvad der skal udgøre om-drejningspunktet for feministisk kønsforskning og aktivisme. Og at Witt-Brattström her kæmper indædt for at bevare 'kvinde' og 'køn' som privilegerede kategorier i et (hvidt) feministisk projekt, hvor 'kvinde' og 'kvindelighed' skal opskrives og hyldes, alt imens andre feminismer latterliggøres og dæmoniseres. Men, spørger Lene Myong Petersen, hvorfor skal feminisme handle om kvinder? Hvorfor kan den ikke her og nu lige så godt handle om religion eller klima?
Rikke Andreassen forsøger med indlægget 'Gammel vin på gamle flasker' en mere historisk orienteret kritik af Ebba Witt-Brattströms indlæg. Her skriver hun bl.a., at den klassiske feministiske kamp for fri abort ikke har været relevant for lesbiske, og hun kommer også ind på den moderne såkaldte postkoloniale feminisme, hvor kvinder fra de såkaldte u-lande afviser hvide feminister påstande om, at alle u-landskvinder hhv. alle de muslimske kvinder skulle være undertrykte. I stedet hævder de, at man ikke kan udtale sig på andres vegne.
Hvem har definitionsret?
Der kan ikke herske nogen tvivl om, at Lene Myong Petersen grundlæggende set har ret i, at der hersker en krig om, hvem der skal have lov til at definere hvad feminisme er eller kan være - og om hvilke kampe, der er væsentlige for feminister at kæmpe. Men det virker lige lovligt smart retorisk at spørge, hvorfor feminisme ikke kan handle om alt muligt andet end kvinder og kvindelighed. Jeg mener, hvorfor kalde noget, som ikke vil arbejde med kvinder og kvindelighed, for feminisme?
I stedet for at forholde sig konkret til Ebba Witt-Brattströms kritik forsøger både Lene Myong Petersen og Rikke Andreassen sig med en dæmonisering af den feminisme som Witt-Brattström står for. Den er nemlig 'hvid, middelklasse og heteroseksuel', og dermed synes det for de to at være klart, at den er ond og uønskværdig.   Denne indfaldsvinkel halter imidlertid kraftigt. Hvorfor skulle man f.eks. som lesbisk ikke kunne se manglen på fri abort som en undertrykkelse af kvinder, herunder en selv? Ved Rikke Andreassen ikke, at også lesbiske kan have frivillig eller ufrivillig sex med mænd og derfor også kan blive ufrivilligt gravide? Er kampen for, at kvinder skal have lov til at bestemme over deres egen krop, ikke også en væsentlig kamp for lesbiske? Og sidst, men ikke mindst, hvis lesbiske ikke vil være solidariske med heteroseksuelle kvinder og støtte dem i deres kampe, hvordan kan de så forvente, at de heteroseksuelle skulle føle solidaritet med dem?
Det er rigtigt, at det at være kvinde kan være rigtigt meget forskelligt, og at ordet 'kvinde', ligesom alle andre ord, løbende skifter indhold. Men det er blot en udfordring og ikke nogen uovervindelig forhindring for fællesskab. I stedet for at grave grøfter mellem kvinder kunne man forsøge at bygge bro over de grøfter, der måtte være. I stedet for at fokusere på det, der skiller, kunne man fokusere på det, der forener.  Men queer ønsker ikke, at kvinder indgår i alliancer, som går på tværs af race, klasse og seksualitet, hvor vi i fællesskab kan kæmpe for bedre vilkår for os alle. Som undskyldning herfor påberåber man sig den såkaldte postkoloniale feminisme og dennes antivestlige retorik. I deres iver for at dekonstruere kvindebegrebet overser Lene Myong Petersen og Rikke Andreassen imidlertid, at begreber som 'vestlig', 'ikke-vestlig', 'klasse' og 'race' er begreber, som blev skabt under industrialiseringen og imperialismen, men som her i det senmoderne samfund er blevet destabiliseret af samfundsudviklingen.
Destabiliserer kampen
Giver det her i globaliseringens tidsalder i det hele taget mening at tale om klasse, race og om kultur som stabile meningsfulde kategorier, der kan bevise, at ordet 'kvinde' er et tomt begreb uden indhold? Hvorfor er man så inkonsekvent i sin socialkonstruktivisme? Og i øvrigt, hvis ingen kan udtale sig på andres vegne, så må det jo også betyde, at f.eks. Rikke Andreassen ikke på vegne af de såkaldte ikke-vestlige kvinder kan hævde, at disse ikke ønsker indblanding fra de såkaldte vestlige kvinders side af. Det kunne jo nemlig tænkes at der blandt disse flere hundrede millioner af kvinder kunne forefindes betydelige forskelle i, hvordan den såkaldte vestlige feminisme bliver opfattet og vurderet.
Queer synes at være fikseret på at destabilisere kampen for bedre levevilkår for dem, der har identiteten som kvinde, og som lider under den behandling som de, der opfattes som kvinder, får i vores verden. De problemer som mange kvinder må kæmpe med verden over, såsom seksuel vold, underbetaling og mangel på mulighed for at bestemme over sit eget liv, er ikke problemer som queer gider tage sig af. Det må queertilhængerne sådan set selv om, men når de som nu kæmper indædt for, at feminismen ikke må tage disse problemer op - og når man forsøger at forhindre solidaritet mellem kvinder på tværs af etniske, sociale og seksuelle forskelle - ja så allierer man sig grundlæggende set med de kræfter i samfundet, som undertrykker og udbytter kvinder.

Karen M. Larsen er lektor

