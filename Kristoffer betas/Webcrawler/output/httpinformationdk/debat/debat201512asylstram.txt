Asylstramninger spolerer flygtninges fremtid i Danmark
Det er muligt, at regeringens kurs får flygtninge til at søge mod andre lande end Danmark. Men vi har besøgt en række asylcentre, og én ting er sikkert: Forringelserne kommer også til at knække mange af de syrere, der allerede er her
 En gruppe asylansøgere står i kø på et asylcenter, hvor Venligboerne er ankommet med flere end 20 sække sko og tøj, som lokale har doneret. Ifølge dagens kronikører vil regeringens asylstramninger knække mange af de flygtninge, der er kommet til landet, særligt hvis de skal vente flere år på at blive genforenet med deres familier.


 KRONIK – Ét ord dominerer debatten om de syriske flygtninge, der søger asyl i Danmark. Det ord er ’måske’.
Læs også: Hvor længe skal flygtningedebatten gro i DF’s have?
Måske er nogle af flygtningene hadprædikanter og IS-krigere. Måske er de ikke. Måske shopper de rundt mellem asyllande efter det bedste kontanthjælpstilbud. Måske gør de ikke. Måske er de veluddannede, måske er de analfabeter.
Alle de her måske’er i debatten balancerer på et meget spinkelt fundament af fakta. Der findes ikke et centralt register for syriske flygtninges uddannelsesniveau. Ofte bliver der trukket på forældede tal helt tilbage fra 1999, hvor Bashar al-Assads far, Hafez, stadig sad trygt på magten i et undertrykt, men fredeligt Syrien.
Læs også: Hvad blev der af målsætningen om at hjælpe flygtningene?
Det er forståeligt nok, for der er heller ikke mange danske undersøgelser at støtte sig til. Da Venstre-manden Morten Dahlin i et debatindlæg skulle underbygge sin påstand om, at flygtningene vælger land efter offentlige ydelser, henviste han til forskere fra England, USA og Bulgarien. Da Martin Krasnik skulle grille Inger Støjberg (V) i Deadline brugte han en britisk undersøgelse og en norsk rapport.
Vi har brugt en stor del af vores specialeperiode på at køre rundt til forskellige asylcentre i Danmark og tale med syriske flygtninge. Herigennem har vi fået indblik i, hvad der motiverer det ellers tavse omdrejningspunkt i debatten. Vi er kommet tættere på en forståelse af, hvem syrerne egentlig er, hvad de drømmer om, og hvad der bekymrer dem. Spørgsmål, som tilsyneladende ikke interesserer særligt mange af dem, der ellers kommer til orde i flygtningedebatten. Her er, hvad vi lærte.
Arbejde og værdighed
De syrere, vi talte med, var som regel veluddannede, velklædte og gode til engelsk.
Vi interviewede 10 syriske kvinder og 14 syriske mænd i alderen 19 til 61 år på centrene Auderød, Roskilde, Avnstrup og Holmegaard. Udsnittet er selvfølgelig lille, men det er jo pointen i et kvalitativt interview. Hvis man gerne vil vide, hvordan folk forstår deres egen situation, er det ikke noget dårligt udgangspunkt at tale med dem.
18 ud af de 24 deltagere havde en eller anden form for videregående uddannelse. I hver fokusgruppe, vi afholdt, var der nogen, som spurgte ind til vores speciale, vores teori, eller som begyndte at fortælle om deres egen studietid i Aleppo eller Damaskus. Kun enkelte gik med tørklæde om hovedet, og ingen bar mere ortodokse og tildækkende klæder. Mænd og kvinder talte frit med hinanden, selv i blandede grupper.
Alle de syriske flygtninge, vi talte med, havde selv valgt at søge asyl i Danmark (bortset fra en enkelt yngre mand, som var blevet registreret af politiet imod sin vilje, da han ville rejse videre til Canada).
I alle vores fokusgrupper nævnte asylansøgerne, at det var vigtigt for dem at komme tilbage i arbejde. Det var et gennemgående tema, at de satte lighedstegn mellem arbejde og værdighed.
Danmark er dyrt
Folketinget havde knapt behandlet den nye 101-sider lange asylaftale, før der var nye stramninger på vej. Ud over en halvering i integrationsydelsen og en tredobling af ventetiden på familiesammenføring skal eventuelle værdier, som flygtningene har med sig, også beslaglægges.
Det er alt sammen en del af den politiske kur, der skal gøre Danmark til et endnu mindre attraktivt tilflugtssted for de mennesker, der flygter fra krigen i Syrien.
De syrere, vi talte med, havde næsten alle tilfælles, at de havde hørt, at det var svært at være asylansøger i Danmark, at en ny regering ville begrænse antallet af flygtninge, og at økonomiske udbetalinger var små. Det havde de hørt gennem familie, venner eller tidligere asylansøgere.
Næsten alle – 22 ud af 24 – havde dog alligevel valgt Danmark af samme simple årsag: at det er her, de har familie. Ofte hørte vi dem sige, at hvis det ikke havde været for deres familie, ville de have valgt et andet land at søge asyl i.
Et forhold, som lå asylansøgerne meget på sinde, var, at de nu bliver trukket 50 procent i de ydelser, de får fra det offentlige. Mange påpegede, at Danmark er et dyrt land at bo i, og at de havde venner og familie, der havde svært ved at få dagligdagen til at hænge sammen økonomisk, selv om de modtog den fulde ydelse. Især familier med børn var bekymrede, da vi talte med dem.
Det sidste og suverænt vigtigste punkt for asylansøgerne, og som fremkaldte store følelsesmæssige udfald, var dog familiesammenføringen. Især dem, der stadig har familie tilbage i Syrien, var frustrerede.
Vi mødte to asylansøgere, der ville afbryde deres asylsag for at vende tilbage til Syrien og være sammen med deres familier. Andre følte, at de havde mistet modet og ikke kunne fokusere på deres liv i Danmark, så længe deres familie befandt sig en krigszone.
Familien betyder alt
Det er hævet over al tvivl, at målet med regeringens nye stramninger er at holde nye asylansøgere væk fra Danmark. Men det er vores helt klare vurdering, at reglerne også knækker og fremmedgør de asylansøgere, der allerede er her.
Stramningerne går ud over integrationen. Det store spørgsmål i den danske asyldebat burde være: Kan vi leve med at tabe en generation af flygtninge på gulvet i håbet om, at den næste generation bliver mindre?
Syrerne, som vi talte med, har jo netop ikke valgt Danmark på grund af de 5.945 kroner før skat, som en enlig voksen kan se frem til. De har valgt Danmark, fordi de vil være tæt på de mennesker, de holder af.
Men forringelserne kommer til at knække nogle mennesker, som faktisk gerne vil bidrage til samfundet. Baseret på vores samtaler med de 24 syriske asylansøgere må vi konstatere, at det er dybt problematisk for dem, at de ikke kan få et arbejde, før de har fået deres opholdstilladelse, at de er tvunget til at bo i opholdscentre, og at de skal hutle sig igennem tilværelsen på en andenrangsbistand, indtil de finder et job.
Det virker indlysende for os, at det er svært for en syrisk mor at fokusere på aftenskole og danskkurser, når man samtidig skal vente tre år, før man overhovedet må begynde at søge om familiesammenføring med sine børn tilbage i Syrien.
Det er muligt, at stramningerne tager håbet fra nogle af de flygtninge, der er på vej – men det gør de helt sikkert også for dem, der allerede er her.
Christoffer Stenbakken og Andreas Findling-Rottem studerer retorik

