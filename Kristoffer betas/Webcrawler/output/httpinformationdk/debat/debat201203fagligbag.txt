Faglig baggrund er ikke kvalitetsgaranti



 Skal man være rengøringsassistent for at drive ISS, farmaceut for at stå i spidsen for Novo eller journalist for at være chefredaktør på Information? Nej, ikke nødvendigvis.
Information – der tidligere i seks år har haft en historiker som topleder – muntrer sig 16. marts over, at Konservative vil give kommunerne mulighed for at ansætte skoleledere med andre kompetencer end netop læreruddannelsen. Det skulle være udtryk for generel mistillid til vælgergrupper langt fra de konservative kernetropper, som avisen udtrykker det.
Men hvorfor skulle netop folkeskoler alene kunne drives af lærere, når man alle andre steder i samfundet vælger personen med de bedste kvalifikationer til jobbet som leder?
Det er ren fagforeningstyranni at fastholde kravet om en baggrund som folkeskolelærer for at lede en vidensinstitution som en folkeskole, med måske 1.000 elever og langt over 100 ansatte. Skal man følge Informations logik, er løsningen for virksomheder som SAS og DSB vel at ansætte en pilot og en lokofører som topchef?
Kun på et område, som leder af forsvaret med ansvar for danske soldater i krig, giver en særlig faglig baggrund mening. Her hjælper en civil karriere ikke et klap.
Følger elevers råd
At sammenligne Danmarks krigsindsats og ansvaret for de danske tropper med ledelse i folkeskolen vidner om avisens mangel på forståelse for de tusindvis af unge dansker soldater, der sætter deres liv på spil for vores frihed.
I øvrigt argumenterede folkeskoleelevernes egen organisation Danske Skoleelever allerede i 2010 i et oplæg med titlen ’Fremtidens Skole’ for, at skolens ledelse skal opdeles i en administrativ og en pædagogisk leder:
»Den administrative leder skal ikke være skolelærer, men derimod have særlige kompetencer inden for økonomistyring, ledelse mv. Den pædagogiske leder kan, men behøver ikke, være læreruddannet. Opdelingen vil sikre et bedre og mere effektivt ressourceforbrug og et dedikeret fokus på de undervisningsmæssige udfordringer.«
Vores forslag er altså i høj grad udtryk for tillid til de elever, der har deres daglige gang i folkeskolen, og til, at også andre faggrupper end lærere kan lede en skole.

