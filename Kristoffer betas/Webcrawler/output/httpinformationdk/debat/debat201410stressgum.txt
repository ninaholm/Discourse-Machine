’Stress er et gummibegreb’
Hvis man skal forstå væksten i stress, er den strukturelle kritik af, at arbejdsmarkedet kræver mere af os, for forenklet, siger Nanna Mik Meyer, professor i sociologi


 – Er stress et individuelt eller strukturelt/kulturelt problem?
»Det er en klassisk modstilling at ville forstå stress som enten et individuelt eller et strukturelt problem. Som sociolog hælder jeg nok mere til det sidste, men jeg vil hellere stille mig et tredje sted. Jeg vil hellere tale om diskursen omkring, hvad der forårsager stress, og hvad stress overhovedet er. For det er blevet et gummibegreb, der dækker over alle mulige forskellige problemer for det enkelte menneske.«
– Kan stigningen i antallet af stressramte kædes sammen med at arbejdsmarkedet presser os til at yde mere, sådan som Kristian Haug hævder i kronikken?
»Hvis man skal forstå væksten i stress, så er det en for forenklet konklusion, at arbejdsmarkedet bare er blevet meget hurtigere og kræver mere af os, altså den strukturelle kritik. De fleste, som får stress, kan også gennemgå livskriser og have andre problemer end entydigt arbejdsrelaterede. Det skyldes ikke bare for mange arbejdsopgaver og for lidt tid. Vi bliver skilt, oplever dødsfald i familien eller bliver alvorligt syge. I sådanne perioder kan arbejdet virke uoverskueligt, og vi ender måske med at blive sygemeldt med stress. Men det er ikke legitimt at gå til chefen og bede om kun at arbejde 20 timer om ugen, fordi ens børn har det skidt i skolen. Vi mangler et sprog på arbejdspladsen for den slags personlige kriser, som de fleste oplever.«
– Kristian Haug foreslår, at man indfører mere demokrati på arbejdspladsen og gør det nemmere at kritisere arbejdspladsens værdier og ledere. Vil de tiltag løse stressproblemerne?
»Jeg tror, mange ledere har en udfordring, for når medarbejdere går ned med stress, så peger pilen altid pr. automatik på chefen. Det må jo være ham eller hende, der har været dårlig til at strukturere arbejdet. Og sådan er det også indimellem, men til andre tider kan kolleger udføre samme arbejdsopgaver uden problemer, og derfor er stress ikke altid udtryk for dårlig ledelse. Stress kan også ganske enkelt skyldes, at den ansatte bare er ineffektiv eller føler sig for inkompetent til sit job. Hvis du føler, du får for mange arbejdsopgaver, men kollegerne omkring dig løser deres uden problemer, så er du måske bare ikke dygtig nok, og det er klart at det vil føre til stress. Og hvis det er tilfældet, så gør det jo ingen forskel, om du får nedsat arbejdstid.«
 

