Vaccinearrogance



 Stadig flere forældre vælger ikke at vaccinere deres børn. Det har fået læger og andre debattører til kalde dem for hysteriske og uansvarlige. Vaccineskeptikerne og lægerne forstår ikke hinanden – de taler to forskellige sprog, og derfor er debatten blevet stadig mere polariseret, som det blev beskrevet i weekendens Information.
Tendensen til fravalg af vacciner ses i flere vestlige lande. I USA, hvor man har betragtet mæslinger som værende udryddet siden år 2000, har man pludselig fået udbrud af sygdommen igen. Og selvom tallene herhjemme er små, er der også hvert år tilfælde af både mæslinger og fåresyge i Danmark. Jo flere, der fravælger vaccinen, jo mere udbredt bliver sygdommene – og det er dilemmaet. Man kan argumentere for, at det er asocialt at vælge vaccinen fra, og Staten har en god og legitim grund til at forsøge at overbevise skeptikerne. Derfor er det bekymrende, når afdelingslæge på Seruminstituttet Palle Valentiner-Branth siger, at han reelt ikke ved, hvem der fravælger vaccinerne: »Jeg ved ikke, hvad der driver dem, og derfor vil jeg helst ikke udtale mig om dem,« lød hans svar.
Uvidenheden afspejler sig i debatten, som er skinger og unuanceret fra begge sider. Skeptikerne holder fast i myten om, at MFR-vaccinen kan give autisme, selvom den er tilbagevist adskillige gange. Omvendt negligerer mange fortalere bivirkningerne i en grad, så man tror, at det svarer til at tage en hovedpinepille. Det skaber mistillid, for naturligvis er der risiko for bivirkninger, og dem må man tale åbent om. Det skaber også mistillid, at Seruminstituttet lever af at producere og importere vacciner og samtidig står for den offentlige information om de samme vacciner. Det er en problematisk konstruktion, som Information tidligere har skrevet om, men som desværre stadig findes. Men frem for alt får man ikke folk i tale ved at kalde dem hysteriske, som flere læger har gjort – dog ikke lægerne på Seruminstituttet. Det gør man ved i første omgang at prøve at forstå bevæggrunden for deres valg og siden hen tale ærligt og respektfuldt til dem ud fra denne viden.

