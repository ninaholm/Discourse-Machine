Thorning og kvindernes tid
LEDER


 Det er blevet sagt om tidligere statsminister Helle Thorning-Schmidt (S), at hun først for alvor kom til magten i sin egen regering, da en anden kvinde, Margrethe Vestager (R), fik nyt job i Bruxelles.
Det siger noget om, at Thornings tid har været kvindernes tid, omgivet som hun var af stærke, kvindelige partiledere. Men alligevel er der forskel på folk, lod Helle Thorning forstå på forsiden af Politiken søndag, hvor hun i et interview i genren eftermæle, gentog sin kritik af, at kvinders udseende fylder for meget i dansk politik. Tidligere har hun også medtaget kvindelige politikeres familieforhold, som hun mener, de bliver spurgt til i langt højere grad end deres mandlige kolleger.
Men sandheden er trods Thornings bekendelser, at ligestilling fyldte alt for lidt i hendes regeringsperiode. Hvis Thorning ville gøre op med de strukturer, hun selv oplever, påvirker kvinder i negativ retning, havde hun alle muligheder for at skabe politisk forandring. Men som bekendt blev det ved regeringsgrundlaget.
Her stod fine målsætninger om kvindekvoter og øremærket barsel til mænd; progressiv politik, som røg på gulvet med et brag. Det sørgelige er, at den regering, Thorning var leder af, dermed har bombet ligestillingen tilbage til trods for det åbenlyse fremskridt, at hun blev landets første kvindelige statsminister.
For hvem hos Socialdemokraterne – et mandatmæssigt nødvendigt parti for ethvert rødt fremskridt – tør tage så smertelige politiske fiaskoer op igen de næste mange år?
Sverige er verdens mest ligestillede land, og politisk fylder ligestilling langt mere på den anden side af Sundet. Til gengæld har det ikke givet svenskerne en kvindelig statsminister.
Nogle feminister vil endda hævde, at den, der er kommet tættest på i nyere tid – socialdemokraten Mona Sahlin – røg, fordi hun blev bedømt hårdere end mænd. Det samme diskuteres i USA, hvor Hillary Clinton har gode chancer for at løbe med titlen som første kvinde på posten ved det kommende præsidentvalg. For hvorfor har hun det stadig svært med at blive ’likable’ blandt amerikanerne, hvis ikke (også) det var, fordi (hvide) mænd har det svært med, at deres mor skal bestemme over dem igen, lyder det.
Og det kan der nok være noget om. Men som Thornings tid bekræfter, kræver det mere end en kvinde på posten at gøre noget godt for ligestillingen.

