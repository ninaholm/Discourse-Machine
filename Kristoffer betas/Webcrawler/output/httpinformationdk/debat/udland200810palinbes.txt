Palin bestod prøven under tv-debatten, men heller ikke mere



Informations USA-korrespondent, Martin Burcharth, har følgende kommentarer til nattens tv-debat mellem demokraten Joe Biden og republikaneren Sarah Palin:Palin bestod prøven under tv-debatten i går, men hun vandt ikke. Det gjorde en overraskende skarp Joe Biden, der sørgede for at holde sig i tøjret og lade være med at gå efter Palin.Biden skød i stedet med med skarpt efter McCain - effektivt og hele tiden. Palin prøvede at gøre det samme mod Obama, men det faldt stort set til jorden. Hendes kritik af Obama virkede ærligt talt ikke overbevisende. Det skyldes muligvis, at hun simpelthen ikke har begge fødder plantet solidt på jorden i de diverse emner. Hvis hun skal kritisere Obama for at have stemt imod et krigsbudget til Irak, bør hun vide noget om, hvordan Senatet fungerer ellers falder hun i.CNN's meningsmåling viser ikke overraskende, at 51 pct. mener, at Biden vandt debatten og kun 36 pct. Palin. Det lykkedes hende heller ikke at ændre flertallets mening, at hun er ukvalificeret til at være vicepræsident. Det er et virkeligt problem for hende og McCain.Hun fik ydermere lov til at undslippe besvarelse af flere spørgsmål og bare skifte til et andet emne. Den søde og venlige Biden - der ville fokusere på McCain - lod hende komme afsted med det. Men den slags undvigelsesmanøvre bør ordstyreren gribe fat i. Det gjorde Gwen Ifill ikke. Man kan kun gisne om, at hun ikke turde, fordi den konservative presse og McCain-kampagnen havde advaret hende imod at udsætte Palin for en hård behandling. Som pressionsmiddel brugte de nyheden fra Drudge Report, at Ifill er ved at skrive en bog om kendte sorte politikere i Amerika og at der vil være et kapitel om Obama. Ergo - hun må være Obama-sympatisør.Den slags taktik er Republikanerne bare så gode til. Efter min mening reddede det Palin fra at begå en kæmpe bommert. Hun skiftede emne til energipolitik, når hun ikke kunne besvare et spørgsmål, men hvilken slags debat er det? Det har intet at gøre med debat. Det tjener ikke vælgerne, ej heller demokratiet.Palin begik én bommert, som kan skade hende med konservative evangeliske vælgere, Hun sagde, at hun og McCain støtter lige borgerlige rettigheder for homoseksuelle par. Det er noget helt nyt. Det Religiøse Højre vil utvivlsomt kræve en dementi fredag. Hvis de ikke får det, bryder Helvede løs blandt partiets kernevælgerne.Læs resten af indlægget på Burcharths blogAmerikanske perspektiver:Sarah Palin 2012
