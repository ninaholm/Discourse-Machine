Prins Charles imod kvartalskapitalisme
Verden er måske ved at komme til fornuft, hvad angår en grønnere fremtid. Ikke på grund af visdom, men fordi mennesker chokeres til at erkende visse sandheder


 
	Snart 65-årige prins Charles af Wales – Storbritanniens dronning Elizabeth II’s ældste søn og siden 1952 nærmeste arving til kronen – »rykker igen,« som en ven skrev forleden. I en mail med teksten: »Her er en ’gave’, der gør, at næste Frie Ord næsten skriver sig selv.«

	Gaven på organet Blue & Green Tomorrow består i et referat af, hvad prinsen for nylig i en videohilsen til the National Association of Pension Funds (NAPF) kritiserede foreningen for, nemlig »kvartalskapitalisme«.

	Godt ord igen, prins! For Charles stiller denne kapitalisme i modsætning til bæredygtighed og kalder den for svigtende evne til at tackle langsigtede udfordringer såsom klimaændringer. Fokus alene på kortsigtede profitter er »i stigende grad uegnet til at opfylde formålet«. Vi står over for »en voldsom storm,« sagde Hans Kongelige Højhed, »kombinationen af forurening og overforbrug af begrænsede naturressourcer, den særdeles reelle og stigende risiko for katastrofale klimaændringer, finansiel gældsætning uden fortilfælde og en verdensbefolkning på 7 milliarder, der vokser hurtigt.« Prinsen fortsatte med at sige, at pensionsvirksomheden »har en pligt« til at gøre noget ved disse miljømæssige og økonomiske risici. Det vil også sætte virksomheden bedre i stand til at frembringe langsigtede gevinster.

	»Er det ikke en sag at sikre, at jeres porteføljer er bæredygtige i det lange løb?« spurgte han.

	»Kunne I ikke gøre det ved at inkorporere bæredygtighed i jeres langsigtede strategi, snarere end at have den anbragt i en underordnet beholder?«

	Charles sluttede med at fortælle pensionskassernes delegerede, at »jeg er bange for, det er faldet i jeres lod at hjælpe med til at skabe et system, der er designet for det 21. og ikke det 19. århundrede.«

	Fører kunderne bag lyset

	Deri er han ganske vist ikke enig med underdirektøren i ATP, Ulrik Weuder, som til Information 2. august i år kort og godt erklærede: »Vi kan ikke bruge pensionisternes penge på at subsidiere klimaet. Det ligger langt fra vores mandat.«

	Anledningen var – og er – at Verdensnaturfonden, WWF, har undersøgt de otte største pensionskassers holdning og praksis ved investeringer i henholdsvis grøn og sort energi – eller vedvarende og fossil energi. Konklusionen lyder, at selskaberne er bedre til at beskrive sig selv som miljøbevidste, end de er til at tage ansvar for den grønne omstilling. På en pointskala fra 1 til 10 opnår det bedste selskab – PKA – således kun karakteren fem, mens halvdelen af selskaberne ligger helt nede på to point.

	»Det ligner, at man fører kunderne bag lyset,« sagde generalsekretær i WWF Gitte Seeberg. Og påpegede, at den allerstørste danske pensionsforvalter, ATP, der i 2009 talte om at nå op på omkring 10 procent grøn energi i sin investeringsportefølje, nu har droppet den grønne ambition.

	»I ATP er den officielle holdning i stedet, at fossil energi er nødvendig for samfundet og derfor ikke problematisk at investere i.«

	Klimabevægelsen i Danmark har kortlagt de fem største pensionskassers investeringer i kul-, olie- og gasselskaber og finder, at de tilsammen har anbragt 5,1 mia. kroner af pensionskundernes penge i den sorte energi.

	I øjeblikket kører, som meddelt i Information i torsdags, græsrodsinitiativet Ansvarlig Fremtid en kampagne på internettet for at få danske pensionskunder til at kræve investeringer i fossil energi afviklet. I den danske pensionssektor har f.eks. PensionDanmark investeret én milliard kroner i fossile energiselskaber, og PFA 1,75 mia. kroner.

	Lidt mere optimistisk

	Men nu er der – i skøn overensstemmelse med Charles’ opsang – håb forude. For resten også i skøn samklang med Bhutans tidligere premierminister og bæredygtighedsforkæmper Jigmi Y. Thinley, der her i avisen i fredags sagde: »Jeg er lidt mere optimistisk, end jeg var for nogle år siden. Jeg tror, verden er ved at komme til fornuft. Ikke som konsekvens af en iboende visdom, men som følge af at de sociale, økonomiske og økologiske forhold på kloden er ved at nå en så kritisk tilstand, at mennesker chokeres til at erkende visse realiteter og sandheder, som så længe har været fornægtet og fortrængt. Herunder at naturen og planeten har grænser.«

	Ja, netop: »Investorer sætter nu tommelskruer på den fossile industri,« som meddelt i Information dagen før. For »hvor stor er risikoen for at lide tab, hvis politikere griber ind over for udvinding og afbrænding af fossil energi som olie, gas og kul? Det spørgsmål afkræver en gruppe investorer nu den fossile industri svar på.«

	Som et chok er det ved at gå op for dem, at de risikerer direkte at tabe deres egne pensionspenge på kvartalskapitalismens tilsidesættelse af planetens grænser. Dens grænser for, hvad naturen kan absorbere af de fossile industriers CO2-udpumpninger. På en for mennesker, dyr og planter skikkelig måde.

	Indimellem erklærer Enhedslisten sig herhjemme også imod kapitalismen, kvartalsvis eller helårligt. Men måske ikke helt så tydeligt som prins Charles?

