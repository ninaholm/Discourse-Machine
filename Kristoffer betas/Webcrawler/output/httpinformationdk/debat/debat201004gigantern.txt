Giganterne kommer
Alt i alt bliver det en ganske lovende uge for dansk kultur


 Kulturugen, der kommer, står i giganternes tegn. Gigantiske argentinske dinousaurer er på vej til Danmark. På H. C. Andersen Slottet i Tivoli bliver det fra og med torsdag muligt at se 20 rekonstruerede og naturtro dinosaurer. Alt lige fra de kød-ædende Giganotosaurus og Tyrannosaurus fra Jurassic Park, dens slægtning T-Rex, Rebbachisaurus og verdens mindste, men yderst agressive Gasparinisaurus på størrelse med en gravhund. Udstillingen stammer fra regionen Patagonien i Sydamerika, som i det sidste årti har været et forjættet land for palæontologer og andre med interesse for dinosaurer, fordi området gennem 180 millioner år var hjemstavn for mere end 1000 arter. Udstillingen, der allerede er blevet set af mere end én million mennesker verden over, vil uden tvivl blive et tilløbsstykke.
CPH PIX
En gigant inden for filmverdenen er den tyske mesterinstruktør Werner Herzog. Han er et af hovednavnene på den største filmfestival her i landet, CPH PIX, der løber af stablen fra og med torsdag. En af de film der bliver vist på festivalen er My son, my son, what have we done, som Herzog har produceret sammen med David Lynch. Filmen er baseret på den virkelige historie om en ustabil skuespiller, der tog sin rolle som Orestes i Sofokles' teaterstykke Elektra lidt for alvorligt og slog sin mor ihjel. En anden film er hans remake af Abel Ferraras mestervæk Bad Lieutenant,  hvor den excentriske og kompromisløse instruktør har fundet nye udfordringer i historien om en kokainsniffende politibetjent (spillet af Nicolas Cage), der bruger sin autoritet og manglende moral til at holde sit eget misbrug ved lige.
En anden gigant på CPH PIX er den legendariske franske provokatør Serge Gainsbourg. Han var ikke kun en gudsbenået sanger og sangskriver, men tillige forfatter, skuespiller og instruktør. Festivalen hylder Gainsbourg med en særlig serie, der viser ham såvel bag kameraet og som musiker og har en eksklusiv forpremiere på Joann Sfars vilde portrætfilm Gainsbourg (Vie héroque).
Det bliver mere end almindeligt svært at vælge fra det righoldige program, der rummer mere end 180 film på ti dage. Festivalen har særligt fokus på nye talenter med et konkurrenceprogram helliget debuterende instruktører 'New Talent Grand Prix'. Filmene bedømmes af en international jury, og vinderen får den 24. april overrakt en kontantpris på 50.000 euro.
Livsværker
I den kommende uge skal vi også fejre Dronning Margrethes 70-års dag. Det er fredag. Denne gang er det ikke monarkiet, der er på dagsordenen, men Regenten selv. Hun som hellere vil være kendt og huskes som kunstner end som regent. Hun vil derfor uden tvivl være stolt over at have fået viet sit kunstneriske værk et helt museum, nemlig Skovgaard Museet i Viborg, med den hidtil mest omfattende udstilling af Dronningens kunst. Udstillingen på Skovgaard Museet åbnede i torsdags. Hendes samlede værk er også foreviget i en bog, der udkommer på fredag.
Fra Dronningen til Bjørn Nørgaard er der for et umiddelbart blik langt; og så alligevel ikke for de to er i hvert fald forbundet via de berømte gobeliner og den sarkofag, som Dronningen for nylig har bestilt hos sin yndlingskunstner. Samfundsrevser, hesteslagter, provokatør, akademiprofessor og dekoreret hofkunstner er nogle af de betegnelser, man kan hæfte på Bjørn Nørgaard. Forårets store særudstilling på Statens Museum for Kunst hedder 'Bjørn Nørgaard - Re-modelling the World' og giver med 115 værker et samlende og anskueligt billede af Nørgaards arbejde fra 1960'erne til i dag. Museumsinspektør Birgitte Anderberg trækker i det udstillingskatalog, der har lavet til udstillingen med kyndig hånd den røde tråd gennem kunstnerens på overfladen modsætningsfyldte livsværk og hans vedvarende dialog med traditionen og det encyklopædiske. Udstillingen åbner selvsagt på Dronningens fødselsdag fredag og løber frem til slutningen af oktober.
Mens jeg - på trods af at Bjørn Nørgaard og Ingvar Cronhammar begge har for nylig har kaldt Dronningens kunst for højt kvalificeret - stadig tvivler på, om jeg virkelig kommer til Skovgaard Museet for at se på samlet Dronningekunst, er jeg fuld af forventning til den store Bjørn Nørgaard-udstilling. Begge udstillinger og livsværker vil i hvert fald blive diskuteret i den kommende tid.
Alt i alt en ganske lovende uge for dansk kultur.

Hver mandag leverer et fast panel af Informations skribenter på denne plads et bud på de offentlige debatter, som den kommende uge vil være præget af

