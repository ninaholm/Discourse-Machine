Når ekstrem bliver mainstream
Jeg frygter, at Danmark er nået til et punkt, hvor det ikke længere bare er ’tonen i debatten’, men grundtonen i landets lovgivning, der er problemet


 Der er ikke noget, der kan fremkalde hånlige blikke, som når man formaster sig til at påpege, at ’tonen i debatten’ kan være et problem og i sig selv skabe problemer. Bringer man oven i købet Sverige ind i samtalen, ja, så har man nærmest diskvalificeret sig selv i forhold til at have en mening om den givne sags substans. Ikke desto mindre:
I går var 30-års-dagen for mordet på den svenske socialdemokratiske statsminister Olof Palme. Et mord, der aldrig er blevet opklaret, men som fortsat trækker teorier og motivanalyser og spekulationer. Forleden havde Palmes statssekretær Ulf Dahlsten et indlæg i Dagens Nyheter under overskriften »Den obekväma sanningen om mordet på Olof Palme«.
Han gentager system-Sveriges påstand om, at Christer Pettersson var morderen. Men det, der er interessant, er hans hovedpointe: At Palme var »udsat for en af de værste hadkampagner, en svensk borger kan udsættes for, og det var i sidste instans det had, der dræbte ham.«
Den ubekvemme sandhed er altså ifølge Ulf Dahlsten, at det hverken var fremmede magter eller sikkerhedstjenesten, men derimod det indenlandsk producerede had, der kostede Palme livet.
Lad det straks være sagt: Jeg aner ikke, om han har ret. Men indlægget er endnu en anledning til at minde om det, der på sin egen måde også udgør en ubekvem sandhed: At ord kan skabe virkelighed. At ord kan føre til gerninger med fatale konsekvenser.
