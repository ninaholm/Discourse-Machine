Nok forstå, men ikke lære
Vi har forsøgt at nuancere synet på det flerkulturelle, på kultursammenstød og på hvilke værdier der er ufravigelige - uanset hvem der antaster dem


 Anna von Sperling skriver på lederplads, at vi skal forsøge at forstå, hvad der er sket i Norge (4. august). Jeg kunne ikke være mere enig. Vi skal naturligvis forsøge at forstå, hvad der fører til radikalisering og ekstremisme, især fordi vi så kan bekæmpe det i samfundsdebatten og med vores efterretningstjenester. Men der er en verden til forskel på at forsøge at forstå og til at mene, at vi kan lære noget af terroristerne, sådan som Sørine Gotfredsen skriver i sin kronik. Og der er endnu længere til at mene, at det, vi skal lære af terroristerne, er, at der nok er en form for sandhed i deres verdensbillede, som vi så skulle korrigere vores samfund efter.
Denne distinktion har lederskribenten tilsyneladende ikke forstået. Hun refererer til en radiodebat mellem Sørine Gotfredsen og undertegnede, som om jeg hører til dem, der ikke vil forstå. Sperling laver tilmed en direkte forkert gengivelse af en pointe, jeg havde om 11. september i radiodebatten.
Så én gang til for Informations lederskribent: Det er ikke Sørine Gotfredsens forsøg på at forstå Anders Breivik, jeg angriber. Det er ønsket om, at vi skal lære noget af ham ud fra et perspektiv og historiesyn, der kommer skræmmende nært på Breiviks eget.
Ifølge Gotfredsen skal vi forstå »faren ved det multikulturelle«, og at vi »i denne multikulturelle tidsalder presser menneskene mere end klogt er.« Den historiske baggrund for faren er ifølge Gotfredsen »at islamisk og kristen kultur altid har haft uhyre vanskeligt ved at leve fredeligt sammen.« Min tilgang i radiodebatten var at vise, hvorfor både Gotfredsens historiesyn og samfundsanalyse er forkert.
Terror må ikke styre
Vi skal aldrig acceptere terroristernes verdensopfattelse, og de må aldrig få held til at påtvinge os deres rammer for debatten. Vi ved, at mennesker og kulturer kan støde sammen, når de kommer tæt på hinanden, og at vi stadig ikke har fundet svaret på de udfordringer, det medfører. Desværre. Og problemerne er kun blevet større i en verden, hvor vi konstant udveksler varer og informationer med hele kloden.
Vi ved også, at de steder, hvor integrationen har fejlet, kan forestillingen om et flerkulturelt samfund virke truende på nogle. Den frygt skal vi tage meget alvorligt. Men alt det behøver vi hverken Anders Breivik eller en selvransagende venstrefløjsfilosof til at belære os om.
Det er netop denne diskussion, vi i SF har vovet at tage hul på, selvom det har givet Information anledning til at fylde spalterne med påstande om højredrejning eller fremmedfjendskhed i SF. Vi har forsøgt at nuancere synet på det flerkulturelle, på kultursammenstød og på hvilke værdier der er ufravigelige - uanset hvem der antaster dem. Vores politiske svar er baseret på et oprigtigt ønske om en vellykket integration og en afvisning af sort-hvide verdensbilleder. Derfor nægter vi også at lade Breivik eller andre ekstremister sætte rammen for debatten. Den er svær nok i forvejen.

