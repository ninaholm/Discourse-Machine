Højrefløjen har ikke monopol på paranoia
De mest absurde konspirationsteorier florerer blandt Julian Assanges energiske rygklappere


 I sit blændende essay om Den paranoide stil i amerikansk politik gjorde Richard Hofstadter sig umage for ikke at identificere paranoia med en særskilt ideologi. Han skrev det dog i en tid – det var umiddelbart efter, at mccarthyismens kommunistforskrækkelse havde frataget tusindvis af påståede subversive (undergravende, red.) amerikanere deres job – hvor det var mest oplagt at fokusere på det hysteri, der kom fra højre.
Der har i USA’s historie været flere perioder med højrebevægelser, der har raset mod alt fra frimurere og katolikker til jødiske komplotter.
I Hofstadters tid førte højrefløjen afsindige kampagner imod våbenkontrol og fluor i vandforsyningen. Hvis Hofstadter var i live i dag, ville han utvivlsomt skrive om birther-bevægelsen (amerikansk bevægelse, som sætter spørgsmålstegn ved, om præsident Obama er født i USA, red.) og knytte en hånlig diagnose til Glenn Beck, tidligere tv-vært på Fox News, som lider under alle de typiske paranoide ængstelser for hemmelige selskaber og jøder.
Men selv om Hofstadter undersøgte det konservative USA’s manier, afstod han fra at give dem netop etiketten ’højreorienterede’. Frem for at anlægge en højre-venstre-optik foretrak han at tale om en paranoid stil, »af den simple grund, at intet andet ord er lige så dækkende for det klima af ophidsede overdrivelser, mistro og konspirationsfantasier, jeg vil beskrive.«
Assange er godt beskyttet
Men højrefløjen har ikke monopol på paranoia. Det illustrerer de konspirationsfantasier, som florerer blandt Julian Assanges mest energiske tilhængere.
Glenn Greenwald eksemplificerer dette pinligt klart med sit paranoide forsvar for den voldtægtsmistænkte australske hacker. Greenwald hævder, at Assange ikke er en kujon, der ikke tør se sine svenske anklagere i øjnene, men en ægte dissident, som med god grund har søgt asyl på Ecuadors ambassade. Kommer Assange først til Sverige, vil USA nemlig lettere kunne presse en udlevering igennem, end når han opholder sig i Storbritannien, lyder påstanden. Sverige er et lille land, »som generelt ligger mere på maven for amerikanske bøllemanerer,« mener Glenn Greenwald.
Den stakkels mand aner åbenbart ikke, at Storbritannien har en notorisk slap udleveringsaftale med USA, som progressive jurister har påtalt i næsten et årti.
Greenwald og resten af Assanges tilhængere fortæller os intet om, hvordan amerikanerne vil kunne retsforfølge hackeren. Den amerikanske forfatnings første tillægsbestemmelse er et af de fineste forsvar for ytringsfrihed, der nogensinde er skrevet. Og Den Amerikanske Borgerretsunion er overbevist om, at en retssag mod Assange vil være forfatningsstridig.
Myndighederne kan true den arme Bradley Manning og holde ham i isolationsfængsel, fordi han var soldat, da han videregav informationer til Assange. Men Wikileaks har reelt samme status som en avis. Siden 1970’erne, da New York Times udgav Pentagon-papirerne, og frem til vore dages pressehistorier om hemmelige fængsler og aflytninger af amerikanske borgere har de amerikanske domstole stået stejlt på, at det første forfatningstillæg beskytter uafhængige tredjeparter, som offentliggør klassificeret information.
Måske kan myndighederne retsforfølge Assange for påståede forbindelser til hackere, men vil de gide gøre sig den ulejlighed, når han er så eminent til at bringe sig selv i miskredit?
Professionelle grædekoner
Den slags rimelige tvivl melder sig ikke for venstrefløjskoryfæer som Ken Loach, Tariq Ali, Jemima Khan, Naomi Wolf, John Pilger og deres kammerater. Så forudsigelige som professionelle grædekoner jamrer de over USA’s ondskab. For dem er USA et dæmonisk imperium med overnaturlige evner og rækkevidde. De retsprincipper, som binder almindelige nationer, kan ikke holde USA tilbage.
Jeg vil ikke kalde deres konspirationsteorier venstreorienterede – Hofstadters forsigtighed er værd at indprente sig, og paranoia forvandler alt, hvad den rører ved, til bræk.
Den amerikanske højrefløjs had til indvandrere gør dens egen tro på det frie marked til skamme, for et frit marked kræver fri bevægelighed for arbejdskraften. Dens modstand mod våbenkontrol får dens krav om at være barsk over for kriminalitet til at fremstå latterlig. Tilsvarende tilintetgør Assanges venstrefløjsforsvarere deres egne argumenter.
Aktivister, som hævder, at de er fjender af patriarkatet, afviser anklagerne mod Assange om sexovergreb som et CIA-komplot, og nogle af Assanges tilhængere siger, at de svenske kvinder ikke har ret til at gå rettens vej for at få prøvet deres beskyldninger om sexovergreb. I stedet fordømmes de som ’feminazister’ i en sprogbrug så ekstrem, at kvindernes advokater udtaler, at hans klienter »var ofre for en forbrydelse – nu ses de i stedet som forbryderne«.
Jeg tvivler på, at eftertiden vil huske ret meget af, hvad Assange sagde. Men den burde huske hans påstand om, at »Sverige er feminismens Saudi-Arabien«. I en enkelt sætning indrammer Assange en såkaldt progressiv kulturs kvindehad.
Efterligner fjenden
Venstrefløjen dyrker også et tabu imod at nævne navne, der pudsigt nok går tilbage til mccarthyismen. Men Wikileaks’ støtter fortsætter med at forsvare Assange, efter at han har offentliggjort navne på modstandere af hvert et modbydeligt regime og bevægelse fra Taleban til det hviderussiske KGB. Hemmelige politistyrker og dødspatruljer verden over har nu bevismateriale, de kan bruge i fængsler og torturkamre.
I 1964 bemærkede Hofstadter, at paranoide gemytter har en tendens til at efterligne den fjende, de hævder at ville bekæmpe. Hans ord er værd at ihukomme i dag:
»Det er svært at afvise den konklusion, at fjendebilledet i flere henseender er som en selvprojektion. Fjenden tillægges både de ideelle og de uacceptable aspekter af den paranoides selvbillede.«
 
© The Observer og Information Oversat af Niels Ivar Larsen

