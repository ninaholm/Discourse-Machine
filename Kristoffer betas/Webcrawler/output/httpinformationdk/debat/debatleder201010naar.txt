Når sandheden er første offer
Selv om sandheden som bekendt er enhver krigs første offer, bør det politiske efterspil ikke funderes på halve og hele løgne


 Det amerikanskeforsvarsministerium, Pentagon, har de seneste dage haft svært ved at blive enig med sig selv om hvilken argumentation, verdenshistoriens største militære lækage skal afvises med. På den ene side erklærer Pentagons talsmand, David Lapan, at de 391.832 såkaldte war logs, rådata med koalitionsstyrkernes indberetninger om krigens gang på slagmarken, er ligegyldige.
På den anden side hævder Pentagon, at offentliggørelsen udgør en risiko for de amerikanske tropper i Irak. Hvad skal man tro? Et godt bud er: Ingen af delene.
Pentagon skyr tilsyneladende intet middel for at slå de kompromitterende oplysninger ned i en fart. Metoden har træk til fælles med koalitionens militære sløringsmanøvrer i Irak, der over de seneste dage er afdækket i medier som New York Times, Guardian og vores egen avis. De civile tab har vist sig højere end hidtil oplyst. Og selv om koalitionsstyrkerne gentagne gange er blevet advaret om tortur, er irakiske fanger blevet udleveret til irakiske politimyndigheder - ofte med dødsfald til følge. Netop de oplysninger er ren gift for Barack Obamas irakiske exit-plan, der hviler på, at de irakiske myndigheder er klar til at overtage styringen af landet. Det må siges at være overdreven optimisme.
Herhjemme bedyrerforsvarsminister Gitte Lillelund Bech (V), at hun tager det uhyre alvorligt, når Information kan dokumentere danske soldaters medvirken i flere irakeres tilfangetagelse, end hendes eget ministerium har oplyst til Folketinget. Og at langt flere af disse fanger efterfølgende er udleveret til irakiske fængsler trods gentagne advarsler om tortur.
»Jeg er tilfreds med, at Forsvarskommandoen har iværksat en gennemgang af de mange tusinde lækkede dokumenter fra Wikileaks. Det vil bidrage til at skabe et overblik over materialet og dets beskaffenhed,« sagde Gitte Lillelund Bech i går.
Ministerens udtalelse åbner for flere centrale spørgsmål. For det første: Hvordan kan Gitte Lillelund Bech finde det betryggende, at Forsvaret undersøger Forsvaret? Dernæst: Hvorfor er det kun de 391.832 lækkede dokumenter, der skal granskes? Det danske forsvar har haft adgang til samtlige indberetninger igennem hele krigen. Danske officerer har bidraget med adskillige af dem. Dersom ministeren vil arbejde for oplysning og demokrati - og det går vi da ud fra, er hendes hensigt - bør hun bede en uvildig instans undersøge de samlede indberetninger fra hele krigen.
For hvis der eret problem med oplysningerne fra Wikileaks, så er det, at de ikke tegner et fuldstændigt billede af krigen. Der er tale om løsrevne data om episoder på slagmarken. Det problem kan de enkelte lande i koalitionen kun løse ved at lade materialet undergå en granskning, der omfatter hele krigsbilledet. En sådan uvildig undersøgelse foreslog Information lørdag. Oppositionen og militære eksperter bakker op om opfordringen. Men foreløbig altså ikke forsvarsministeren.
Helt forudsigeligt rettes der i disse dage angreb mod budbringeren Wikileaks. Man kan kritisere Wikileaks og dets kontroversielle stifter, Julian Assange, for meget. Man kan kalde ham en græsrodsrod med politiske motiver. Man kan rive ham en verserende voldtægtssag i Sverige i næsen. Man kan kun betegne det som uansvarligt at offentliggøre oplysninger, der kompromitterer soldaters eller civiles liv og førlighed, som der var risiko for med sommerens Wikileaks-lækage af dokumenter fra den igangværende krig i Afghanistan. Oplysninger af den art vil aldrig forekomme i Information. I de seneste dage og uger har vi grundigt gennemgået de 391.832 rapporter og renset dem for alt, hvad der kan kompromittere soldaters og lokale irakeres sikkerhed.
Informations dækningaf denne sag er naturligvis ikke alene baseret på Wikileaks-dokumenterne. Tag bare dagens afsløring af, at forsvar og regering ikke reagerede på det reelle trusselsbillede over for de lokale tolke, der satte livet på spil hver dag i samarbejdet med de danske styrker. To af dem blev dræbt. Det kunne muligvis være undgået, hvis der var blevet reageret på oplysningerne om, at indtil flere tolke allerede på det tidspunkt var dræbt i det danske område i det sydlige Irak.
Foruden nogle af tolkene selv, er vores artikel baseret på samtaler med danske sprogofficerer, der bekræfter udlægningen. De har et helt legitimt ønske om anonymitet, da flere af dem fortsat er ansat i Forsvaret.
Uanset hvor meget man kan bebrejde Wikileaks, så har ingen - hverken Pentagon eller andre - foreløbig antastet de lækkede oplysningers ægthed. Det vil også kræve hårdt arbejde al den stund, at der er tale om koalitionsstyrkernes egne indberetninger. Derfor vil vi opfordre enhver - tilhængere og modstandere af krigen - til at fastholde blikket på rapporterne. Også selv om man ikke bryder sig om det grusomme billede, de tegner.
For selv om sandheden som bekendt er enhver krigs første offer, bør det politiske efterspil ikke funderes på halve og hele løgne. cj
Læs også lederen fra 23. oktober: Splinter af et spejl

