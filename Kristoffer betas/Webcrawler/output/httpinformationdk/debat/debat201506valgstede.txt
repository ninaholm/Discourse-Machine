Valgstederne er lukket! Exitpolls til alle!
Nu begynder den vidunderlige øvelse, hvor både journalister og politikere skal holde masken, mens de forholder sig til målinger, der er så statistisk usikre, at de nærmest er fiktive. Med andre ord er de næste to timers valgdækning sikret


 Af højdepunkter fra den forgangne times valgdækning kan nævnes dét øjeblik, hvor Skammelsen forundret kunne konstatere, at Lars Løkke bruger pauserne på at følge med i de sociale medier via iPad, hvor Skammelsen ellers antog, at politikere ligger i dvale, når de ikke interviewes. 
Rasmus Nøhr bekræftede egenhændigt 120% af fordommene om Alternativets vælgere live fra Papirøen.
Hvis man lukker øjnene, lyder Ask Rostrup og Kim Bildsøe grangivelig som en glattere udgave af Jørn Mader og Jørgen Leth. Hvis man åbner øjnene, vil man bemærke, at Rostrup og Bildsøe ser ældre og ældre ud, for hver gang der stilles om til Alternativet. Vidunderligt perfidt af Bildsøe at anbefale Uffe at låse sin cykel til Alternativets valgfest, i øvrigt.
Der er noget Saurons øje over den kæmpe plakat af Thulesen-Dahl i baggrunden af DF’s valgfest.
Skud ud til Kenneth Kristensen, der har stillet op til Dansk Folkeparti til hvert valg siden 1998, og med egne ord er kommet tættere og tættere på målet for hver gang. Den attitude kunne de unge partihoppere lære noget af.
TV2 har simpelthen trukket Jesper Steinmetz ud af USA for at sende ham til Færøerne. Kan han overhovedet sikkerhedsgodkendes til Washington efter det?
Slutteligt kan vi, uden at nævne mandatfordelingerne med et ord, more os over, at den første exitpoll stavede FÅCK på live-TV. Intet er så skidt, at det ikke er godt for noget.'
Læs også Mikkas første kommentar: Så er vi i gang!

