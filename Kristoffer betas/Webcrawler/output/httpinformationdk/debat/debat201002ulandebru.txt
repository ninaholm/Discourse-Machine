Ulande har brug for private



 Regeringens udkast til en ny udviklingspolitik lægger efter sigende op til et paradigmeskift, hvor den private sektor skal opprioriteres på bekostning af de traditionelle dyder i udviklingspolitikken. Det er i hvert fald det indtryk, man sidder tilbage med, når man har læst kommentarerne i Information.
På den baggrund er der intet nyt under solen. De ideologiske fronter er, allerede inden blækket på det nye udspil er tørt, trukket skarpt op. Men spørgsmålet er, om det behøver at være sådan.
I IFU - Investeringsfonden for udviklingslande - har vi i mere end 40 år via private investeringer bidraget til den sociale og økonomiske fremgang i udviklingslandene, uden at det er gået ud over den traditionelle udviklingsbistand.
Modellen for IFU's investeringer er ganske simpel. Staten har for år tilbage skudt godt en mia. kr. ind i IFU. Med den kapital har fonden på et kommercielt grundlag og sammen med danske virksomheder investeret i knap 700 projektselskaber i 80 udviklingslande. Den samlede forventede investering er på cirka 80 mia. kr.
IFU har i dag tilbagebetalt det indskudte beløb til staten, og fonden har en egenkapital på over to mia. kr., der løbende reinvesteres. Investeringspolitikken har på den baggrund vist sig at skabe en win-win,-win situation, hvor både udviklingslandene og dansk erhvervsliv har stort udbytte, uden at koster skatteyderne penge.
I Afrikakommissionens rapport fremhæves det, at ni ud af ti job i udviklingslandene skabes i den private sektor, og at private virksomheder i det lange løb er hovedkilden til job og indkomst. De seneste 20 års udvikling i en række asiatiske lande synes at bakke den konklusion op.
Her har den private sektor i samspil med det offentlige spillet en afgørende rolle for den økonomiske vækst og jobskabelse. Det gælder også de udenlandske virksomheder, der har tilført risikovillig kapital, overført knowhow og sikret øgede skatteindtægter i udviklingslandene, samt medvirket til at disse lande er blevet bedre integreret i den globale økonomi.
Det er også den erfaring, IFU har fra investeringerne med danske virksomheder, hvor vi blandt andet har bidraget til at etablere mere end 100.000 direkte arbejdspladser i udviklingslandene. IFU-modellen blev også brugt, da der skulle skabes økonomisk vækst i de tidligere østbloklande. Den såkaldte IØ-fond har i dag tilbagebetalt mere end to mia. kr. til staten og råder fortsat over en egenkapital på 1,2 mia. kr.
Private investeringer kan ikke løfte de traditionelle udviklingspolitiske opgaver alene. Men en IFU-model kan via et begrænset statsligt indskud markant øge investeringerne i udviklingslandene, uden at tage penge fra udviklingsbistanden. Dermed kan støtten til uddannelse, sundhed og den social sektor fortsætte samtidig med, at der via øgede private investeringer skabes job og skatteindtægter. IFU's europæiske søsterorganisationer spiller i stigende grad en sådan rolle i udviklingspolitikken.
Finn Jønck, administrerende direktør i Investeringsfonden for udviklingslande, IFU

