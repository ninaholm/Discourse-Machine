Hvorfor tøver Europæisk Folkeparti med at ekskludere Berlusconi?
Ved at vente til efter valget med at sætte eksklusionen af Berlusconi på dagsordenen, gør Merkel og andre konservative i EU sig reelt moralsk og politisk medansvarlige for enhver stemme, han høster


 Det Europæiske Folkeparti (EPP) (sammenslutningen af konservative og kristendemokratiske partier, som udgør den største gruppe i Europaparlamentet, red.) bærer sin store del af ansvaret for den ruinhob – moralsk og kulturel foruden økonomisk og institutionel – som Italien er blevet reduceret til under Silvio Berlusconis alt andet end uimodståelige opstigning.
Legitimeringen af Berlusconi, som især Tysklands kansler, Angela Merkel, og den tidligere konservative spanske premierminister José Maria Aznar ønskede, sågar med begejstrede trompetfanfarer, men som alle medlemmer af EPP, inklusive Nicolas Sarkozy og Jean-François Copés UMP i Frankrig (og Det Konservative Folkeparti i Danmark, red.), godkendte, har på afgørende vis hjulpet ’Kavaleren fra Arcore’ i nogle af de krisestunder, der uden international støtte kunne have betydet enden på hans politiske liv.
Lad det være sagt med det samme, at dette selvfølgelig ikke formindsker skylden hos de millioner italienere, der med et masochistisk jubelbrøl af frivillig trældom har stemt på ham, med så meget som et gram.
Men nu har EPP tilsyneladende fortrudt og overvejer vist at ekskludere Berlusconi, fordi man i Italien hellere vil satse på Mario Monti og hans nye »centrumsalliance«. Men EPP gør det på sin helt egen måde: Fordi det er et europæisk parti af kristent tilsnit, forsøger det at efterligne en figur fra evangelierne. Det er bare ærgerligt, at man har valgt en af bipersonerne, statholderen over Judæa, Pontius Pilatus. EPP har altså valgt at »vaske sine hænder« i spørgsmålet om Berlusconi, i hvert fald indtil valget i Italien den 24.–25. februar. Hvis man i stedet havde valgt en rigtig hovedperson som f.eks. Jeshua (Jesus), Josefs søn, der blev henrettet ved korsfæstelse som »lestos« (bandit) på kejser Tiberius’ tid, ville EPP have kunnet bruge en af hans læresætninger: »I jeres tale skal et ja være et ja, og et nej være et nej. Hvad der er ud over det, er af det onde (Matthæusevangeliet, 5, 37).«
Aggression
Det står dog klart for enhver, at Berlusconi og hans parti (ligesom Lega Nord, der igen er hans allierede) ikke har noget som helst med demokrati at gøre, heller ikke i højrefløjens opfattelse af begrebet, men derimod er den italienske version af lepenismen, eller måske snarere af putinismen: En populistisk aggression mod den republikanske forfatning, der suger næring til sig fra racisme og om nødvendigt fra klerikalisme. Det er en samfundsundergravende blanding, som pirrer de mest unævnelig elementer i vælgernes psyke, og som i Berlusconis tilfælde kan gøre brug af ubegrænset rigdom og et monopol på kommercielt tv. Det er en magtkoncentration, der i sig selv udgør et åbent sår på det liberale demokrati – og det ville det også være, hvis han ikke spillede nogen aktiv rolle i politik.
Ved at vente til efter valget med at sætte eksklusionen af Berlusconi på dagsordenen støtter EPP i realiteten igen en af de politikere, der i patologisk grad er mest fjendtligt indstillet over for reglerne i samfundet, hvilket tydeligt kan ses på den stadig stigende verbale vold og mediemæssige aggression, Berlusconi retter mod de dommere, der gør deres pligt.
EPP fortsætter ikke blot med at støtte en politiker, der retter beskyldninger om medvirken til statskup, komplotter og altså meget alvorlige forbrydelser mod andre europæiske ledere fra sit eget parti, navnlig den tyske kansler. Beskyldningerne mod Merkel bliver som regel ledsaget af fornærmelser af personlig karakter.
Medskyldig i miseren
Hvordan EPP kan tolerere det, er et mysterium. Hvis da ikke Berlusconi er i stand til at afpresse en eller flere personer i partiets top. Det er faktisk den eneste logiske forklaring. For Berlusconi har droppet alle hæmninger i sine angreb på de europæiske institutioner, euroen, Tysklands nationalbank og landets private banker i et forsøg på at oppiske en nationalchauvinisme, der lyder latterlig, lige indtil den viser sig at være farlig. Men for øjeblikket fortier, udskyder og forsinker EPP spørgsmålet, selv om det er indlysende, at alibiet om ikke at blande sig i interne anliggender ikke gælder her. Retten og forpligtelsen til at blande sig har både de europæiske institutioner og de overnationale partier som netop EPP. I Unionens og partiernes vedtægter fastslås det højtideligt, at de grundlæggende værdier er uforenelige med en opførsel, der består af løgne og aggression og fjendtlighed over for det liberale demokratis grundnormer (inklusiv magtens tredeling), som udgør Berlusconis daglige brød (eller rettere: kaviar og champagne).
Da EPP er et parti med kristne værdier, ville det være passende, hvis dets ledere genlæste kristendommens centrale trosartikler. Der kan man læse, at man synder lige så meget ved det, man gør, som ved det, man undlader at gøre. Derfor deltager EPP allerede i valgkampen i Italien: Side om side med Berlusconi, fordi man ikke har ekskluderet ham. Merkel og hendes europæiske partifæller er således politisk og moralsk medskyldige i hver en stemme, Berlusconi formår at samle. Forleden blev spørgsmålet om Berlusconis tilhørsforhold til EPP på dramatisk vis endnu alvorligere, da han i en positiv revurdering af fascismen hævdede, at Mussolini havde gjort »gode ting«, og at hans eneste fejl havde været racelovene (som tyskerne dog havde påtvunget italienerne). Vil EPP fortsætte med at legitimere ’fascio-berlusconismen’ lige indtil valget?
Paolo Flores d’Arcais er professor i moralfilosofi ved La Sapienza Universitetet i Rom og chefredaktør for det politisk-filosofiske tidsskrift MicroMega. Hans seneste bog er ’Democrazia! Libertà privata e libertà in rivolta’ (anmeldt i Information den 9. juni 2012)
 
Paolo Flores d’Arcais er professor i moralfilosofi ved La Sapienza-universitetet i Rom og redaktør for det politisk-filosofiske tidsskrift MicroMega
© MicroMega, Libération, El País & Information 2011. Oversat af Mads Frese

