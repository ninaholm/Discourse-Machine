Ord over sværd



 Der er rigtig meget, denne avis ikke deler med historiker, forfatter og formand for Trykkefrihedsselskabet, Lars Hedegaard. Vi deler ikke hans holdning til islam. Vi deler ikke hans forestilling om muslimernes evige forsøg på at nedbryde og bekrige den vestlige verden og de værdier, vi har bygget den på. Vi deler ikke Lars Hedegaards uforsonlighed.
Men med Lars Hedegaard deler vi det helt fundamentale, at vi til enhver tid, ved enhver lejlighed, vil sætte diskussionen over volden, ordet over sværdet.
Politiets efterforskere gentog i går igen og igen, at de ikke med sikkerhed ved, om angrebet på Lars Hedegaard er politisk motiveret. Men som Lars Hedegaard selv formulerede det, kan enhver »jo lægge to og to sammen«. Det er nærliggende, men det er ikke givet.
Vi ved til gengæld, at Lars Hedegaard ifølge politiet åbnede sin dør på Frederiksberg i går kort før middag for en ung mand med sort hår og noget, det ifølge politiet minder om en rød postjakke. Uden angiveligt at sige et ord løsnede manden et pistolskud, som fløj hen over hovedet på den islamkritiske debattør, der også klarede sig uskadt igennem et efterfølgende håndgemæng med gerningsmanden.
Forhåbentlig bliver gerningsmanden hurtigt pågrebet og stillet for en dommer. Det er en forfærdelig udåd, han har gjort sig skyldig i.
Hele grundlaget for, at vi kan være uenige med hinanden, er jo netop, at vi ikke slår hinanden ned eller skyder efter hinanden på grund af vores forskellige holdninger.
Attentatmandens krysteragtige angreb var rettet mod Lars Hedegaard, men han har ramt det, vi i dette land står for. Tirsdagens angreb må minde os alle om, hvor afgørende det er at give enhver ret til at sige det, vi mener, vores modstandere har uret i. Vi må altid sætte argumentet over aggressionen, ordet over sværdet.

