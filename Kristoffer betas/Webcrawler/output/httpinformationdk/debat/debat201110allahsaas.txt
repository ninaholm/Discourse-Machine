Er Allah så svag, at folk skal tvinges til at tilbede ham?
Irans dødsdom over Youcef Nadarkhani for 'frafald' er ikke blot en hån mod de universelle moralske værdier. Den gør også verdens muslimer en kæmpe bjørnetjeneste


 I 1948 underskrev de fleste af verdens nationer Verdenserklæringen om Menneskerettigheder, herunder også de fleste nationer med muslimsk folkeflertal.
Erklæringens artikel 18 lyder: »Enhver har ret til tanke-, samvittigheds- og religionsfrihed: denne ret omfatter frihed til at skifte religion eller tro og frihed til enten alene eller i fællesskab med andre, offentligt eller privat, at give udtryk for sin religion eller tro gennem undervisning, udøvelse, gudsdyrkelse og overholdelse af religiøse forskrifter«.
Pakistans daværende udenrigsminister, Muhammad Zafarullah Khan, bemærkede dengang: »Tro er et spørgsmål om samvittighed, og samvittighed kan ikke tvinges.«
I 2011 er konvertering bort fra islam strafbart i 14 nationer med muslimsk flertal, og i flere af disse, herunder Saudi-Arabien, Afghanistan og Sudan, risikerer konvertitterne sågar at blive idømt dødsstraf for deres 'forbrydelse'.
I Iran fik en kristen præst, født af muslimske forældre, for nylig stadfæstet sin dødsdom for apostasi ('frafald'): Youcef Nadarkhani, leder af et netværk af kristne husmenigheder i Iran, nægter fortsat at afsværge sin kristne tro og konvertere tilbage til islam. Derfor sidder han nu på dødsgangen. En dato for hans henrettelse er dog ikke fastsat.
Forfatningsstridig
Beslutningen om at henrette Nadarkhani skriger til himlen. For det første er dommen, som faldt for et år siden ved en domstol i præstens hjemby, Rasht, og siden blev bekræftet af landets øverste domstol i juni og september, ikke blot i modstrid med Menneskerettighederne. Den er også i modstrid med Irans egen forfatning, hvis artikel 23 fastslår: »Efterforskning af enkeltpersoners trosforhold er forbudt. Ingen kan forulempes eller pålægges retlige sanktioner for alene at fastholde en bestemt tro«.
Skammeligt nok har tavsheden fra verdens muslimer — især de normalt så veltalende muslimske organisationer i Storbritannien og selvudnævnte 'minoritetsgruppe-ledere' — over for denne uhyrlighed hidtil været rungende.
Det ironiske er, at jeg endnu ikke har mødt en eneste muslim, der vil erklære sig enig i, at et medmenneske, som fortaber eller skifter sin tro, skal hænges. Alligevel er frustrerende få muslimer villige til utvetydigt at fordømme apostasidødsdommenes middelalderlige barbari. Højest fremmumler vi halvkvædede undskyldninger og slår øjnene ned.
Religionsfrihed i Islam
Beklageligvis er det en forfejlet antagelse hos mange muslimer, at en sådan afskyelig straf vitterligt har et guddommeligt mandat. Dette er ikke tilfældet. Klassisk muslimske jurister har fejlagtigt sidestillet frafald med landsforræderi.
Den historiske kendsgerning er imidlertid, at profeten Muhammed aldrig lod nogen henrette for apostasi alene. Da en beduin fortrød sin beslutning om at konvertere til islam og forlod byen Medina, greb profeten ikke til sanktioner imod ham, men nøjedes med at udtale: »Medina er som en blæsebælg: Den udstøder sine urenheder og får sine skatte til at skinne klarere.«
Heller ikke Koranen siger, at en muslim, der opgiver sin tro, skal straffes. Religionsfriheden garanteres af det berømte vers i islams hellige bog: »Lad der ikke være tvang i religion« (2:256). Frafald anses nok for en synd, men Koranen henviser gentagne gange til, at straffen falder i den næste verden, ikke i denne. Tag blot 137. vers i kapitel 4: »De, der tror og så bliver vantro; derpå tror og så bliver vantro, stadig mere og mere vantro, dem vil Gud ikke tilgive, og Han vil ikke vise dem vej.«
Dette vers implicerer tydeligvis, at en eventuel straf er det op til Gud at levere — ikke til dommere i Iran, Saudi-Arabien eller andre steder.
Interessant nok bygger dommen i Nadarkhani-sagen ikke på koranvers, men på fatwaer fra ayatollaher. Men fatwaer kan stritte i vidt forskellige retninger. F.eks. argumenterede den afdøde storayatollah Hussein Ali Montazeri, der engang stod til at blive ayatollah Khomeinis efterfølger, for, at dødsstraf for frafald oprindeligt kun blev givet for at straffe politiske sammensværgelser mod fremspirende islamiske trossamfund. Det var Montazeris opfattelse, at muslimer i dag frit skal kunne konvertere til en anden religion.
Totalitarisme
Beslutningen om at henrette Nadarkhani er ikke blot en hån imod de universelle moralske værdier, den gør også verdens muslimer en kæmpe bjørnetjeneste.
Religionsfrihed uden frihed til at forlade eller skifte religion er selvsagt ikke religionsfrihed. At forsøge at kontrollere en persons sind og hjerte, tanker og overbevisninger er den ultimative negation af den personlige frihed. Det er ren totalitarisme.
Ej heller vil dette dogme fungere efter hensigten. En anden afdød ayatollah, Murtaza Muttahari, skrev engang: »Ved prygl er det ikke muligt at få et barn til at løse et aritmetisk problem. Barnets sind og tanke må være fri, således, at han selv kan løse det. Den islamiske tro er omtrent af samme art«.
Vi muslimer må spørge os selv: Er den Gud, vi tilbeder så svag og trængende, at han kræver af os, at vi skal tvinge vores medmennesker til at tilbede ham? Er vores religion så skrøbelig og usikker, at den ikke kan tolerere afvisning overhovedet? Og hvorfor er vi så tavse om en uskyldig kristen, der er dømt til døden i islams navn? At hænge en mand for at nægte at tro på islam er teologisk og moralsk uberettiget. Og det er ikke bare uislamisk, det er antiislamisk.
Mehdi Hasan er politisk redaktør af magasinet New Statesman
© The Guardian og Information
Oversat af Niels Ivar Larsen

