Drømmen om frihed
LEDER


 
	Vi vidste godt, at Grønlands økonomi er hårdt presset. Vi vidste godt, at det grønlandske råstofeventyr er blevet voldsomt oversolgt. Og vi vidste godt, at der er et godt stykke vej til, at Grønland kan gøre sig fri af Rigsfællesskabet. Men vi har endnu aldrig set det kortlagt så klart, at de aktuelle grønlandske selvstændighedsdrømme ingen sammenhæng har med virkeligheden. I en ny fælles rapport fra Københavns Universitet og universitetet i Nuuk, Ilisimatusarfik, anslår 13 forskere, at det vil kræve 24 samtidige storskalamineprojekter, hvis Grønland skal gøre sig økonomisk fri af bloktilskuddet. Lige nu er der – med lidt god vilje – blot to storskalaprojekter på tegnebrættet.

	Denne viden til trods hamrer den grønlandske regering lige nu løs på Rigsfællesskabet i både ord og handling. Det obstruerer samarbejdet med Danmark. Og det puster til den nationalistiske grønlandske fortælling om et folk, der snart igen er klar til at stå på egne ben.

	Grønland kan i princippet træffe beslutningen i morgen. Det er fuldstændig op til det grønlandske folk at bestemme, hvor længe de vil være en del af Rigsfællesskabet, og de kan selv afgøre spørgsmålet ved en folkeafstemning. Forfatteren Kim Leine talte for det synspunkt i løbet af den forgange uge i et interview med magasinet Ræson. Han mener, det ville hjælpe Grønland ud af ’danskerne ordner nok det hele’-mentaliteten og i stedet få befolkningen til at smøge ærmerne op og arbejde lidt mere. Grønlænderne vil ud af Rigsfællesskabet og bevare venskabet med Danmark, siger han.

	Siden selvstyreformand Aleqa Hammon (Siumut) kom til magten i april sidste år, har hun gentagne gange talt for grønlandsk selvstændighed i hendes levetid. Hun fylder 50 til næste år. Vi så første gang hendes konfrontatoriske magtspil over for Danmark i sagen om Arktisk Råd, hvor hun i en periode endte med at boykotte hele det arktiske samarbejde i protest mod den plads, der var tildelt Grønland. Og vi så det igen på et møde med statsminister Helle Thorning-Schmidt (S) i begyndelsen af januar, hvor Aleqa Hammond skærpede striden om Grønlands beføjelser i uranspørgsmålet. Mødet skulle angiveligt være foregået i en uhørt dårlig samarbejdsånd, og det er stadig uafklaret om uran-spørgsmålet ender for Højesteret. Og at der er alvor bag ordene om, at Grønland vil selv, så man senest i udkastet til landets råstofstrategi for de næste fire år, hvor man overraskende planlægger helt at droppe samarbejdet med den danske geologiske forskningsinstitution GEUS, der i en menneskealder har leveret viden om de grønlandske råstoffer. I stedet vil man oprette en ny grønlandsk geologisk forskningsinstitution. Magtens instrumenter søges bragt hjem til Nuuk.

	I kontrast til det står den nye rapports konklusioner. Hvis et selvstændigt Grønland skal opbygge en selvbærende økonomi baseret på minedrift inden for de næste 20-30 år, vil det kræve »så omfattende udenlandske investeringer og så massiv tilførsel af udenlandsk arbejdskraft, at der er en reel risiko for, at den nuværende grønlandske befolkning bliver reduceret til en minoritet i Grønland«, skriver forskerne. »Resultatet kan blive et hurtigt forfald af grønlandsk kultur, sprog, politisk kontrol, som det er set i andre inuit-områder, der har gennemgået stor tilflytning og hurtig udbygning af råstofbaserede økonomier.« Og under alle omstændigheder vil selvstændighed føre til »massiv nedgang i levestandarden« og kræve omfattende reformer med store konsekvenser for den almindelige grønlænders økonomi. Det er næppe det, de fleste grønlændere forestiller sig ved frihed ...

	Utvivlsomt er der punkter, hvor den danske regering er for langmodig med at afgive magten til den grønlandske. Men både fra grønlandsk og fra dansk side burde det stå klart nu, at der ikke er anden vej end åbent samarbejde om, hvordan vi i fællesskab bedst muligt kan sikre fremskridt for det grønlandske samfund.

	For medmindre det grønlandske folk er villig til at acceptere massivt dårligere levevilkår og risiko for at ende som en minoritet i deres eget land som prisen for absolut selvstændighed, er vi en del af samme rige i al overskuelig fremtid.

