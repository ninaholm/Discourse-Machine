Erstat regler med straf



 I dette land vil det mest provokerende udsagn i debatten om den offentlige styring være, at vi har brug for det hav af regler, som alle brokker sig over. For alle vil afbureaukratisering. Regeringen, Finansministeriet, fagforeningerne, kommunerne, oppositionen.
Og listen over ministre som den frihedselskende Bertel Haarder og beskæftigelsesminister Inger Støjberg, der har måttet erkende, at kampen er slået fejl, bliver længere og længere.
Kampen mod bureaukratiet er historisk, og imens vokser antallet af nye regler. Dels på grund af globaliseringen og EU. Dels fordi udgifterne i den offentlige sektor stiger og stiger, sideløbende med at man decentraliserer med efterfølgende behov for endnu mere kontrol med, at vi får noget for pengene. Bureaukratiet er og bliver en indbygget del af vores velfærdsmodel, fordi det regulerer forholdet mellem stat og individ.
Når Radikale Venstre med inspiration fra erhvervslivets jagt på nye forretningsmodeller efter krisen foreslår beskæftigelsesområdet som første skridt i en mere gennemgribende nytænkning af den offentlige sektor, er der heller ingen, der er uenige. Det er det, vi selv har foreslået, siger beskæftigelses- og integrationsborgmester i København, Anna Mee Allerslev (R) på vegne af Danmarks seks største byer, der netop har forslået en ny beskæftigelsesstrategi i et opgør med regeringens aktiveringspolitik.
Samme melding lyder fra Kommunernes Landsforening. Men der er grund til at lytte til kommunerne. De vil nemlig selv tage den økonomiske straf, hvis de ikke får de ledige hurtigt nok i arbejde.
Opskriften er, at den faglige ekspertise skal tilbage på jobcentrene, mens de til gengæld slipper for de regler, der for eksempel koster Københavns Kommune 10 millioner kroner årligt. I stedet for flere detailreguleringer er konsekvensen kontant: Det koster i kommunekassen. Kombinationen af faglig frihed, resultatstyring og straf skal prøves.

