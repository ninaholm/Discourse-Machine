Hjerneskadede ud af ingenmandsland



 
	Med kommunalreformen har landets kommuner overtaget hjerneskaderehabiliteringen, og lad mig begynde med at slå fast, at det selvfølgelig er der, den skal ligge. Når det er sagt, må jeg dog konstatere, at kommunerne med kommunalreformen ikke fik de nødvendige rammer for at kunne løse denne komplekse opgave. På baggrund af Økonomi- og Indenrigsministeriets nylige evaluering af reformen og i den politiske proces, der følger i kølvandet herpå, ønsker Hjerneskadeforeningen en åben debat om, hvordan fremtidens hjerneskaderehabilitering skal se ud.

	Vi har set adskillige eksempler på, at mange kommuner ikke har haft den nødvendige faglighed og tværgående organisatoriske systematik internt i kommunen til at vurdere den hjerneskadedes potentiale. Samtidig må vi desværre erkende, at man ofte mangler viden om de tilbud til hjerneskadede, der findes.

	Det kan i værste fald resultere i, at potentialet ikke udnyttes med negative konsekvenser for den enkelte, de pårørende og for samfundsøkonomien til følge. Det er derfor bydende nødvendigt, at vi får taget det op til revision. Hjerneskadeforeningen foreslår, at man opretter et udviklings- og kompetencecenter uden for sygehusregi, hvor fokus skal være på den bredspektrede hjerneskaderehabilitering.

	I tillæg hertil foreslår vi fem til seks decentrale hjerneskadecentre bemandet med et tværfagligt ekspertteam. Alle centre skal finansieres via en kommunal forsikringsordning.

	Byg bro i kommunerne

	Det handler om at få bygget bro mellem sygehusene og kommunerne, så den hjerneskadede ikke ender i ingenmandsland efter udskrivning fra sygehuset. Op mod 18.000 danskere rammes hvert år af en hjerneskade. Vores forslag vil berøre cirka 10 procent af dem, som har så svære hjerneskader, at de har behov for adgang til den mest specialiserede rehabilitering efter udskrivelse fra hospitalet.

	En kvalificeret indsats vil markant øge deres mulighed for at vende tilbage til samfundet og det liv, de kendte før hjerneskaden. Med ønsket om en åben debat og et fælles mål om at skabe bedre vilkår for de hjerneskadede opfordrer jeg politikerne til at huske på, at liv, der reddes, også skal leves.

Niels-Anton Svendsen, landsformand for Hjerneskadeforeningen

