Gandhi er aldrig tilfældig
Læs, nyd og brug Gandhi. Men lad for guruens skyld være med at komme stikkende med ham for at forsvare de stærkes apati over for en situation, der ville have stillet ham totalt til vægs


Tillad mig en korrespondent- anekdote. Jeg har trods alt rundet de 40 år:Et af de mest bevægende øjeblikke i mit arbejdsliv var, da jeg i Srinagar, hovedstaden i det indisk besatte Kashmir, mødte en ung oprørsleder. Han var endnu ikke fyldt 40. Men han kunne næsten ikke holde på glasset med den søde, sorte the på grund af for mange brækkede fingre. Han kunne knapt se de velmenende gæster fra nord efter uendeligt mange slag i hovedet. Og hans stemme kvar så svagt, at den næppe kunne høres efter alt for mange nætter på indiske fængselsgulve.Den unge oprørsleder fik dog et budskab klokkeklart igennem: at han havde uendeligt stor respekt for Mahatma Gandhi, men undrede sig over den historieløshed, der prægede den nutidige brug af hans arv: »Nogle gange tænker jeg, at alle folk har glemt, at Gandhi kun vandt, fordi den britiske kolonimagt lod ham vinde.«Jeg kom til at tænke på oprørslederen i sidste uge, da Enhedslistens Pelle Dragsted pyntede sin profil på Facebook med et Gandhi-citat. For den slags pynter jo altid. Og har ligesom demokrati, hundehvalpe og forspil den fordel, at meget få vover at være højlydt imod. Og det var endda et af de mere fremragende citater, der afspejler al den retoriske snilde og det lune, der karakteriserede den store tænker og aktivist. »Hvis vold er den sidste udvej, så lad os i fællesskab ofre den næstsidste lidt mere opmærksomhed,« hed det – denne gang som en direkte kommentar til de dages altoverdøvende krigstorden vendt mod Assads styre i Syrien.Uden sammenligning i øvrigt er Pelle Dragsted en vis mand. Han gør sig helt sikkert ingen illusioner om, at det syriske folk kunne få hul igennem til Assad ved at vandre til havet og producere salt. At Assads regime ville rulle om på ryggen og erkende sit nederlag, hvis nu bare alle satte sig ned og spandt khadi-stof.Og Pelle Dragsted ligger pragmatisk på midten i det evige venstrefløjsskisma mellem den pacifistiske forankring i fredsbevægelsen og solidariteten med de undertrykte folks ret til at kæmpe deres kampe, med de fornødne midler. Dragsted har sikkert bare syntes, at citatet var godt og passende. Ja, han kunne måske endda hævde, at det ville være et rammende citat, selv hvis det stammede fra Mads Holger.Men Gandhi er aldrig tilfældig. Hans ord er aldrig kontekstfrie. Han er måske verdenshistoriens stærkeste og mest klare brand for ikkevoldelig modstand. Og han er altid til tjeneste – hvis det bare er ideologisk fernis frem for løsninger, man er på jagt efter. Som den indiske psykoanalytiker og forfatter Ashis Nandy engang skrev i et essay,The Million Gandhis–Gandhi,After Gandhi,After Gandhi, kan han ideologisk anvendes i ethvert politisk projekt. Og patienten overlever altid, mens Gandhi bliver stadig mere slidt af de mange operationer. F.eks. tog den indiske atomvåbenlobby Gandhi i ed, da atombombens afskrækkende effekt – den såkaldtedeterrence– jo var en slags ikkevold gennem truslen om ubegribelig totalvold.Andres perverse brug skal naturligvis hverken lægges Gandhi eller den senere fredsbevægelse til last. Så brug løs. Men husk, hver gang du får Google-tilbøjeligheden ’Gandhi plus citater’, at hans allerstørst dyd var, at han kunne analysere en situation knivskarpt og gjorde det i Indien i 1940’erne. Han så, at briterne ikke havde hverken brutalitet, bagland eller tilstrækkeligt tungtvejende interesser til at slå for hårdt ned.Hvad ville Gandhi sige til dilemmaet i Syrien? Aner det ikke, men jeg er ret sikker på, at han ville se lige så rådvild til, som vi andre gør. Han ville, som citatet også opfordrer til, søge diplomatiske løsninger, hvor der var blot det mindste glimt af håb. Men da han var en ualmindelig klog mand, ville han sikkert gøre plads for tvivlen.Går man i krig med Gandhi, når debatten ruller, skal man i det mindste erkende, at det kan fremstå hult for både en 40 år gammel separatist i en Gandhi-krop, og alle de andre, herunder det syriske folk, der udsættes for en massiv vold.Men håb kan man altid hente hos ham. For som han skriver: »Når jeg bliver fortvivlet, husker jeg på, at sandheden og kærlighedens vej altid har sejret. Der vil være tyranner og mordere, og for en tid vil det se ud, som om de ikke kan besejres, men til slut vil de altid falde. Tænk på det: Altid.«Ups, jeg gjorde det igen …
