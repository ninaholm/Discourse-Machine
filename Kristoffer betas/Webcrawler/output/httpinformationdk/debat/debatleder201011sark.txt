Sarkozys opportunistiske afledningsmanøvre
PRESSEFRIHEDEN I Europa er truet, konkluderede en OECD-rapport i juli: »Der er grund til bekymring for mediernes frihed i de fleste OECD-lande. Problemerne manifesterer sig bare på forskellig vis,« hedder det i rapporten...


PRESSEFRIHEDEN I Europa er truet, konkluderede en OECD-rapport i juli: »Der er grund til bekymring for mediernes frihed i de fleste OECD-lande. Problemerne manifesterer sig bare på forskellig vis,« hedder det i rapporten.OECDs rapportør gør bl.a. indsigelse over for Frankrig, hvor chefen for det statslige tv-selskab, France Télévisions, nu udpeges af landets præsident som følge af en reform af medielovgivningen: »At præsidenten udpeger lederen af landets offentlige radio- og tv-selskab, er en forhindring for selskabets uafhængighed og i modstrid med OECD-landenes forpligtelser.«Det politiske pres på den såkaldte fjerde statsmagt har været konstant stigende, siden Nicolas Sarkozy i 2007 vandt præsidentvalget. Blandt præsidentens nærmeste venner er Frankrigs fem største mediemoguler, der tilsammen kontrollerer en lang række kommercielle radio- og tv-kanaler, aviser, nyhedsmagasiner og kulørte blade. Kontrollen med medierne er altså ikke så direkte som Silvio Berlusconis i Italien, men af den grund ikke ubetydelig. Sarkozys optræden på et pressemøde i Lissabon i sidste uge, hvor han spøgefuldt betegnede de tilstedeværende journalister som »pædofile«, er et billede på pressens vilkår i Frankrig.PRÆSIDENTEN ER PRESSET på grund af to sager om ulovlig finansiering af det nygaullistiske partis valgkampagner. Den ene sag omhandler præsidentvalget i 2007, som landets rigeste kvinde, LOréal-arvingen Liliane Bettencourt, angiveligt har ydet ulovlige bidrag til.Den anden sag omhandler en returkommission i forbindelse med et salg af franske ubåde til Pakistan i 1994, som angiveligt skulle have finansieret daværende premierminister Edouard Balladurs fejlslagne forsøg på at blive valgt til præsident. Sarkozy var dengang finansminister og beskyldes nu for at være indblandet i den ulovlige finansiering af Balladurs valgkampagne. Sagerne risikerer at skade Sarkozys chancer for at opnå genvalg i 2012. Ifølge ugemagasinet Le Point har præsidenten således udviklet en modstrategi for at forsvare sig mod pressens beskyldninger. Denne strategi går ud på at skyde på budbringeren, navnlig webavisen Mediapart, som har beskæftiget sig indgående med de ovennævnte sager. Under pressemødet i Lissabon fremstillede Sarkozy Mediaparts journalister som ondsindede løgnere:»Der er ikke én eneste blandt jer, der tror på, at jeg skulle have organiseret bestikkelse og returkommissioner i forbindelse med salg af ubåde til Pakistan. Det er utroligt, at det kan blive den største nyhed på tv,« sagde Sarkozy og antydede dermed, at Mediapart har haft held til at manipulere den samlede franske presse.PRODUKTIONEN AF fiktioner udfylder det tomrum, som det 20. århundredes politiske utopier har efterladt. Den centrale fortælling i nutidens Frankrig handler om Sarkozys personlige succes. For at skabe drømme på det politiske felt bruger Sarkozy teknikker, som er lånt fra kommercielt tv. Det vigtige er adgangen til audiovisuelle kommunikationsmidler og evnen til at forføre og fastholde publikum.Peoplisationkalder franskmændene udviklingen i medierne, hvor politikeres privatliv er blevet genstand for den form for opmærksomhed i den kulørte presse, som ellers kun er forbeholdt rockmusikere og sportsstjerner.I 2006 lykkedes det Sarkozy at få fyret chefredaktøren for ugebladet Paris Match, Alain Genestar, fordi bladet havde trykt billeder af hans daværende kone, Cécilia, og hendes elsker.Og det er ikke det eneste eksempel på, at det kan få konsekvenser for franske journalister at løbe med den forkerte form for sladder.To journalister fra Journal du Dimanche, som i foråret offentliggjorde et rygte om en ægteskabelig krise mellem Sarkozy og hans nye kone, Carla Bruni, blev således også fyret. Ejeren af såvel Paris Match som Journal du Dimanche, Arnaud Lagardére, er en nær ven af Sarkozy.Selv om tolerancen over for korruption er noget højere i Frankrig, end den er i de nordeuropæiske lande, er nyhedshistorierne om returkommissioner et ubehageligt korrektiv til forestillingen om den succesrige og hyperaktive præsident. Sarkozys reaktion på beskyldningerne kan således bedst betegnes som paranoid »det er utroligt, at det kan blive den største nyhed på tv«, som han sagde.Fascinationen af Sarkozys energi er et symptom på den generelle mangel på politiske ideer. Det handler ikke bare om afstanden mellem, hvad politikere siger, og hvad de formår at gennemføre, men om en mangel på samfundsvisioner, der præger såvel højre- som venstrefløjen. Et desorienteret samfund er med andre ord baggrunden for Sarkozys gennemslagskraft. Præsidentens intimidering pressen er et opportunistisk forsøg på at fastholde denne situation.
