Det blinde øje
LEDER


 Leder
På sin egen runde facon afleverede FN’s generalsekretær, Ban Ki-moon, under weekendens besøg i Danmark et skarpt budskab: Tag det den britiske spionage mod COP15 alvorligt!
Under FN-klimapanelets møde i Tivolis Congress Hotel meddelte Ban Ki-moon, at han havde læst Informations afdækning lørdag af den britiske efterretningstjenestes spionage mod COP15. Generalsekretæen vil nu – i modsætning til den danske regering – »se nærmere på sagen« – for som Ban Ki-moon fastslog:
»Princippet er fast og klart: Alle diplomatiske lokaliteter, aktiviteter og informationer er ukrænkelige, og hvis der sker brud på det, bør det blive undersøgt, og det skal ikke gentage sig.«
Regner Ban Ki-moon med, at det land, der angiveligt har fået krænket den nationale suverænitet, agter at forestå den undersøgelse, han efterlyser, så tager han fejl. Den danske regering kan – i modsætning til andre vestlige regeringer og altså Ban Ki-moon – slet ikke se noget problem.
I Tyskland har de eskalerende aflytningsskandale fået kansler Angela Merkel til at forvise CIA’s tyske repræsentant, og i øjeblikket søger en undersøgelseskommission at afklare, om den amerikanske efterretningstjeneste NSA’s overvågning strider mod den tyske grundlov.
Det franske udenrigsministerium har tidligere kaldt den amerikanske ambassadør i Paris til kammeratlig samtale om den spionage, der også i Frankrig anses for helt uacceptabel.
Men i Danmark afviser såvel stats-, justits- som forsvarsminister overhovedet at forholde sig til den historie, Ban Ki-moon i weekenden fandt alarmerende: At den britiske efterretningstjeneste GCHQ har spioneret systematisk mod internationale klimaforhandlinger, herunder COP15 i København i 2009. GCHQ sendte blandt andet en medarbejder til Bella Center, ligesom efterretningstjenesten systematisk opererer med at hacke netværk for at skaffe sig efterretninger om internationale klimaforhandlinger.
I stedet valgte regeringen at sende Socialdemokraternes politiske ordfører Ole Hækkerup i byen med følgende udsagn leveret til Berlingske: »Det vil være forkert, hvis vi konfronterede allierede, hver gang Snowden kommer med nye udsagn, for han sidder i Moskva, og jeg tror, at Rusland puster ham i nakken. Vi skal ikke have problemer med vores allierede, hver gang Snowden eller Rusland synes det. Den pibe skal vi ikke danse efter.«
Værsgo’ Danmark! Med sådanne udsagn placerer vi os internationalt i en kategori helt for os selv. Der er jo ikke tale om udsagn fra den tidligere NSA-ansatte Edward Snowden, der rigtig nok lever i eksil i Moskva. Der er tale om interne dokumenter fra de amerikanske og britiske efterretningstjenester, hvis ægthed det er en særlig dansk disciplin at drage tvivl om, selv om det for andre landes regeringer, inklusive den amerikanske, står klart, at dokumenterne er autentiske.
Hidtil har regeringens standardsvar lydt, at den ikke har »grundlag for at antage, at amerikanske efterretningsaktiviteter på ulovlig vis er rettet mod Danmark«. Omkvædet blev senest sunget af forsvarsminister Nicolai Wammen (S), da Information tidligere på året blandt andet afdækkede NSA’s spionage rettet mod COP15.
Men hvad anser regeringen egentlig for at være lovligt og ulovligt? Det ønsker regeringen ikke at svare på, hvilket ifølge juraprofessor på Aarhus Universitet, Gorm Toftegaard Nielsen, er et tiltagende demokratisk problem:
»Det er fantastisk farligt for demokratiet. Det er helt grundlæggende i et demokrati, at borgerne ved, hvad der er gældende lov. Det bliver mere og mere uholdbart, at man ikke vil informere befolkningen.«
Hvad svarer regeringen? Med tavshed og tom ordførertale. Både til FN’s generalsekretær og den aarhusianske juraprofessor. Det vil der formentlig ikke blive ændret på, selv om tidligere udenrigsminister Holger K. Nielsen (SF) i Udenrigspolitisk Nævn vil bede om en redegørelse i sagen.
Forbløffende er det, at regeringen tilsyneladende er parat til at bøje såvel nationens suverænitet som demokratiske principper i kampen for at opretholde det gode forhold til USA og Storbritannien. Ved at vende det blinde øje til gør regeringen sig medansvarlig for en skandale, den – som Ban Kin-moon siger – burde kræve undersøgt.

