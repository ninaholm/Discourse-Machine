Millioner af nye amerikanere
LEDER


 Præsident Barack Obama har i lang tid lovet at fikse USA’s »nedbrudte« og »dårligt fungerende« indvandrersystem, med mindre republikanerne i Repræsentanternes Hus vedtog en indvandrerlov med udgangspunkt i den reform, Senatet godkendte i 2013. Nu ser det ud til, at han vil indfri sit løfte – måske allerede i næste uge.
Politisk set giver det mening, at Obama bruger sin udøvende myndighed til handle uden om Kongressen. Intet tyder på, at republikanerne vil benytte deres nyvundne flertal til at gennemføre en reform. Latinovælgere stemmer desuden overvejende demokratisk og vil derfor straffe partiets kandidater ved næste præsidentvalg og kongresvalg i 2016, dersom Obama skulle bryde sit løfte om at bringe millioner af papirløse immigranter ind i varmen.
Fra et menneskeretligt synspunkt giver det også mening. Eksisterende lovgivning pålægger regeringen at deportere alle personer uden opholdstilladelse. Siden 2003 har det berørt 3,7 mio. mennesker. Hundredetusinder af familier er blevet skilt ad. Obama har håndhævet loven strengere og deporteret flere end Bush for at gøre sine hoser grønne hos republikanerne. Lige meget har det hjulpet. Derfor er det på tide at handle.
Håndhævelsen af indvandrersystemet beror i et vist omfang på en præsidents skøn. Han kan hverken give amnesti eller arrangere borgerskab til de 11,7 mio. papirløse immigranter, men han kan vælge at begrænse deportering til kriminelle og nyligt ankomne og beordre udstedelse af midlertidig arbejds- og opholdstilladelse til alle andre.
Det vides endnu ikke, hvor præsident Obama vil sætte grænsen. Meget tyder på, at forældre til børn født i USA og mindreårige, der er bragt ulovligt til landet, vil høre til blandt de heldige. Andre – som ulovlige indvandrere uden børn i USA – skal have været enten fem eller 10 år i landet for at komme i betragtning.
En ting er sikker: millioner af mennesker vil snart kunne leve et normalt liv.

