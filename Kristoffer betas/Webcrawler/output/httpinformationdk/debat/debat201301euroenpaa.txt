Euroen på selvmordskurs
Tysklands særinteresser trækker Europa ned. Der er behov for omfordeling fra nord til syd, hvis væksten skal komme igen og arbejdsløsheden ikke fortsat skal stige


 Euroen skulle udbygge samarbejdet i EU og sikre vækst og velstand. Men i stedet har euroen og gældskrisen givet anledning til en konservativ økonomisk politik, som har medført arbejdsløshed, lavvækst og tab af velfærd.
Det fremføres, at krisen ikke skyldes euroen, men uansvarlighed i Sydeuropa. Og ufornuftig og uansvarlig politik har spillet en rolle for gældsproblemerne. Men problemerne stikker dybere. Den monetære union har hele tiden været præget af et dybt skisma mellem velstående nordeuropæiske lande med relativ høj konkurrenceevne og fattigere sydeuropæiske lande med lavere konkurrencekraft.
Havde de sydeuropæiske lande haft egen valuta og kunnet føre egen rentepolitik, havde de kunnet kompensere for denne ugunstige situation gennem faldende valutakurser, aktive devalueringer samt rentenedsættelse. Men med en fælles valuta var dette umuligt.
Her burde EU have søgt at forhindre uligheden ved at øge investeringer, produktivitet, konkurrencekraft og beskæftigelse i de svage lande.
Men i stedet er gældskrisen blevet en anledning til at føre en stærkt konservativ, monetaristisk økonomisk medicin i EU. Man har nok stillet ’redningspakker’ til rådighed. Men samtidig er de sydeuropæiske lande blevet afkrævet massive besparelser. Effekten af denne økonomiske politik er et opgør med velfærdsstaten. De tyske ’Hartz-reformer’ skal udbredes i resten af Europa.
Resultatet af denne økonomiske politik har imidlertid været lavvækst i hele EU – og i langt de fleste sydeuropæiske lande langstrakt recession og massiv arbejdsløshed.
Vækstmanglen er et nøgleproblem. Uden vækst skabes intet overskud, som kan betale gælden tilbage, og samtidig skal de gældsramte lande spare endnu mere, hvilket så hæmmer væksten yderligere. En negativ spiral uden ende, når EU’s sparekrav tvinger vækst ned; en vækst, som de gældsramte lande har så hårdt brug for. Det er opskriften på mange års fremtidig nedhøvling af velstand og velfærd.
Tysklands særinteresser
Gennemførelsen af denne neoliberalistiske økonomiske politik sker navnlig pga. Tyskland. Ikke alene fordi de ledende politikere her sværger til en sådan økonomisk politik – men også på grund af Tysklands egoistiske økonomiske interesser. Og eftersom Tyskland, jf. det seneste delstatsvalg i Niedersachsen, måske er på vej mod et regeringsskifte, er der næppe udsigt til større forandringer i politikken på dette område.
Først og fremmest har Tyskland selv scoret kassen på euroen. Hvis der ikke var en euro, ville D-marken været steget mellem 20 og 30 procent i forhold til de sydeuropæiske valutaer, hvilket naturligvis ville have bremset tysk eksport og overskud. Tyskland har med andre ord tjent styrtende på at undgå en kraftig revaluering – landet har tjent langt mere end Tysklands indskud i EU’s redningsfond. Desuden har Tyskland nydt godt af lave renter, fordi investorerne søger tilflugt i de sikre tyske papirer.
Sydeuropas økonomiske problemer og Tysklands økonomiske styrke er to sider af samme sag. Og derfor blokerer Tyskland ud fra egoistiske interesser for den omfordeling fra nord til syd, som er nødvendig for at hjælpe væksten i gang i Sydeuropa.
Overskudslande må bidrage
En udligning imellem stærkere og svagere lande og investeringer i vækst i Sydeuropa og i hele EU er imidlertid det eneste alternativ til vedvarende lav vækst og nedhøvling af velfærd. Midlerne kan selvfølgelig kun komme fra overskudslandene, men Tysklands ledere ønsker tilsyneladende ikke at mindske landets gevinst ved euroen.
Denne tyske egocentrisme kan ikke undgå at føre til voksende modsætninger i EU. På længere sigt tegner der sig to mulige veje: Enten at udligne underskud og overskud ved at omfordele fra overskuds- til underskudslande og supplere gældsnedbringelsen med en vækst-, produktivitets- og jobskabelsespolitik. Eller at fortsætte med den nuværende ensidige besparelsespolitik, men så vil EU opleve lav vækst de næste 10-15 år med fortsat høj arbejdsløshed og endeløse ofre af velstand og velfærd.
Hermed risikerer euroen og måske hele EU-projektet at kuldsejle. Opløsningen synes i gang med Camerons og Englands begyndende retræte fra EU.
Fortsætter den aktuelle monetaristiske besparelsespolitik, synes euroen på selvmordskurs.
 
 
Henrik Herløv Lund er økonom og cand.scient.adm.

