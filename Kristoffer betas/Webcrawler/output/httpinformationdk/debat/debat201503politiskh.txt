Politisk homøopati i et valgår
Selv om politik tilsyneladende i stadig større grad handler om at skabe resultater og markere forskelle, bliver resultaterne færre og forskellene mindre. Den demokratiske ideologi er blevet så fortyndet, at man ikke kan kende forskel på konservativ eller liberal, rød eller blå


 Vi nærmer os et folketingsvalg. Det er en paradoksal proces. De gamle politiske ideologier er døde, men en ny politisk metaideologi er trådt i stedet. Denne nye ideologi fremstår som almen og ubestridelig.
Det dynamiske folkestyre og de tilhørende ideologier er blevet overhalet af en teknokratisk konsensus om vækst, produktivitet og konkurrence, som de bærende og højeste værdier i samfundet.
Liberale og konservative partier kan ikke længere skelnes fra hinanden eller fra de partier, der engang var socialistiske. Alle går ind for økonomisk vækst, produktivitet er et fælles mål, og større konkurrence er hinsides diskussion. Den nyliberale konsensus har overvældende tilslutning blandt politikere og økonomer.
Og denne konsensus legitimeres af den politiske metaideologi, hvilket er selve det liberale demokrati som ideologi. Denne metaideologi erstatter de politiske ideologier i samme takt, som disse forældede ideologier tømmes for indhold.
Den demokratiske ideologi tømmes imidlertid også for indhold af præcis samme grund.
Demokratisk tab
Det demokratiske indholdstab forskydes til et mere abstrakt niveau, hvor forskellene genskabes i form af liberalt demokrati over for alternative styreformer.
Det liberale demokrati fremstår som højdemålet for politisk styre og menneskelig stræben i det hele taget. Her uden for hersker ulighed, despoti og terrorisme.
Denne nye ideologi skal forsvares og videreføres med alle midler. Til dette formål er ingen omkostninger for store og ingen fester for overdådige. Her er ingen smålige hensyn til produktivitet og effektivitet. Besparelser og nedskæringer kan slet ikke komme på tale.
Det demokratiske system holder sig selv i live med et enormt ressourceforbrug, som vi alle, på god demokratisk vis, bidrager til. Som nu i forbindelse med det forestående folketingsvalg.
Valg er i dag lige som nytåret. Der er samme regelmæssighed og rituelle indhold. Begge dele er løsrevet fra hverdagen, undtagelser, der bekræfter dagligdagens stabilitet og uforanderlighed.
Vi oppebærer en kollektiv forestilling om, at det nye år og valget bringer forandringer, men ved alligevel godt, at alt forbliver det samme. Vi laver nytårsforsætter, som så bliver glemt lige så hurtigt som politikernes valgløfter.
Nyt patent til regeringen?
Selve dagen er en fest med fyrværkeri og overflod; en festival. Men også med essentielle elementer af forstillelse og desperation. Det er en kompensation, en ventil for livet og det politiske, der isolerer og udløser det, og derfor renser det for reelt indhold. Kun formen er tilbage.
Valg minder imidlertid ikke kun om nytåret. Det svarer samtidig til situationer, hvor patenter udløber i medicinalindustrien. Regeringen har patent på den politiske magt i valgperioden. Når patentet udløber, står konkurrenterne på spring med kopiprodukter, mens regeringen selv forsøger at opnå et nyt patent, på grundlag af et politisk produkt, der kun er marginalt anderledes end det gamle.
I denne situation er det paradoksalt, at politik tilsyneladende i stadig større grad handler om at skabe resultater og markere forskelle. Resultaterne bliver nemlig færre og færre, mens forskellene bliver mindre og mindre.
Vi er efterhånden nået så langt i denne udvikling, at man kan tale om politisk homøopati.
I det aktuelle politiske system er det tilsyneladende sådan, at jo mindre de politiske forskelle og resultater er, jo større er den politiske effekt af disse forskelle og resultater.
Den demokratiske ideologi er blevet så fortyndet, at den er et effektivt middel til bekæmpelse af demokratiske problemer. Eller er den?
Den politiske homøopati er basalt set skrøbelig. Det paradoksale indhold og den manglende overbevisningskraft i lyset af den rationalistiske nyliberale konsensus er spøgelset i den politiske maskine.
Den demokratiske metaideologi er lige så lidt som det liberale demokrati udtryk for historiens afslutning.
Og måske indebærer den politiske homøopati også, at modstand i meget små doser, kan få hele korthuset til at vælte.
Peter Nielsen er lektor i politisk økonomi på Roskilde Universitet

