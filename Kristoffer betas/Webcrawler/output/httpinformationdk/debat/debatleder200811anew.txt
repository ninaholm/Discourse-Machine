A New Green Deal - nu på dansk?



 Deutsche Bank. FN's Miljøprogram UNEP. Center for American Progress. New Economics Foundation. Climate Change Capital. Worldwatch Institute. Ban Ki-moon. Sir Nicholas Stern. Sir David King. Jeffrey Sachs. Al Gore. Thomas Friedman. George Soros. Brancheorganisationen Dansk Miljøteknologi. Forbundet 3F. Dansk Industri. Grundfos-formand Niels Due Jensen. Danfoss-formand Jørgen Mads Clausen. Novozymes-direktør Steen Riisgaard. Det Økologiske Råd. Greenpeace. WWF.
Hvad de har til fælles? At de alle, med forskelligt ordvalg og nuanceforskelle i indholdet, kalder på A New Green Deal. En offentlig-privat strategi for koordineret håndtering af tidens dobbelte udfordring: Den økonomiske krise og klimakrisen - førstnævnte med potentiale for at forværre sidstnævnte, hvis man lader stå til. Som Deutsche Bank skriver i en dugfrisk rapport, Investing in Climate Change 2009:
"Billioner af dollar er allerede slettet af de globale statusopgørelser som følge af værdipapirers faldende værdi, og verdens store økonomier bevæger sig mod recession. Investorer er i øjeblikket præget af forståelig tvivl, og regeringer, som slås med et uforudsigeligt banksystems udfordringer, tøver med at binde ny kapital i klimaindsatsen i nær fremtid."
Fra USA meldes ildevarslende om udskudte projekter med sol- og vindenergi, fordi investorer er blevet forsigtige, og banker restriktive med långivning, samtidig med at olieprisen på grund af afmatningen er styrtdykket og p.t. gør investeringer i alternativ energi knap så lokkende.
I EU er flere lande med Italien i spidsen i gang med at sabotere den fælles klimastrategi, fordi man mener, den belaster de kriseramte økonomier. I Bruxelles' korridorer står industrilobbyister i kø for at få udvandet den foreslåede klimaplan.
Kendsgerningerne taler for den stik modsatte tilgang til dobbeltudfordringen. Inspireret af Franklin D. Roosevelts New Deal i de kriseramte 1930'eres USA er der brug for et ambitiøst partnerskabsprojekt, hvor offentlige investeringer, støtteordninger og reguleringer går hånd i hånd med omstillinger og nye initiativer i erhvervslivet. 
En række aktuelle rapporter omtalt her i avisen har påvist de oplagte muligheder for at bringe økonomien på fode og skabe nye arbejdspladser ved at investere penge og kraft i det, der samtidig kan bremse de fortsat voksende udledninger af drivhusgasser: Vedvarende energi, energibesparelser og bæredygtig transport. For beskedne beløb i forhold til de tre-fire billioner dollar, der er brugt på at redde finansvirksomheder, kan der i USA og Europa skabes millioner af jobs og samtidig markante CO2-reduktioner. Hårdt tiltrængt på et tidspunkt, hvor selve det økonomiske tilbageslag spås at øge arbejdsløsheden i euro-landene til ni pct. og i USA til otte. Og hvor vi med Deutsche Banks formulering "farer af sted mod the tipping point, hvor klodens gennemsnitstemperatur sandsynligvis stiger med to grader eller mere".
Reelt er det held i uheld: Rigtigt anskuet giver den økonomiske krise et længe savnet incitament til for alvor at tage klimakrisen seriøst, mens klimaudfordringen synliggør de offentlige og private strategier, der er allerbedst egnede til at fremme en langtidsholdbar økonomi med fokus flyttet fra abstrakte papirværdier til konkrete værdier baseret på planetens reelle ressourcer.
Dette synes heldigvis forstået af politiske ledere som Gordon Brown, Nicolas Sarkozy og Anders Fogh Rasmussen. Som sidstnævnte sagde forleden: "Klimatiltag er ikke en del af problemet for økonomien fremover, men en del af løsningen."
Men grøn tale er ikke nok. Handling mangler. Særlig oplagt er det i Danmark. På den ene side har vi høje CO2-udledninger og store problemer med at klare vore klimaforpligtelser, og Danmark fremstår i WWF's ny Living Planet Report 2008 som det land i verden, der har det fjerdestørste forbrug af naturressourcer pr. indbygger, i dårligt selskab med Emiraterne, USA og Kuwait. På den anden side har Danmark langt bedre end underskudshærgede USA og Storbritannien råd til de investeringer, der kan fremme bæredygtighed og genskabe positionen som foregangsland.
Dansk Miljøteknologi, brancheorganisation for 34 store og mellemstore virksomheder, spillede forleden ud med et første bud på en dansk New Green Deal. Det kunne udbygges ved f.eks. at indkalde en national konference, hvor diverse aktører i fællesskab brainstormer, inspireret af Frankrigs Grenelle Environment Forum sidste år, hvor deltagerne landede med et katalog på hele 268 anbefalinger.
Tænk hvilken dynamik, stolthed og fremtidstro, det kunne skabe, hvis nationen kunne samles om at formulere projektet for en grøn økonomi som begavet alternativ til blot at piske danskernes forbrug i gang igen med skattelettelser, rentesænkninger og ny ansvarsløs gældssætning på fremtidens bekostning.

