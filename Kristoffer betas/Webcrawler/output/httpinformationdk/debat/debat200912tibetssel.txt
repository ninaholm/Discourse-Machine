Tibets selvstændighed er essentiel for klimakrisen
Den eskalerende klimakatastrofe på Verdens Tag vil berøre vandforsyningen for hundredvis af millioner asiater. Samtidig opdæmmer og afleder Kina de floder, der udspringer i Tibet og tvinger den oprindelige nomadebefolkning til at opgive sin bæredygtige livsform


 Når en næsten samlet dansk regering anerkender Kinas 'ét Kina-politik' og tilmed præciserer, at den »modsætter sig tibetansk uafhængighed«, er dette på en gang  udtryk for en uværdig studehandel med en diktaturstat og et angreb på det tibetanske folks ret til selvbestemmelse.
Meldingen fra det officielle Danmark ramte lige midt i hjertet på den kampagne under klimatopmødet i København, som Foreningen Frit Tibet i tæt samarbejde med tibetanere i eksil og Tibet-støtteorganisationer fra hele verden har iværksat under navnet 'Tibet Third Pole' for at skabe opmærksomhed om klimaforandringerne i Tibet og den tætte sammenhæng mellem tibetanernes selvbestemmelsesret og en bæredygtig forvaltning af Tibets naturressourcer.
Videnskabsfolk kalder  Tibet og Himalaya for 'den tredje pol', fordi området med sin store ismasse og permafrost, der nu trues af smeltning og overgennemsnitligt store temperaturstigninger, har afgørende  betydning for klimaet og  ikke mindst for Asiens  vandressourcer. Mange af Asiens største floder har  deres udspring i Tibet. Hvis gletsjerne smelter og floderne tørrer ud, får det enorme konsekvenser ikke kun for tibetanerne men for de befolkninger, der lever ved  Mekong og Brahmaputra, ved Indus og Yangtze og ved mange af de andre floder, som danner levegrundlag for hundredvis af millioner af mennesker.
'Miljøfanger'
I stedet for at tage denne trussel alvorligt opdæmmer og omdirigerer Kina i stor stil Tibets floder for at forsyne Kina med energi og vand. Beijing har samtidig iværksat en proces, hvis formål er at flytte størstedelen af Tibets nomader bort fra græslandet og bosætte dem i triste bosættelser uden adgang til deres traditionelle livsformer - eller alternative beskæftigelsesmuligheder. Nomaderne kan ikke modsætte sig flytningen eller vælge at leve, som de altid har gjort. De har ingen mulighed for at deltage i beslutninger, der har afgørende betydning for dem selv og for den tibetanske kultur,  Tibets og Asiens fremtid. De få, der har prøvet, er blevet i dømt strenge straffe.
Blandt tibetanerne tales der om 'miljøfanger', som de forventer, at der vil blive mange flere af fremover. Kina nægter at erkende, at nomaderne som de traditionelle forvaltere af Tibets græsland, er en forudsætning for at tilpasse sig konsekvenserne af klimaforandringerne med den viden, de har opbygget i århundreder. Græslandets tilstand er ikke kun vigtig for nomaderne og deres flokke af yakokser og får, men har betydning for hele økosystemet.
Den danske regering vælger helt bevidst at se bort fra Kinas overgreb på det tibetanske folk og bøje sig for kinesiske krav, ene og alene  fordi Kina er en stormagt og vigtig handelspartner. Det er ellers ikke småting, Kina gør sig skyldig i. For bare at nævne nogle få krænker Kina med tvangsflytningen af nomaderne og udplyndringen af Tibets naturressourcer  tibetanernes ret til deres eget land, naturressourcer, kultur og traditionelle livsformer; opdæmningen af floderne krænker retten til vand for millioner af mennesker uden for Kinas grænser og den brutale undertrykkelse af den tibetanske befolknings ret til i en demokratisk proces selv at vælge den måde, de vil leve på, krænker dens ret til informations- og ytringsfrihed samt deltagelse i beslutningsprocesser, der berører Tibets fremtid.
Derfor opfordrer 'Tibet Third Pole Kina' til at sætte en stopper for flytningen af Tibets nomader, til at stoppe udplyndringen og den ikke-bæredygtige udnyttelse af  Tibets naturressourcer og tillade en uvildig undersøgelse af det tibetanske økosystems tilstand. Vi opfordrer til at udvikle strategier for en grænseoverskridende tilgang, der kan muliggør tilpasning til og afdæmpning af effekterne af klimaforandringer og til at give tibetanerne ret til fuld deltagelse i genopretningen, forvaltningen og bevarelsen af Tibets miljø.
Der er mange muligheder for at forvalte Tibets ressourcer bæredygtigt. For eksempel er der et stort potentiale for vand- og vindkraft som  alternativ til opdæmning af floderne. De tibetanske nomader må igen inddrages som de bedste forvaltere af Tibets sårbare natur - også  i forbindelse med naturbeskyttelsesområder. Det er for længst erkendt rundt om i verden, at udelukkelse af de traditionelle forvaltere af et naturområde ikke kun er en krænkelse af deres rettigheder, men ej heller giver den bedste løsning for naturen.
Tibetanerne ved bedst
Lige nu er hundreder af græsrødder og ngo'er fra alverdens lande i København for at lægge pres på forhandlerne for at indgå en klimaaftale, der lytter til 'folkenes stemmer'. For første gang ved en klimakonference deltager en tibetansk delegation fra det tibetanske eksilsamfund. Tibetanerne fra Tibet er ikke til stede. De har ingen mulighed for at tilslutte sig de mange, der bruger klimatopmødet til at fortælle os, at klimaforandringer og menneskerettigheder er uadskillelige, og at der ikke kan være en retfærdig aftale uden klimaretfærdighed, som er blevet et  kernekrav blandt græsrødderne.
Så sent som den 25. juni udtalte udviklingsministeren i forbindelse med offentliggørelsen af 'Strategien for Demokrati og Menneskerettigheder i Udviklingssamarbejdet', at: »Fremme af demokrati og menneskerettigheder ... står som en central målsætning i regeringens udenrigspolitik...« Måske skulle hun give udenrigsministeren et kopi af strategien og minde ham om, at menneskerettighederne er udelelige og også omfatter retten til selvbestemmelse.
Vi betragter det som Danmarks ansvar at støtte det tibetanske folk i at dæmme op for den potentielle katastrofe i Tibet og store dele af Asien, når bjergene smelter og vil også efter COP15 arbejde for at skabe den nødvendige viden og opmærksom herom. Måske er det, som står på spil her, ikke så meget Tibets uafhængighed i sig selv, som det er spørgsmålet om, hvorvidt tibetanernes selvbestemmelse ikke er den eneste udvej for at undgå den eskalerende klima- og miljøkatastrofe.
Charlotte Matthiasen er formand for Foreningen Frit Tibet

