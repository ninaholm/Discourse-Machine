V: Værn Vennerne



 Vildrede prægede  Venstres landsmøde i weekenden: Hvad er projektet nu? Fogh er væk. VK-samarbejdet er slidt. Pia Kjærsgaard fortæller alle, der gider høre på det:
»Lars Løkke bliver aldrig den store værdipolitiker.«
Hvormed hun mener: Det overordnede skal hun nok tage sig af, og så kan Lille-Lars pusle med det praktiske.
Uden for landets grænser kan Venstre heller ikke hente megen opmuntring. Begejstrede EU-brøl er tiden ikke til. Og al tale om NATO leder tankerne hen på en krig, som går elendigt, og hvor ingen kender udvejen. Håbløsheden er til debat i andre NATO-lande, men i Danmark er det ifølge regeringen flirt med fjenden at sige tingene, som de er.
Det kommunale er ej heller Venstres trøst. Lars Løkkes svendeprøve - strukturreformen - viser stadig flere af sine konstruktionsfejl. Og Venstre havde et surt valg forleden.
Kort sagt: æv.
Altså måtte Løkke finde noget ganske andet at tale om. Det gjorde han ved at udgyde sig om »den danske drøm«. Denne drøm lod han afspejle i bl.a. dette guldkorn:
»Vi skal være så rige, som vi kan blive - uden at vi mister så meget som et hjerteslags fokus på, at de svageste også skal med.«
Sit drømmeri udmøntede Løkke i, hvad han kaldte »ti konkrete og meget ambitiøse mål«. I hvert fald er målene heftigt teknokratisk-bureaukratiske og blottet for værdipolitik, som Løkke således respektfuldt overlader til Pia Kjærsgaard.
Sine ti mål fik Løkke gjort til Venstres politik ved dette retoriske greb: »Hvad siger I? Skal vi ikke gøre det til Venstres mål.«
Sikke medlemsdemokrati, de har hos Venstre!
Charmen ved Løkkes '10 mål' er, at de først skal opfyldes i 2020 - mindst tre valgperioder ude i en dunkel fremtid. Projektet kan ses som en gen-iscenesættelse af Nyrup-regeringernes fagre forestilling om 'Danmark som foregangsland'. Giv tid, giv tid.
Alt mens disse vidtløftigheder omspandt partiformanden, var andre Venstre-politikere ude i mere jordnære ærinder. Miljøminister Troels Lund Poulsen vil lade lovens beskyttelse af kystnære områder vige til fordel for udstykning og bebyggelse. Angiveligt »for at fremme vækst og udvikling i yderkommunerne«. Og da helt sikkert til glæde for de udstykkende jordejere. Politisk ordfører Peter Christensen vil lempe selskabsskatten, som »er presset hvis tyskerne eksempelvis sætter den ned«. Venstre takker sine sponsorer i erhvervslivet. Og Venstres landbrugsordfører Henrik Høegh - tidligere vicepræsident i Landbrugsraadet - er med i en arbejdsgruppe, der arbejder på at fjerne landbrugets jordskatter - som krisehjælp. Ak, hvad med alle andre kriseramte?
Her er ingen vaklen hos Venstre: Det gælder om at værne vennerne.

