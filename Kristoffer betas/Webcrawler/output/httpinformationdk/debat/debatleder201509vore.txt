Vores legetøj!
LEDER


 Den amerikanske internetaktivist Anita Sarkeesian lever på hemmelig adresse efter hackerangreb, bombe- og voldtægtstrusler. Årsagen? Hun ville lave en Youtube-video om (de få og karikerede) kvindefigurer i computerspil. Det åbnede op for en vrede, få kunne have forudset, og understregede, at det kræver stort mod at reagere mod det kvindehad, der trives alt for godt på internettet.
Hun tolker selv reaktionerne således i fredagens Information: »De handler ikke så meget om indholdet i mine pointer. De afspejler snarere en vrede: ’Hvor vover en kvinde at have holdninger til vores legetøj?’
For et år siden så et nyt hashtag dagens lys: Gamergate, hed det. Udgangspunktet var et smædeskrift mod Zoe Quinn, en ung kvindelig spiludvikler, forfattet af hendes ekskæreste. Det blev fulgt af en kaskade af nye overgreb mod hende, begået på internettet.
Andre kvinder kom til – herunder Anita Sarkeesian – og kampen mod sexisme i spilmiljøet bredte sig til et bredere opgør med overgreb mod kvinder på nettet.
Computerspil er i dag en større spiller i underholdningsbranchen end Hollywood, men til trods for det enorme bidrag til vores fælles kultur og de millioner af timer, som bruges i selskab med dets produkter er diskussionen af spillenes fremstillinger af f.eks. køn, race og seksualitet, begrænset – og i Danmark ikkeeksisterende.
Men Gamergate er også et blik ind den mere dystre del af vores digitale tilværelse, hvor dem, der udfordrer magtbastioner, skal være parate til at betale prisen. I dette tilfælde de kvinder, der vover at have en kritisk holdning til computerspil. Som den danske aktivist Emma Holten udtrykker det:
»Forskning viser, at sexisme er et redskab, som mænd tager i brug, når de føler, at de er ved at miste magt og indflydelse.«
Nallerne væk fra vores legetøj? Øh, hov, det estimeres, at 48 procent af dem, der spiller computerspil i USA, er kvinder, og at der er flere kvinder end mænd, der spiller rollespil såsom World of Warcraft.
De damer har allerede godt fat.

