Må jeg ikke godt være fri for al den økologi?
Hvis vi skal brødføde verden og bevare biodiversiteten, skal vi benytte os af moderne teknologi og indse, at vores kemikaliefobi og naturlighedsfetich muligvis er en smule overdrevet


Økologien har sandelig kronede dage. Salget stiger, og industrien boomer. Flere og flere landmænd overvejer at omlægge deres produktion til økologi, og i flere supermarkeder skal man nærmest anstrenge sig for at få fingrene i konventionelle fødevarer. Middelklassen har for alvor fået øjnene op for økologien, der i dag langtfra kun er for de frelste. Den er allemandseje, og man sætter ikke spørgsmålstegn ved denne nye forbrugsvane &ndash; man køber bare løs.Men må jeg ikke være fri? Må jeg ikke få lidt mere plads på hylderne til ikkeøkologiske produkter?Jeg er nemlig indehaver af den kontroversielle holdning, at økologi slet ikke er så godt, som folk går og påstår.Strikse reglerFolk, der køber økologi, fremhæver, at økologi er sundere og bedre for miljøet. Alle de onde kemikalier kan umuligt være at foretrække.Det lyder da også rigtigt, hvis man spørger sin mavefornemmelse. Filosofien bag økologi er jo, at landbruget skal være &rsquo;naturligt&rsquo; og &rsquo;bæredygtigt&rsquo;, og hvordan kan sådan nogle idealer ikke føre til ordentlig og sund mad? Hvilken ond, ond person kunne være imod naturligt og bæredygtigt landbrug? Svaret: Personer som mig, der hverken mener, at noget er godt, alene fordi det er naturligt, eller at økologi nødvendigvis er bæredygtigt.Der er strikse regler for, hvor stort indhold af sprøjtemiddelrester fødevarer må indeholde. Og tager man for eksempel Fødevarestyrelsens rapport Pesticidrester i fødevarer 2011, kan man læse &ndash; og hold fast, for nu bliver voldsomt &ndash; at hele 47 procent af deres prøver af konventionelt frugt og grønt indeholdt rester fra sprøjtemidler. Altså væsentligt mere end de 3,6 procent, de fandt i økologiske produkter. Men Fødevarestyrelsen konkluderer samtidig, at &raquo;ingen af restindholdene har givet anledning til sundhedsmæssig bekymring&laquo; &ndash; så hvad er problemet?&raquo;Jamen, sprøjtemidler er kunstig kemi, det er farligt!&laquo; siger du så.Godt nok er sprøjtemidler ikke decideret sunde, men selv det dæmoniserede sprøjtemiddel Roundup er faktisk mindre giftigt end koffein, viser flere undersøgelser. Hvis du skal have lige så meget gift fra dine konventionelle fødevarer som din kaffe, når du nok at spise dig selv ihjel først eller i det mindste at bruge rigtig mange år i forsøget.Mere ideologi end videnskabOg hvad så med naturen? Er økologi ikke bedre for miljøet? Hertil kan man sige, at når økologiske landmænd ikke må benytte sig af genmodificerede afgrøder, er det næppe miljøet, de skåner. Parolen er: Det kan være lige meget, hvordan vi ændrer på vores afgrøder, så de skåner miljøet &ndash; vi vil ikke bruge dem alligevel. Ifølge NaturErhvervstyrelsen er gmo&rsquo;er og produkter, der er fremstillet af eller ved hjælp af gmo&rsquo;er nemlig &raquo;uforenelige med begrebet økologisk produktion og forbrugernes opfattelse af, hvad økologiske produkter er&laquo;.Det er vist mere ideologi, end det er videnskab. Og jeg vil endelig ikke skuffe ved at glemme at nævne, at økologisk landbrug bruger væsentligt mere jord og på ingen måde er lige så produktivt som konventionelt landbrug.Hvis vi skal brødføde verden og bevare biodiversiteten, skal vi ikke fælde flere træer eller omlægge flere grønne arealer til landbrug. Så skal vi benytte os af moderne teknologi og indse, at vores kemikaliefobi og naturlighedsfetich ikke bare er fjollet, men også står i vejen for en sund og bæredygtig verden.Jeg har intet problem med, at folk vælger at købe økologi. Hvis folk mener, at det er pengene værd, er det godt, at der er et stort udvalg til dem. Men vi er nogle, for hvem det langtfra er givet, at økologi er så ubetinget godt, som alle går rundt og tror.Må jeg få noget af min hyldeplads tilbage?Mathias Tversted er studerende og medlem af Liberal Alliances Ungdom
