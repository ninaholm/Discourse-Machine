Vink til kongehuset



 HJEM KRØB DEN, tronfølgeloven. Men ikke meget mere end det. Af alle stemmeberettigede satte 1.858.008 et kryds ved ja - svarende til 45,1 procent. Det er 0,6 procentpoint ringere end i 1953, da tronfølgen sidst var til folkeafstemning. Den store forskel fra 1953 er de mange, der stemte blankt. Det gjorde 5,o procent af samtlige vælgere, svarende til 204.712. Lægger man dem til de egentlige nej-stemmer, som er 317.711, og de mange ugyldige - nemlig 16.761 - er det 22,5 procent af de valgdeltagende, der sendte et signal om misnøje. Og så var der jo altså alle de, der slet ikke gad møde frem og heppe for den royale familie.
Om tallene som en advarsel til kongehuset siger historikeren Jes Fabricius Møller til Berlingske:
"Smertegrænsen har vi ikke nået endnu. Men afstemningen er et kraftigt vink med vognstangen."
Og det er en anden slags vink, end majestæterne er vant til at få.
MOTIVERNE TIL de manges valne begejstring kan det være svært at få rede på - så sandt som at det enkelte menneske selv kan døje med at gennemskue sine egne bevæggrunde. Dog har en rundspørge lavet af Megafon for TV 2 indkredset overvejelserne hos de blankt- og nejstemmende.
25,5 procent af anfører, at det er absurd at diskutere ligestilling i forbindelse med et kongehus, der jo i selve sit væsen bygger på ulighed. Med søndagens afstemning er dansk tronfølge svunget fra kønsdiskrimination til aldersdiskrimination. Af de adspurgte er der 24,4 procent, der vil af med monarkiet. De kan have mange grunde. Man kan f.eks. synes, at det er menneskeplageri, at de kongelige skal pånødes rollerne som påklædningsdukker og leve omgivet af snobberi, spytslikkeri og næsegrus nakkebøjen.
REPUBLIKANER BEHØVER man imidlertid ikke være for at mene, at kongehuset og dets rådgivere bør besinde sig på, hvordan det fremstiller sig:
-Er det uundgåeligt, at nye prinsegenerationer vokser op som en del af det nordkøbenhavnske jetset-miljø og dangderer som playboys?
-Skal medlemmerne af den kongelige familie nødvendigvis gøre sig bemærket ved hang til store, benzinslubrende og hurtigtkørende biler og til at køre ulovligt hurtigt i dem?
-Er plaf-plaf-jagt den naturligste samværsform, kongefamilien kan dyrke med sine nærmerestående undersåtter - sådan at enhver festlig formiddag slutter med et bunkesplat af nedpløkket dyrevildt? Hvad med fotosafari?
-Og så er der det med 'vennerne'. Behøver den kongelige inderkreds bestå af dubiøse finansskikkelser (som B&W's sidenhen flygtede direktør Jan Bonde Nielsen)? Eller grinagtige kammerherrer iført omvendt sovsekande (som Janni Spies' eksmand Christian Kjær)?
Kong Frederik den Niende og Dronning Ingrid gav kongehuset en folkelig respekt ved deres ligefremhed, mådehold og situationssans. Den arv formøbles, hvis ikke den løbende holdes ved lige.

