Spielverderber



 Han slår sig op som den økonomisk ansvarlige, men i disse dage stiller Lars Løkke Rasmussen (V) sin egen uansvarlighed til offentlig skue.
Midt under forhandlingerne om regeringens ’Vækstplan DK’ sender Venstres formand sin chefforhandler og finansordfører i byen med et forslag om at skille den såkaldte boligjobordning ud i et særskilt lynaftale.
Hvorfor? Fordi Lars Løkke Rasmussen selv har gjort sig til den prop, der i øjeblikket forsinker hele vækstplanen, der netop indeholder muligheden for, at håndværker- og rengøringsregninger på op til 15.000 kroner årligt kan trækkes fra i skat.
Lars Løkke Rasmussen vil med andre ord gerne være med til at bruge pengene, men resten vil han ikke tage ansvar for.
Der er bestemt meget at kritisere ’Vækstplan DK’ for. Vi savner fortsat gyldige argumenter for med den ene hånd at sænke selskabsskatten for med den anden at forringe SU’en og kontanthjælpen. Hvordan forklarer Socialdemokraterne det socialt ansvarlige i det?
Men det er jo ikke ligefrem dén kritik, Lars Løkke Rasmussen og resten af den borgerlige opposition går forrest med. For dermed ville de reelt argumentere imod deres egen økonomiske politik.
Venstre rolle som fodslæbende spielverderber er nu tilsyneladende blevet for meget for selv partiets sædvanlige støtter i erhvervslivet:
»Det kan ikke passe, at alle er positive over for planen, og så kan man ikke hakke til den,« udtalte således adm. direktør i Dansk Erhverv, Jens Klarskov, onsdag i Information, hvor han blev bakket op af sin direktørkollega fra Dansk Industri, Karsten Dybvad.
Nej, det kan ikke passe, Venstre. Det er en ærlig sag at være politisk uenig. Men det er ikke en ærlig sag at obstruere politiske forhandlinger under dække af politiske uenigheder, der er opfundet og opført til lejligheden. Det er uansvarligt.

