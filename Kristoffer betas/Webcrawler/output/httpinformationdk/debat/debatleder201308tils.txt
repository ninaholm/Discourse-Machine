Tilskuerdemokrati



 
	Er partierne og deres græsrødder blevet overflødige? Det spørgsmål har Information forsøgt at få de engagerede græsrødder til selv at svare på i serien fra Baglandet.

	Demokratiet er for de aktive, som forsvaret for partierne blev formuleret af et mangeårigt SF-medlem fra Århus. Der er indflydelse at få, hvis du tager den. En Venstremand fra Herning havde meldt sig ud. »Men man skal være hård, vedholdende og hurtigt tænkende, ellers bliver man jordet,« som den ældre landmand sagde. For i samme åndedrag at konstatere, at Venstre ikke var det samme parti som for 30 år siden, hvilket også ville være en umulighed, hvis partiet skal have indflydelse.

	Baglandet udfordrer ikke de fine akademiske titler. Det stærke Venstrebagland i Vestjylland stiller f.eks. med ph.d. og teolog, Esben Lunde Larsen i Folketinget, og der er i det hele taget meget få landmænd tilbage på tinge. Rød blok er ikke længere de eneste, der bejler til ’blå Bjarne’. Senest har Liberal Alliance meldt sig ind i jagten på arbejdervælgeren, men arbejderen er lige som andre store lønmodtagergrupper forsvundet fra Folketinget. Demokrati er blevet en tilskuersport.

	Den menige Venstremand peger også på et andet dilemma: En åben debat om intern udvikling af nye politiske ideer kan svække partiernes slagkraft. Derfor har man partidisciplinen, så partierne kan agere udadtil over for de andre partier og vælgerne. Især i et mindretalsdemokrati er partierne tvunget til at indgå kompromiser.

	De yngste og – i tilfældet Dansk Folkeparti – mest succesfulde partier har f.eks. ikke et bagland, der gør det store væsen af sig – uanset at partiet nu går efter borgmesterposter ved det kommende kommunalvalg. Den manøvre er nøje instrueret fra toppen. Pia Kjærsgaard siger, at hun gerne ville have et bagland, der deltog i politikudvikling. Men samtidig er topledelsen i partiet fuldstændig klare på, at de sidder tungt på magten. Det samme er medlemmerne. Dansk Folkeparti er i det mindste ærlige om deres forhold til baglandet. De andre partier beklager, at de har problemer med faldende medlemstal. Kan det hænge sammen med, at de samtidig ignorerer landsmødets beslutninger? Den socialdemokratiske topledelse så stort på partiets ønske om at kriminalisere sexkøb, mens den radikale top ignorerer baglandets krav om at hæve boligskatten.

	I Venstre skabte det ballade, at en række af partiets borgmestre tillod sig at kritisere Lars Løkkes nøl i forhandlingerne om et energiforlig, der kunne koste arbejdspladser i borgmestrenes bagland. SF’s græsrødder valgte en ny formand, der sagde, at hun ville give dem medlemsdemokratiet tilbage. Det er mere end svært at se, hvordan hun skulle kunne levere på det uden at forlade regeringen.

	Partierne har brug for deres partiorganisation til at skabe demokratisk legitimitet. Samtidig reduceres græsrodsaktivitet til ophængning af valgplakater og opstilling af kandidater. Reelt er det kun mellem én og to procent af befolkningen, der er med til at vælge, hvem der skal stille op til Folketing og kommunalbestyrelser. Når Venstre forsøger at tage deres bagland alvorligt, sender de Lars Løkke til rally i et tilskuerdemokrati, hvor græsrødderne er forvandlet til gæster i et politisk realityshow. Socialdemokraterne inviterer deres medlemmer til at formulere politik. Bare ikke nu forstås, men i 2032 som det hed i partitoppens oplæg til kongressen i 2012.

	Det centrale spørgsmål er, om partiernes krise ikke også indebærer, at demokratiet er i krise? Svaret kan besvares med to nye spørgsmål: er det muligt at forny partierne og genskabe det partibaserede, repræsentative demokrati med nye indflydelseskanaler, der er tilpasset det postindustrielle samfund? Eller findes der alternative former for demokratisk magtudøvelse uden partier?

	Der findes nytækning. Den kommer bare ikke fra partierne. Borgerlyst er et initiativ, der forsøger at skabe politiske løsninger uden om partierne, og kommunerne forsøger i disse år at tildele borgerne nye roller via ad hoc inddragelse i udviklingen af politik og nye velfærdsløsninger. Endelig forsøgte bogen Deltagerdanmark, forfattet af unge socialdemokrater, at komme med bud på folkets ’magtovertagelse’. Partierne skylder til gengæld et meningsfuldt og ærligt svar på, hvordan man kan råbe nogen op med et menigt partimedlemskab anno 2013.

