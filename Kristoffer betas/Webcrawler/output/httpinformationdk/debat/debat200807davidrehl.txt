David Rehling tager fejl
En gentagelse forvandler ikke det usande til sandhed


 For den daglige læser af Information er der mange grunde til at fortsætte. Én af de vigtigste for mig er David Rehling (DR).
Men selv de bedste kan komme til at lægge den forkerte pil på buen. Det skete for DR i lederen den 21. juli, hvor han knapt kan se forskel på S og VKO, især fordi S har støttet 24-årsreglen og gået imod stigende ejendomsskatter og givet støtte til en 'USA følgagtig udenrigspolitik'. 
Men er det sandt at forskellen er så ringe, og er billedet af oppositionen holdbart? Lad os se på de reelle forskelle/uenigheder mellem VKO og S: 
Dansk deltagelse i Irakkrigen, VKO støtte til amerikanernes opstilling af missilforsvar, flertallets massive nedskæringer på u-lands hjælp og international miljøbistand er alle blevet mødt med stærk modstand fra S (og fra den øvrige opposition). Samtidig har der været stærk kritik af Foghs Bushbetagede linje. 
Natur og miljø
VKO flertallets massive attentat på den aktive miljø-, klima- og energipolitik har mødt hård kamp fra en enig opposition (bortset fra R's triste støtte til Connie Hedegaards 'gyllelov' der vil give øget svineproduktion også i de meste naturfølsomme områder). Oppositionen har kritiseret 'kommunaliseringen' af naturbeskyttelsen (92 pct. af Danmarks natur er nu overladt til kommunernes planer), de voldsomme nedskæringer i miljø og energibevillingerne, stoppet for mere VE energi, ophævelse af 'kulstoppet', den dramatiske svækkelse af klimapolitikken (energiforbrug og drivhusgasudslip stiger hvor de skulle falde). Samtidig har en enig opposition bekæmpet forsøgene på at privatisere vand og affaldspolitikken samt krævet en helt anden miljøvenlig trafikpolitik.
S og den øvrige opposition stemte imod VKO's snævre kommunalreform der var ufinansieret, dårligt forberedt og med uoverskuelige virkninger på socialt udsatte og på miljø og natur. Ligeledes gik man til sidste valg med et løfte om at bruge ledige penge til fælles formål ('velfærd') i stedet for skattelettelser, og man har gentagne gange kritiseret VKO's manglende indsats overfor skatteunddragelser og de målrettede skattelettelser til landbruget, ligesom man har taget klart afstand for kapitulationen overfor A.P. Møller i Nordsøen (dog her var R med VKO). R var også savnet da S og SF stemte imod da VKO gennemførte sit 'tyveri' af lejernes penge i Landsbyggefonden, og da flertallet startede sit felttog for at sælge de almene boliger, eller da man groft fjernede praktikpladsgarantien fra de faglige uddannelser. 
Usande til sandt
Oppositionen har været enig i sin kritik af nedskæringen af bevillingerne på kulturområdet og VKO's forsøg på at slagte DR. Partierne uden for regeringen har taget utallige fælles initiativer inden for det sociale, uddannelserne og sundhedsvæsenet, ligesom de har været fælles i deres kritik af VKO flertallets opprioritering af de private sygehuse for de velbjergede.
Selvfølgelig er der tydelige forskelle i synet på udlændingepolitikken, men der er også store ligheder. Integrationspolitikken forener oppositionspartierne, ligesom menneskeliggørelsen af forholdene for de afviste asylansøgere fra Irak er et stærkt fælles ønske.
Hele oppositionen har været enig om forslaget om en skattekommission, og tydeligvis er der mere end nuanceforskelle mellem S (SF) og R angående topskatten, men jeg tror ikke i dag at forskellen er stor mht. ejendomsskatten. 
At kolportere myte om manglende forskel mellem VKO og S gør ikke DR (og Information?) til et særsyn. Men gentagelse forvandler ikke det usande til sandhed. 

