LEDER: Det man siger, er man selv



 Vi har længe ventet på regeringens udtømmende kommentar til den eskalerende skandale om Integrationsministeriets ulovlige afvisning af statsborgerskab til statsløse palæstinensere født her i landet.
Både over for folketing og offentlighed har Birthe Rønn Hornbech trukket stikket. Hun ønsker hverken at svare på, hvornår hun blev opmærksom på ulovlighederne i sit ministerium, eller på andre centrale spørgsmål. Sagen er nu sendt til langtidsparkering i en intern redegørelse, og Lars Løkke Rasmussen bakker sin minister op i denne udkobling af helt grundlæggende demokratiske principper.
Derfor hilser vi velkommen, at Birthe Rønn Hornbechs minister- og partikollega, Søren Pind, nu har valgt at tage ordet for at udfylde det tomrum, hun og hendes chef har efterladt den verserende sag i. Søren Pind vælger en analytisk-perspektiverende tilgang. Med afsæt i sin juridiske indsigt vurderer han nogle af de eksperter, der de seneste uger har kommenteret sagen. Om professor i forvaltningsret Claus Haagen Jensen fra Copenhagen Business School skriver Søren Pind i en opdatering på Facebook:
»Sådan er der utallige eksempler på en manisk presseliderlig adfærd, der burde indbringe ham en sag for Udvalget for Videnskabelig Uredelighed. Han er en skændsel for juraen.«
Det er klar tale i en sag, hvor tavshed og slukkede mikrofoner er regeringens foretrukne strategi. Vi takker Søren Pind for at bibringe offentligheden indsigt i regeringens holdning til og håndtering af en sag, andre juridiske eksperter end Claus Haagen Jensen har sammenlignet med Tamilsagen.
Og vi glæder os stadig til at høre fra Birthe Rønn Hornbech, når hun har fået læst sig igennem ministeriets interne redegørelse. Andre borgerlige politikere bør i mellemtiden bestemt ikke holde sig tilbage. Det bliver spændende at følge, om regeringen er i stand til at holde niveauet efter Rønns stilleleg og Pinds 'det man siger, er man selv'.

