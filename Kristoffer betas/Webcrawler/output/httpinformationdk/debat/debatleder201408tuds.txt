Ud med tudserne
LEDER


 Spøjst som aldersperspektiver forskyder sig med aldringen. For den 14-årige er den 20-årige nær mumietilstand. For den 45-årige er den 70-årige noget, der bør deponeres nænsomt. F.eks. på pension. Landets nuværende regler om pensionsalder stammer fra en tid, hvor de, der overlevede frem til den alder, kunne antages at være tæt på slidt op. Altså: Ud med de gamle tudser – både af hensyn til dem selv og til den omverden, der ville døje under deres senile jobbestridelse.
Sådan er det ikke længere – synes i hvert fald de, der er nær pensionsmodning. De fleste føler sig ganske spændstige. Og fakta er, at meget flere lever meget længere i meget bedre helbredstilstand. Plus at vort samfund gruer for en skævvridning mellem forsørgere og forsørgede. Hvad er mere naturligt end at sætte pensionsalderen på pension?
Det er just, hvad beskæftigelsesminister Mette Frederiksen (S) bebuder. Hun siger til gårsdagens udgave af dagbladet Politiken: »Man skal have muligheden for at arbejde, så længe man har lysten og de rette kvalifikationer.«
Regeringen vil fjerne offentlige og private arbejdsgiveres ret til at indskrive i aftaler og overenskomster, at folk kan fyres pr. automatik, når de fylder et bestemt åremål, oftest 70 år.
Men, men. Tjenestemandsloven vil regeringen ikke pille ved. Tjenestemænd – som f.eks. præster og dommere – skal stadig ud af vagten ved 70-årsdagen. Hvorfor denne forskelsbehandling? Er det, fordi regeringen er bange for et misregimente af stivnakkede og kværulantforrykte præster og dommere?
Jamen, dét problem er jo generelt: 70-årige kan sagtens være i fysisk fin form, men mentalt stivnet. Fjerner man den automatiske alderspensionering, skal arbejdsgiveren ind i en ømtålelig vurdering af medarbejderes fortsatte åndelige veloplagthed. Det er let at forestille sig, hvor pinagtigt forløbet kan blive – ikke bare i præstegårde og på dommerkontorer. Skal pensionsalderen væk, kræver det en smidiggørelse af jobkravene. En smidiggørelse, som den nuværende arbejdsmarkedssituation ikke umiddelbart lover godt for.

