Tiden løber
LEDER


 Søndag præsenterede FN’s klimapanel, IPCC, deres femte såkaldte synteserapport – et sammenskriv af klimapanelets seneste rapporter om klodens tilstand. Og det er fristende at sige, at aldrig har forskerne i FN’s klimapanel været mere klare i mælet – men det har de sådan set. De har nemlig sagt det samme igen og igen i 25 år. Det, der derimod ændrer sig, er med hvilken præcision, forskerne kan gentage budskabet om, at kloden er på katastrofekurs. Og så naturligvis hastigheden hvormed vi skal rette op.
I klimasammenhæng er 1990 – hvor IPCC udsendte den første klimarapport – år nul. Det er i forhold til det år, vi måler vores samlede evne til at reducere eller det modsatte. Og det er i forhold til 1990, at det beregnes, hvor meget det globale udslip skal nedbringes for at bevare planeten med de i dag gældende livsbetingelser. Den øjeblikkelige status er, at siden 1990 er de årlige udledninger af CO2 steget med 11 mia. ton eller 30 procent, hvilket er historiens hurtigste stigning.
Udviklingen går altså ikke bare den forkerte vej, den gør det også med stadig større hast. Med undtagelse af et par enkelte år under den globale økonomiske krise, er udledningerne kun accelereret – ikke mindst siden år 2000. Næsten hvert år er en ny rekord, og således viser målinger, at der aldrig er udledt så meget CO2 som de seneste 12 måneder.
Skal denne selvdestruktive kurs ændres, kræver det handling her og nu. Ikke bare som små forsigtige tiltag, der af hensyn til den økonomiske vækst, aldrig må være alt for omsiggribende. Nej, det kræver, konkluderer IPCC, et fundamentalt skifte i den måde vi lever, producerer og konsumerer på. Og så kræver det først og fremmest, at de fossile brændsler – kul, olie og gas – om ganske får år skal være fortid.
Tiden løber, og prisen for ikke at gøre noget vokser, er et gennemgående budskab hos klimaforskere. Et andet er, at en dag vil det være for sent.

