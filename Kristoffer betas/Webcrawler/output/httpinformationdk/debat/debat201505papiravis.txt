Papiraviser er blevet en luksusvare
Årsagerne til det store medieskift er mange, men den ret uhøflige opskruning af papiravispriserne skal helt sikkert regnes med. De stiger med en hast, der har hægtet forbrugerprisindekset helt af


 Forleden begik en af mine venner den store fejl, at han omhyggeligt tjekkede de regninger, han automatisk havde betalt via PBS. Han fik en mindre hjerte- infarkt, da han konstaterede, at hans årsabonnement på Berlingske på fem år var steget med næsten en fjerdedel – mere end dobbelt så meget som forbrugerprisindekset.
Jeg begyndte at grave lidt i tallene. Fandt masser af artikler om prisudviklingen på biler, ejerboliger, computere, vin, licensen, kabelpakker og medicin. Sjovt nok ikke en eneste om prisudviklingen på avisabonnementer. Det kan jeg godt forstå, for selv om aviser naturligvis er kritiske, gravende, forbrugerorienterede og ualmindeligt uafhængige, gælder det ikke aviserne selv. Man skal være kvik med sin mus for bare at grave sig frem til en pris.
Jo tilbuddene brager uvelkomment frem på skærmen, hver gang man – selv som fast abonnent – klikker sig ind på en avisartikel. Selv på den mindst ringe. Politiken reklamerer med slagtilbud for »prisvindende journalistik« – det kunne alle de andre sådan set også gøre – og samtlige er inde i en ret uigennemskuelig prisstruktur, hvor man kan kombinere alle mulige læsningsformer (e-avis, webavis, papiravis, hverdage, weekenden) til alle mulige priser. Men basisprisen – den officielle årspris for at abonnere på en avis både på papir og på alle digitale platforme – er for alle tre store, nationale aviser steget pænt over forbrugerprisindekset. Og det i en periode, hvor samtlige aviser har gennemført rationaliseringer og øget produktiviteten.
Jeg begyndte pludselig at forstå, hvorfor mange af de aviser, der jamrer over licensen (som i samme periode følger prisindekset) og DR’s ødelæggende tilstedeværelse på nettet, i de seneste årsrapporter har udvist beundringsværdigt positive tal på bundlinjen. Og jeg begynder at ane en ikke særligt omtalt årsag til de gamle mediers konstante tilbagegang i abonnementstallene. De er simpelthen for dyre for almindelige mennesker. Når jeg leger med regnearket, finder jeg frem til, at for en person på mindsteløn koster et årsabonnement på Politiken næsten 14 dages arbejde, når skatten er betalt. Berlingske noget mere. En journalist eller en gymnasielærer med en gennemsnitsløn på omkring 36.000 kroner skal slave tre dage for at holde Jyllands-Posten, mens en gennemsnitsdirektør kan klare det på fem timer, og en topdirektør i et C20-firma ordner udgiften til sin avis på knapt tre kvarter. Og han betaler formentlig ikke engang selv.
Gennemsnitsfamiliens budget til oplysning, oplevelse og oplivelse, som Grundtvig udtrykte det, er steget voldsomt de seneste 20 år. Engang var det avisen (eller måske to), licensen og fasttelefonregningen, sådan i store træk. Nu er der – udover de nævnte – mobil(erne), bredbåndsforbindelsen, konstante fornyelser af laptops, tablets og smartphones, kabelpakken, Netflix, HBO osv., osv. Jeg forestiller mig familierådet i en familie, der pludselig skal skære i budgettet. Spørgsmålet om, hvorvidt man skal skære avisen eller mobilerne væk, mødes naturligvis med en hånlatter. Ikke mindst fra familiens yngre medlemmer.
Dagbladene har i årevis bare ladet priserne stige. Som det blev udtrykt af en bladdirektør engang i en lukket kreds, kan prisskruen vrides hele tiden, for »når størstedelen af abonnenterne alligevel betaler via PBS, så opdager de det ikke«. Det har sikkert været nødvendigt, fordi både oplag og ikke mindst annonceomsætning er faldet.
Nu er alle – ingen nævnt, ingen glemt – i fuld gang med at afprøve alle mulige betalingsmodeller. Man aner bag aktiviteterne et forsøg på at overbevise os om, at nettet er en slags tillægsgevinst, som man kan få oven i den kostbare papiravis. For hvis man dropper papiret og kun vælger avisen på nettet, er der store penge at spare.
Det er en nødvendigt for mit arbejde at købe aviser. Jeg halverede for nyligt mit avisbudget ved at ændre samtlige papirabonnementer til nettet. Jeg fik nøjagtig samme vare. Min skraldespand og min bankkonto åndede lettet op. Mit bidrag til fem mediehuse blev halveret. Hvis størstedelen af papirlæserne gør det samme, vil aviserne gå fallit! Selv om årsagerne til det store medieskifte er mange, skal den ret uhøflige opskruning af papiravispriserne også regnes med.
Lasse Jensen er mediejournalist. Klummen er udtryk for skribentens egen holdning

