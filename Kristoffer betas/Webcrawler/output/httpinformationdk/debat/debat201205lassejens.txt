Er Lasse Jensen de tunge mediespilleres marionet?
Lasse Jensens kritik af planerne om at omlægge mediestøtten viser alene, at han er uenig med regeringens ønske om at fremme små og nye medier. At omlægningen skulle underminere demokratiet, har intet på sig. Tværtimod


 Lasse Jensen kritiserer regeringens arbejde med den nye mediestøtte. Og han lægger ikke fingre imellem. Der spekuleres i både intern splittelse og uædle motiver. Lasse Jensen giver nærmest indtryk af, at regeringen er ude på at sætte selve demokratiet ud af kraft.
Hvis man ikke vidste bedre, ville man tro, at Lasse Jensen havde ret. Jeg har selv hørt meget Mennesker og Medier på P1, og jeg har altid tænkt, at Lasse Jensen virkelig havde fingeren på pulsen og indkig bag mediernes kulisser. Men nu har jeg selv været en del af forhandlingerne om mediestøtten, og jeg kender forløbet indefra. Med den erfaring bliver jeg nødt til at sige: Lasse Jensens kritik er en gang forstokket sludder.
Det såkaldte Dyremose-udvalg, der har gjort et forarbejde til lovgivningsarbejdet, blev nedsat af den tidligere kulturminister. Opgaven var at lave et oplæg til en ny mediestøtte, der både tog hensyn til de nye og gamle medier.
Udvalget kom med sine anbefalinger i september, og det emmede af ambitioner og visioner. Man fik virkelig indtryk af en branche, hvor de store spillere havde overskud til at give plads til den gryende underskov af nye initiativer og aktører. Gjorde man sig imidlertid den ulejlighed at bladre om på rapportens tabel sider, tegnede der sig et helt andet billede. For trods alle de flotte ord, kom udvalget frem til, at pengene stort set skulle falde ned i de samme lommer som før.
Underligt. Og så alligevel ikke. For som Lasse Jensen selv skriver, så sad de veletablerede medier tungt på udvalget. Og de havde formuleret sig omhyggeligt: Branchen kunne stolt berette om en helt ny og moderne støttelogik, der tog højde for udviklingen og lukkede nye spillere ind. Og de gamle og etablerede medier kunne samtidig læne sig tilbage med visheden om, at alt alligevel var ved det gamle.
Forventede ekspeditionssag
Med den øredøvende enighed var der ikke meget at stille op for de små eller endnu ufødte medier, der kun brød igennem lydmuren med et par detaljebetragtninger om redaktionernes størrelse og journalisternes løn. Og først og fremmest var de jo også bare lykkelige og taknemmelige over at være kommet inden for rækkevidde af mediestøtten. For dem kunne det kun gå for langsomt at få den nye støtte i hus, uagtet dens fejl og mangler.
Så idyllen herskede, og man kunne fornemme, hvordan hele branchen forventede, at det ville blive en ren ekspeditionssag at få den nye mediestøtte igennem Folketinget. Hvad skulle vi blande os for? De var jo blevet enige.
Men som politiker kan det forekomme en lille smule meningsløst at gennemføre den helt store reform, hvis den i virkeligheden ikke fører til ændringer på bundlinjen.
I regeringspartierne støtter vi fuldstændigt op om visionerne i Dyremose-udvalgets anbefalinger. Men vi er også enige om, at fordelingsnøglen kan justeres, så den i endnu højere grad lever op til visionerne, herunder tilgodeser helt nye initiativer og aktører.
Når Lasse Jensen teoretiserer over »regeringspartiernes indbyrdes kævl«, dækker det i virkeligheden bare over, at han er uenig. Lasse Jensen ønsker at støtte de etablerede medier, mens de små og nye ikke i samme grad har hans interesse.
Der er immervæk stadig kun tale om justeringer af mediestøtten. Og jeg tror egentlig ikke, at de havde vakt den store interesse, hvis ikke det var, fordi der undervejs i forhandlingerne var opstået et krav om besparelser som led i den generelle sanering af erhvervsstøtten. Dyremose-udvalget havde godt nok forsøgt at komme problemet i forkøbet ved at omdøbe mediestøtten til ’demokratistøtte’.Man måtte altså forstå, at her var en helt særlig støtte, som var i en klasse for sig. Problemet er bare, at man med god ret kunne sige det samme om mange af de andre erhvervsstøtteordninger. For sagen er, at erhvervsstøtten går til mange andre formål, der er mindst lige så ædle som medierne. Hvis medierne ikke må røres, vil det i stedet gå hårdere ud over for eksempel ulande, klima og forskning. Det ville selv en medieordfører have svært ved at forsvare.Så ja, medierne kommer også til at spænde livremmen et lille hak ind. Derfor er det vigtigt, at vi tænker os godt om, når vi skal beslutte, hvordan midlerne skal fordeles.
Udgangspunktet er stadig, at mediestøtten skal sikre et pluralistisk, rigt og fornyende mediebillede i Danmark, hvor der både er plads til de etablerede medier og de nye spillere på området. For os er der derfor heller ingen tvivl om, at vi er i færd med at udvikle en model for mediestøtte, som er både mere tidssvarende og fremtidssikret end den eksisterende.
Zenia Stampe er MF og medieordfører (R)

