Den socialdemokratiske epoke er forbi
Den succes, som først SF og siden Enhedslisten har oplevet, indikerer ikke en venstredrejning. Det er udtryk for en proces, hvor socialdemokratismen bliver mindre og mindre, mens venstrefløjen forsvinder
De røde faner rulles sammen efter sidste års SF-landsmøde. Ifølge dagens kronikør er de værdier, de symboliserer,  for længst trængt i defensiven.


 Det kan se ud som om, at socialdemokratismen lever i bedste velgående og går en lys fremtid i møde. I de senere år er først SF og siden Enhedslisten blevet socialdemokratiske partier, og den nye regerings første finanslov forstærkede billedet af en socialdemokratisk alliance med næsten halvdelen af stemmerne. Det bringer mindelser om den socialdemokratiske storhedstid.
Men skinnet bedrager, for i realiteten er den socialdemokratiske epoke endegyldigt forbi.
I forbindelse med krisen i 1930’erne og i særdeleshed efter Anden Verdenskrig blev socialdemokratismen styrende og Socialdemokratiet blev et folkeparti. I forlængelse heraf er det meget almindeligt at omtale det 20. århundrede som det socialdemokratiske århundrede. Det er ikke helt forkert.
Men der er en afgørende tilføjelse: Socialdemokratismen blev nemlig grundlæggende forandret i takt med den generelle udvikling gennem århundredet.
Masseparti
Socialdemokratiet var en central aktør gennem hele det 20. århundrede og en essentiel aktør i 50 år omkring århundredets midte. Samtidig byggede partiet bro mellem det 19. og det 21. århundrede ved, at gennemgå en radikal transformation.
I begyndelsen af det 20. århundrede bragte Socialdemokratiet det forrige århundrede med sig i form af marxisme, socialisme og klassekamp, men udviklede sig så til et nærmest monopolistisk masseparti med velfærdsstaten som projekt.
Hen mod slutningen af århundredet indvarslede Socialdemokraterne så overgangen til det 21. århundrede ved at genopstå som et decimeret markedsparti, der er fuldt integreret i det nyliberale forbrugssamfund.
Alle referencer til marxisme, socialisme og klassekamp er omhyggeligt placeret i historiens pulterkammer, og velfærdsstaten værdier og kampe er spejlglatte i både den politiske retorik og praksis.
Socialdemokraterne er nu en del af det politiske elite og kæmper på linje med de andre toneangivende partier for større velstand, forbrug og beskæftigelse.
Både socialdemokratismens form og indhold er med andre ord blevet marginale i den politiske dynamik.
Forbruget overtager
Socialdemokratismen var frem til 1980’erne et socialistisk reformprojekt, der sigtede på at nedprioritere og til sidst overskride den kapitalistiske velstandslogik gennem større og større fokus på velfærd.
Udviklingen var forankret i en konkret utopi om at skabe et rigt samfund med fri tid, demokrati og velfærd.
I 1980’erne led socialdemokratismens indhold døden i takt med, at det nyliberale forbrugssamfund blev dominerende. Nu er hensigten, at demokratiet og velfærden langsomt eroderes for at skabe plads til større forbrug og mere marked.
Mens socialdemokratismen handlede om at udvide den fælles livskvalitet for at skabe et velfærdssamfund, handler det nyliberale forbrugssamfund om at udvide konkurrence og økonomisk rationalitet for at skabe et markedssamfund.
Det afgørende karaktertræk ved det nyliberale forbrugssamfund er, at det er essentielt, at adfærd, relationer og organisering er markedsmæssig, mens det er af mindre betydning, om det er staten, der betaler, eller om forbruget finder sted i den offentlige sektor. Staten spiller faktisk en vigtig rolle i forhold til at skabe og intensivere markedssamfundet.
Hensigten er at gøre stat, marked, individer og koncerner til en selvforstærkende helhed i et samfundsøkonomisk liv, der gennemsyres af økonomisk rationalitet og forbrug. Mere konkret er det nyliberale forbrugssamfund lig med modernisering plus økonomisk ansvarlighed.
Modernisering betyder her, at alle organisationer og aktører vedvarende skal omstille sig med den private sektor og markedet som målestok. Økonomisk ansvarlighed betyder basalt set, at kapitalismen cementeres, og at de nyliberale økonomers politiske forslag gøres til samfundets højeste sandhed.
Det indebærer stiltiende accept af den nyliberale konsensus, der får status af almen, sund fornuft. Den kan ikke appelleres.
Begge disse positivt klingende begreber og tilhørende værdier er essentielle. De angiver projektets indhold og retning – både positivt og negativt. Socialdemokraterne og særligt venstrefløjen forbindes med økonomisk uansvarlighed og modstand mod modernisering.
Ligesom socialdemokratismen ikke umiddelbart brød med kapitalismen og velstanden, men blot konsekvent satsede på at udbrede andre værdier og målsætninger, så bryder det nyliberale forbrugssamfund ikke umiddelbart med demokratiet og velfærden. Det arbejder til gengæld for, at velstanden og kapitalismen vokser mest muligt.
Det nyliberale forbrugssamfund viderefører altså socialdemokratismens form, men vender indholdet på hovedet.
Nyt århundrede
Det socialdemokratiske projekt er vedholdende og målrettet ophobning af forandringer, der på lang sigt skaber et nyt samfund. Socialdemokratismens indhold blev begravet af socialdemokraterne selv i 1990’erne.
Sideløbende blev socialdemokratismens form videreført med et nyt indhold, men i dag er socialdemokratismen hinsides form og indhold.
Både det nyliberale forbrugssamfund og den socialdemokratiske form, er blevet overhalet af det 21. århundrede. Den skelsættende begivenhed var den bristede it-boble i 2000. Herefter blev det forgangne århundrede dog holdt kunstigt i live af eskalerende aktie- og boligbobler, hvorefter vi i 2008 med stor dramatik blev kastet hovedkulds ind i et nyt århundrede.
Det 21. århundrede har indtil videre været en tilbagespoling af det 20. århundrede i accelererende hastighed. Først oplevede vi det nyliberale forbrugssamfund i eksalteret form under ’forbrugsfesten’. Herefter fulgte en virtuel genoplivning og implosion af socialdemokratismen, da først SF og siden Enhedslisten overtog rollen som socialdemokratismens sande arvtagere.
Men SF og Enhedslisten er blevet socialdemokratiske partier i det forkerte århundrede. Med den nye regering står det klart, at socialdemokratismen er hinsides form og indhold. Den socialdemokratiske epoke er endegyldigt forbi, og socialdemokratierne er i dag knudepunkter i kriserne.
Umulig situation
Det 21. århundrede er rastløst, desorienteret og flygtigt. Langsigtet orientering og målrettet vedholdenhed hører fortiden til. Vi ved, at de mikroskopiske omfordelinger som finansloven for 2012 medfører, når som helst kan blive visket bort af en skattereform eller i en ny finanslov.
Vi ved også, at det nuværende politiske flertal kan blive undermineret ved næste valg.
Og ikke mindst ved vi, at den aktuelle garanti for socialdemokratisk politik, Enhedslisten, er en politisk boble, og partiet kan derfor meget let komme til at lide samme skæbne som SF: Boblen brister og magien forsvinder.
Vi ved kort sagt, at socialdemokratismen ikke længere er centralt placeret i den sociale dynamik, men er forskudt til en blank overflade, der reflekterer det 20. århundredes bristede illusioner. Det, der er tilbage af socialdemokratismen, er politisk markedsføring, der effektivt udnytter sociale og demokratiske forhåbninger i befolkningen.
Resultatet er tiltagende korruption og politisk desillusion. Det ser vi allerede talrige eksempler på, selv om århundredet kun lige er begyndt.
Vi står i en umulig situation, hvor vi er kastet ind i et nyt århundrede med en følelse af, at der hverken er en vej frem eller tilbage. På få år har vi udtømt århundreders politiske og kulturelle ressourcer, samtidig med at den samfundsmæssige krisetilstand er blevet dybere.
Peter Nielsen er lektor i politisk økonomi på RUC

