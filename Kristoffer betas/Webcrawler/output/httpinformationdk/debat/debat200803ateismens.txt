Ateismens gæld til kristendommen
Det er vanskeligt at forestille sig en marxistisk historieopfattelse og den socialistiske vision uden dens religiøse ophav. Og sådan er det også med ateismen
Kristendommen udfordrer, fordi den bryder med antikken og adskiller sig fra langt de fleste kulturer ved i ekstrem grad ikke at kunne rumme flere sandheder. Tankegangen bliver sandt eller falsk, godt eller ondt, os eller dem.


 I en påske for et par tusinde år siden dør Jesus på korset for vore synders skyld. Det grundlægger en verdensreligion. Det opsigtsvækkende er ikke den ny verdensreligion, men den ateisme, Kristi lidelseshistorie og kristendommen lægger grunden til.
Ateismen er vanskelig at spore i nogen anden menneskelig kultur. Vi forfalder ofte til at forklare den med, at vi er blevet klogere på det uforklarlige.
Vi kan forklare meget og meget mere på videnskabelig vis end tidligere, men kommer vi til de enestående øjeblikke i skabelsen af universet, livet og historien, er vi på temmelig bar bund.
Det er eksempelvis den fremherskende videnskabelige opfattelse, at universet er skabt ud af ingenting, uden varsel og årsag. Det opstår ved en ren og ægte tilfældighed. Kun denne ene rene og skære tilfældighed kan man ikke give sig til at analysere, for der er intet forud. end ikke tid og rum.
Tidens kreationister tror på en intelligent designer. Agnostikerne erkender det ufattelige i eller uvisheden om det guddommelige. 
En tro på eller en mulighed for overnaturlige kræfter er for mig langt vanskeligere at fatte end manglende viden og gennemskuelighed. Tanker om universet, livet og historiens opståen gør mig svimmel. Men svimle tanker er en gang imellem rare at tumle med. Og jeg vil, at min erkendelse på videnskabelig vis skal kunne anfægtes i en diskussion af mine overvejelser og faktuel viden. Man skal med kritisk sans og fornuft kunne angribe min version af virkeligheden.
Min ateisme er på den måde ikke en dogmatisk religion. Det giver friheden til at træde ved siden af den som en absolut sandhed og betragte den i sin historiske sammenhæng.
Enhedslistens diskussioner om religion fik mig til at overveje marxismens rod i den kristendom, der på godt og ondt har præget euro-pæisk åndsliv siden Middelalderens begyndelse. Det er faktisk vanskeligt at forestille sig en marxistisk historieopfattelse og den socialistiske vision uden dens religiøse ophav, jvf. min kronik i Information den 12. oktober 2007.
Det paradoksale er, at sådan er det også med ateismen. Ateismen står i gæld til kristendommen. Det med, at vi er blevet klogere og min moderne videnskabelige tankegang, er i den sammenhæng en mellemregning. Det kræver en god forklaring.
Den sokratiske samtale
Forklaring på ateismen begynder i det antikke Grækenland.
Et af resultaterne af den politiske diskussionskultur i den antikke polis er den sokratiske samtale, hvor man i dialogen ved anvendelse af fornuft, logik og kritik drager konklusioner om, hvad der er sandt og falsk, rigtigt og forkert på et sagligt grundlag. Den sokratiske samtale karakteriserer de fleste af Platons skrifter. Platon mener, at der eksisterer både sandhed og retfærdighed.
Bag dette står noget guddommeligt, men det er ikke i fokus at definere det nærmere. Gud er hos Platon et princip i form af en grundlæggende sandhed. Synspunktet er imidlertid til diskussion. Protagoras mener, at der ikke eksisterer nogen sandhed, kun forskellige synsvinkler. Alt er lige gyldigt.
Sædvane, myter og troen på guderne og en bestemt skæbne bliver mindre styrende, men forsvinder absolut ikke i det antikke Grækenland. De gamle grækere er religiøse, og religion er til stede overalt, men ikke centrum for alt.
Forskellige opfattelser af, hvad der er sandt og rigtigt, lever et parallelt liv. Dybest set accepterer man, at der eksisterer flere sandheder både i samfundet og for den enkelte, og at meget står til diskussion.
Kristendommen udfordrer, fordi den bryder med Antikken og adskiller sig fra langt de fleste kulturer ved i ekstrem grad ikke at kunne rumme flere sandheder. Tankegangen bliver sandt eller falsk, godt eller ondt, os eller dem. Det giver styrke, men åbner med sin manglende rummelighed for ateismen.
Jesu ydmyge død på korset ligner umiddelbart en fiasko for bevægelsen. Hans lidelseshistorie er ingen manifestation af en stærk og magtfuld Gud. Men det lykkes at gøre en henrettelse til den centrale scene i religionen og få solgt budskabet om, at Jesus er frelseren, som lider for vores synders skyld.
Konsekvensen af døden på korset er en temmelig ren religiøs bevægelse: "Så giv kejseren, hvad kejserens er, og Gud, hvad Guds er", lyder Jesu omdiskuterede ord. Paulus prædiker det ihærdigt.
Det grundlæggende skel mellem denne verden og det hinsides skaber et rum, hvor religionen ikke nødvendigvis er, selvom det er vanskeligt at få døren åbnet ind til det.
Ubøjelige autoriteter
Dagsordenen i Middelalderen er ikke Antikkens, at sandheden skal findes, men at den skal tydeliggøres ud fra Guds ord. Sandheden med stort S kommer ind i historien med Jesus. Tanker om samfund, livsførelse og filosofi gøres ikke uden en gud. De er om Gud.
Man har problemer med den klassiske filosofi og videnskab. Men det lykkes mere eller mindre fikst at tilpasse den antikke arv til en kristen ramme, og teksterne anvendes som ubøjelige autoriteter akkurat som Biblen.
Troen på en absolut sandhed lægger tankerne i lænker. Med Gud kan man ikke tillade sig at så tvivl om alt, og man skal tro på meget mere, end godt er. Men der eksisterer et åndsliv.
Renæssancen repræsenterer i manges øjne dannelsen af det moderne menneske og indledningen til det moderne samfund. Et skarpt skel mellem middelalder og renæssance eksisterer ikke, men lad det nu være, for noget nyt er på vej.
Forestillingen om det unikke, skabende og handlekraftige individ, at hvert enkelt menneske er noget særligt og enestående, opstår i de øverste og dannede befolkningslag og forplanter sig frem mod i dag til større dele af samfundet.
Det er almindelig kristen tankegang, at mennesket har en ophøjet status i verden og rangerer over dyrene. Nogle af tidens kloge hoveder svinger sig op til, at vi er skabt til at bestemme verdensordenen. Umiddelbart forekommer denne guddommelig-gørelse af mennesket gudsbespottende, men de kan understøtte opfattelsen medbibelcitater.
Pomponazzi når på grundlag af Aristoteles frem til, at sjælens udødelighed ikke kan eftervises inden for naturfilosofiens verden. Både sjæl og forstand er bundet til legemet og kan ikke have et liv uden for. Sjælen er kun udødelig, fordi troen siger det.
At naturfilosofien ikke kan indordnes i den absolutte sandhed om Gud og sjælens udødelighed, udløser en anklage for kætteri, men den slår fejl. Grunden er lagt til, at fornuft og videnskab er fritaget fra at være teologisk meningsfuld, selvom slaget endnu ikke er vundet.
Nye absolutte sandheder
Astronomien slår også hul på gamle kristne og antikke sandheder. Kikkerten afslører månens bjerge og andre måner end vores. Nye absolutte sandheder tager form, for det ligger dybt i den kristne kultur, at sandheden er absolut. Det er vanskeligt at harmonisere.
Visheden om Gud bliver mere svævende, og skrifterne står ikke til troende. Det er rigtig alvorligt og fører til sager om kætteri, fundamentalistiske reformationsbevægelser og vejen til en sekularisering af samfundet.
Nogle tror, at Gud har en stor finger med i spillet. Andre mener, at den er lille eller er begrænset til at have sat systemet i gang. Det sidste er grundlaget for mange af oplysningstidens filosoffer og naturvidenskabsmænd. De bliver ikke ukristelige, men Gud kan for nogle være i stil med Platons princip.
Biblens ord og den kristne tro udelukkes mere og mere som forklaringer og begrundelser i diskussioner af natur, menneske, samfund og det meningsfulde og erstattes af videnskab, filosofi og ideologi. Når mennesker fører det til ende, er de ateister.
Den stadige søgen efter en samlet og sand forståelse af skabelsen, historien og skæbnen skaber således fra omkring 1750 den formulerede ateisme og udfolder sig senere i blandt andre Marx' og Engels' ideer til en anderledes forståelse af tilværelsen og meningen med livet.
Kristendommen har domineret europæisk åndsliv siden Middelalderens begyndelse. Når en ateistisk livsindstilling i dag er udbredt, skyldes det nogle af de særegne religiøse træk ved kristendommen, jeg har søgt at fremdrage. For ateismen i vor moderne verden er historisk betragtet ganske enestående.
Per Bregengaard er gymnasielærer. Han arbejder på en fortælling om skabelsen, historien og skæbnen med et ateistisk og marxistisk inspireret grundsyn

