Sexkøb er voldtægt - og dermed ulovligt



 Emilie Turunen, der er kandidat til EU-Parlamentet for SF, vil gerne bekæmpe sexslaveri og menneskehandel (Inf. 29. april). Det mål er vi helt enige om. Men det er vigtigt, at vi vælger de midler, der virker.
Menneskehandel og slaveri hænger i høj grad sammen med fattigdom og ulighed. Derfor kommer vi ikke uden om på langt sigt at få fjernet de mekanismer, der netop fører til fattigdom og ulighed. Vi skal f.eks. gå imod EU's handelspolitik, der fører til øget ulighed i mange tredjeverdens lande. Ligeledes er det nødvendigt at gøre op med EU's økonomiske politik i EU-landene, der bl.a. fører til mere og mere privatisering og øger uligheden. Og som i øvrigt kraftigt indskrænker fagbevægelsens ret til at bruge strejker og andre midler i kampen om lige vilkår og om at forhindre social dumping. 
Vil Emilie Turunen være med til det?
Men mens vi kæmper for at fjerne fattigdom og ulighed, skal vi samtidig bekæmpe menneskehandel. Erfaringerne viser klart, at det opnås bedst ved at hjælpe ofrene. Først og fremmest fordi vi rent menneskeligt bør gøre det: At blive voldtaget flere gange dagligt er forfærdeligt. Og det er helt umenneskeligt, når vi bare sender ofre ud af landet, bl.a. børn, der er EU-borgere, uden at sikre, at de ikke bliver handlet igen. 
Derfor forstår jeg simpelthen ikke, at SF har opgivet oppositionens fælles krav om ophold til ofre for menneskehandel og nu kun vil give ophold til dem, der samarbejder med politiet. Mange kommer fra lande, hvor de har lært ikke at have tillid til politi og myndigheder, så de tør simpelthen ikke. Og det giver bagmændene mulighed for at så tvivl om ofrenes forklaring i retten, fordi ofrenes opholdstilladelse afhænger af, at de vidner. Så hvis vi ønsker at knalde bagmænd, så skal man ikke lave den sammenkædning. 
Et forbud mod sexkøb er vigtigt som led i at ændre holdningen, så det ikke længere er socialt acceptabelt at købe sex. Men det stopper ikke i sig selv menneskehandlen. Køb fra handlede prostituerede er ikke lovligt i dag, som Emilie Turunen ellers påstår i sit indlæg. 
Tværtimod kan det straffes som voldtægt. Og det er en vigtig information at få spredt kendskabet til, som jeg håber, Emilie Turunen vil medvirke til, i stedet for at påstå, at det er straffrit. 
Ifølge regeringens egne tal kan vi regne med, at der sker mindst 250 voldtægter dagligt i Danmark. Det skal stoppes! Og det kræver en stor indsats på mange fronter.

