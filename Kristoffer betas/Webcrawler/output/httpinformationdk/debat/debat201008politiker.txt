Politikere holder fast i kendt viden om prostitution



 Politikere holder fast i myte om prostitution. Det er Informations konklusion efter at have læst Servicestyrelsens rapport 'Prostitution på massageklinik - risici og fastholdende faktorer'. Med avisens sædvanlige støtte til sexindustrien undrer overskriften ikke. Hvad der derimod kan undre, er, at avisen har lagt kritisk journalistik og selvstændig tænkning på hylden.
Det er rigtigt nok, at Servicestyrelsen i rapporten skriver, at: »Samlet set er der ikke noget i vores undersøgelse, der peger på, at kvinder, der prostituerer sig på massageklinikker, i udbredt grad udsættes for alvorlige fysiske risici«. Hvad Informations skribenter ikke hænger sig i, er, at denne konklusion følges op af udsagnet: »Sammenhængen mellem sygdom og prostitutionsadfærd er imidlertid kompleks, og det kan ikke afvises, at en undersøgelse, der f.eks. indebar lægelige undersøgelser, ville give et andet resultat«. Senere i rapporten står der også, at der mangler studier af de prostitueredes fysiske sundhed og skadevirkninger af prostitution. Og man kan også læse, at man som prostitueret bl.a. udsættes for risikoen for hyppige underlivsgener, psykosomatiske lidelser og et økonomisk overforbrug.
Ikke mavefornemmelse
Rapporten er altså ikke så entydig, og det er at tage munden for fuld at anklage os politikere for at handle ud fra mavefornemmelser, når vi vil kriminalisere sexkunderne. Jeg har en anden holdning end Informations skribenter og pro-prostitutions-lobbyen, men derfor synes jeg stadig, at vi skal respektere hinandens forskellige holdninger og  debattere på et sagligt niveau.
Hvad Informations skribenter heller ikke nævner, er, at Servicestyrelsen i 2007 har udgivet en bog, hvor de peger på den meget vold i prostitutionsmiljøet. Her kan man blandt andet læse, at: »I en dansk undersøgelse angiver knap 60 procent af de stofbrugende kvinder at have været udsat for vold eller trusler om vold i prostitution - ofte fra kunder. 30 procent havde været udsat for voldtægt«.
Det norske Prosenter har ligeledes konkluderet, at 72 procent af de prostituerede har været udsat for vold. Og i en stor tysk undersøgelse 'Health, well-being and safety of women in Germany' har man talt med 110 prostituerede, hvor 82 procent af disse har været udsat for psykisk vold, 87 procent for fysisk vold, 59 procent for seksuel vold og 92 procent for seksuel chikane.
Jeg mener, at vi har dokumentation for, at prostitution er farligt for både krop og psyke. Det er det, jeg som politiker forholder mig til.
I stedet for overskriften »Politikere holder fast i myte om prostitution«, kunne Information lige  så godt have skrevet:   »Politikere holder fast i kendt viden om prostitution«.

