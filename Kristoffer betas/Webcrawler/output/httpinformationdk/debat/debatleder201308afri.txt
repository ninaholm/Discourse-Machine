Afrikas spildte chance



 
	At der er tale om decideret valgfusk, hersker der ingen tvivl om. Zimbabwes leder igennem 33 år, Robert Mugabe, vandt ikke blot endnu et præsidentvalg, han udraderede oppositionen og satte sig på et absolut flertal i landets parlament.

	Selv om Robert Mugabe er populær i visse kredse i Zimbabwe – der er en leder, der regerer efter nepotismens logik altid – så er Mugabe på ingen måde så populær, som resultatet antyder.

	Opskriften på Mugabes valgsejr er da også i stort omfang manipulerede valglister, chikane og propaganda i alle statsstyrede medier.

	Når uafhængige observatører og kendere af landet når til den konklusion, at valget i Zimbabwe derfor hverken var frit eller fair, virker det naturligvis lidt besynderligt, at Den Afrikanske Union (AU) allerede fredag – før resultatet forelå – valgte at blåstemple begivenhederne.

	Og så alligevel ikke. For Den Afrikanske Union er hæmmet af, at mange poster i organisationen bestrides af tidligere statsmænd, der ikke har interesse i at tage det nødvendige opgør med de statsledere, der for enhver pris klamrer sig til magten.

	Den Afrikanske Union har længe kæmpet for at opnå anerkendelse og legitimitet som en panafrikansk politisk overbygning og en pendant til Den Europæiske Union. Men når organisationen ikke magter at tage afstand fra de mest grove eksempler på magtmisbrug på kontinentet, så er der meget lang vej.

	Skal Den Afrikanske Union spille en positiv rolle og skubbe på for en demokratisering af de afrikanske stater, er unionen nødt til at finde mod og vilje til at sætte foden ned, når demokratiets fundamentale principper sæt-tes ud af kraft. Alternativt vil Den Afrikanske Union aldrig opnå den legitimitet og opbakning, som organisationen skal leve af for at kunne arbejde for et bedre og mere demokratisk Afrika. En chance er spildt.

