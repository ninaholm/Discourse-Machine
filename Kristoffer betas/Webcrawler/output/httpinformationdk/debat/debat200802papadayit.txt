Papa-day i Italien og antikatolicisme i Danmark
Den danske form for antikatolicisme har skabt den mest pavefjendtlige presse i Europa


 For nylig bragte Information en kommentar af Thomas Ekman Jørgensen om den altoverskyggende begivenhed i Italien for et par uger siden, nemlig pave Benedikt XVI's aflysning af sit besøg på universitetet La Sapienza. Paven var blevet indbudt til at holde en åbningstale den 17. januar, men et brev fra 67 professorer satte en protestbølge i gang. De henviste til en tale fra 1990, hvor han skulle have forsvaret Kirkens proces mod Galileo.
Denne sidste nye variant af vor tids sprængfarlige konflikter mellem troende og verdslige toppede den følgende søndag. 200.000 mødte op på Peterspladsen og andre steder i Italien og gav deres støtte til Paven. Pladsen vajede med bannere med udsagn som "Du er Peter, og vi elsker dig". Da Paven tonede frem fra sit vindue for at sige bønnen, jublede skaren og råbte taktfast "Benedetto". Paven takkede især de unge og kardinal Ruini, der med stor effektivitet havde organiseret manifestationer i hele Italien.
Jørgensen beretter ikke om denne Papa-day som den venstreorienterede avis La Repubblica døbte den, eller om den støtte Paven fik fra de fleste politikere. Han ville formodentlig også se Kirkens magtdemonstration som et godt eksempel på at kirken og Benedikt XVI blander sig for meget i italiensk politik. Og hvad værre er: at den katolske kirkes konservative familiepolitik snart vil begynde at påvirke dansk politik! 
Ærlig talt tror jeg ikke, at vi behøver at frygte noget, så længe vi har Krarup og Langballe på Tinge. Den danske form for antikatolicisme har desuden skabt den mest pavefjendtlige presse i Europa. Vi hører intet om pavens kritik af kapitalisme, forurening, medierne, immigration osv. Vi hører kun om den konservative og også efter min mening reaktionære familiepolitik. Paven og Tyrken har fra reformationens tid været omtrent lige store fjendebilleder i Danmark. Den danske højrefløjs nye begejstring for kvinderettigheder og homoseksuelle er kun et skalkeskjul.
Selve talen
Den aflyste tale - der findes på nettet på flere sprog - var ellers endnu et interessant indlæg fra Pavens side i debatten om forholdet mellem tro og viden, og mellem den verdslige og den kristne fornuft. Paven begynder med at spørge, hvad Roms biskop har at gøre på universitetet, og henviser til at han tidligere har talt på universiteter i sin egenskab af professor emeritus. Paven understreger, at det moderne universitet skal være en autonom institution med det ene formål at søge viden. 
Tidens religiøse kriser og kirkens fornyelsesforsøg har omvendt bevirket, at Paven skal kunne henvise til et etisk grundlag for almenmenneskelige ræsonnementer. Men kan en pave, hvis opgave det er at udbrede troen, tale fornuftens sag? Han inddrager to filosoffer, John Rawls, der ikke tilskriver religiøse ræsonnementer fornuft, men dog en historisk stabilitet, og Jürgen Habermas der er vor tids mest indflydelsesrige filosof. Habermas definerer det acceptable, politiske ræsonnement som betinget af borgernes lige muligheder for deltagelse i den offentlige debat. Desuden skal det være muligt at løse konflikter på en rationel måde, og derfor er målet for et samfund at opnå konsensus om de vigtigste forhold. 
Paven fæstner sig ved, at Habermas taler om "sandhedslignende argumenter". Heraf slutter han, at troens sandhed må være det nødvendige fundament for etikken. Den verdslige fornuft og videnskaben kan ikke etablere sit eget fundament. Paven takker moderne naturvidenskab for værdifulde opdagelser, men vender tilbage til middelalderen. Idealet er Thomas Aquinas, der sagde, at teologi og filosofi ikke skulle adskilles og ikke sammenblandes: hver har sit mål men afhænger af hinanden. 
Talen er en fortsættelse af en samtale med Habermas der begyndte på Det Katolske Akademi i Bayern i 2004. Deres taler er udgivet på dansk i bogform (Fornuft og religion, 2006). De var blevet bedt om at tale om det etiske grundlag for demokratiet og politiske argumenters legitimitet. Habermas fastholder, at den frie, sekulære stat ikke trækker på et normativt grundlag udefra. Den daværende kardinal Ratzinger insisterer på at demokratiet bygger på noget uden for sig selv. Menneskerettighederne, der er et sidste levn af den forældede katolske tro på en naturret, er det eneste, mulige grundlag for en interkulturel samtale om etik og moral. Han understreger, at han er helt enig med Habermas i, at de troende og sekulære må lære at omgås hinanden med tolerance. Uden troen bliver den vestlige rationalitet en kraft, der truer med at ødelægge verden. 
Her ville en eller anden nok tænke, at Italien, hvor Vatikanet faktisk har indflydelse på politikken, udmærker sig ved tro og kaos, og ikke tro og fornuft i skøn forening, men det er en anden historie.
Hanne Roer er lektor i retorik

