Den svære 2’er på Mors
LEDER


 »Mere kant end udkant!« Sådan lød ordene fra kulturminister Marianne Jelved (R) ved åbningen af Kulturmødet på Mors i torsdags. Ordene var ment som et stolthedsslogan til Mors. Og øen labbede ordene i sig som Salling-fløde fra Thise.
Og så citerede kulturministeren ellers en pige fra 2. klasse for en kulturdefinition, som blev den bærende under hele Kulturmødet: »Kultur er alt det udenom, når man har lavet noget kunst indeni.« Sådan!
Det har været uklart, hvad der egentlig ville blive fokus for Kulturmødet 2014, for den svære 2’er har kun været omtalt med tomme kodeord som ’Samtale og oplevelse’. Virkelighedens kulturmøde bød dog på mange visionære mennesker med viden og engagement.
Men der var også tomt kendislir. Tv-magneten Thomas Blachman fik f.eks. ubegrænset taletid om sig selv, og stemmeslugeren Morten Messerschmidt (DF) udspredte troen på, at kultur er ensbetydende med ’opdragelse’. Og sådan blev visse samtaler uheldigvis til enetaler.
Arrangørerne påstår, at Kulturmødet 2014 tiltrak op mod 10.000 mennesker – altså næsten dobbelt så mange som ved debuten sidste år. Men fordi Kulturmødet i år havde udvidet sit centrum i elværket med et areal nede ved fjorden, så føltes det, som om der var færre mennesker. Koncentrationen fordampede, når folk var spredt – akkurat som til Folkemødet på Bornholm. Desuden skabte regn og kulde en sær antihygge ved aftentide. Også selv om Limfjordsteatret f.eks. inviterede til 25 års jubilæum med punchbowle midt ude i natteregnen.
Det interessante var, hvem der i år havde fundet det væsentligt at bruge to døgn på at diskutere kulturen i Danmark på denne ’tankeø’. Og jo, det vrimlede med paneldeltagere, der var blevet inviteret. Men hvad med alle de andre, der skulle være kommet på eget initiativ? Hvad med kulturarrangørerne? Og hvad med kunstnerne?
Hvis de enkelte kunstarter og kulturbranchers organisationer fik tilbudt lokaler til møder på Mors i forlængelse af Kulturmødet, var der måske flere, der ville føle sig lokket til turen mod Limfjorden. Især hvis Kulturmødet bare varede 24 timer og ikke 48.
Til gengæld var det tydeligt, at folk fra Mors greb chancen. De kunne bare række hånden op og stille kulturministeren og eksperterne spørgsmål. Det er da demokrati, der virker. Det var også tydeligt, at vi udenbysgæster skulle føle os velkomne. Der var gratis kage og kaffe udenfor på vejen til elværket – og cyklende udskænkning af myntete. På Kirketorvet optrådte borgere i en performance om livet på Mors, mens børn klatrede rundt på ryggen af skulpturen ’Føllet’ – bronzestatuen, som blev drejet, fordi den upassende stod med bagdelen ind mod kirken.
Kulturmødets unge deltagere var i år samlet og flyttet ned til fjorden. Men fordi de ikke blandede sig med de ’voksne’ i elværket, så opstod der pludselig et kunstigt skel mellem ’unge’ og ’voksne’. Så det var heldigt, at kulturministeren kom ned til fjorden – og at hun her blev inspireret til at oprette en særlig talentpulje for unge.
Denne pulje er i hvert fald et konkret resultat af Kulturmødet 2014, måske Kulturmødets eneste. I det hele taget var det Marianne Jelved, der gik forrest i den nuancerede kultursnak i den ene paneldebat efter den anden.
Egentlig var det kunstnerne, man savnede mest i paneldebatterne. De optrådte hovedsageligt alene. Først ved afslutningsseancen kom en lydkunstner, en billedhugger, en poetryslammer og to tegnere op på scenen mellem debattørerne. Så blev kunsten sluppet løs. Og så blev der endelig musestille på Mors.
I et kitschet hyggetelt med navnet Brøndum, der var indrettet som maleristuen på Skagens Museum, foregik nogle af kulturmødets mest energiske debatter om folkeskolen og frivillighedskulturen. Om manglen på ro i folkeskolen og om behovet for professionalisering af eventkulturen.
Her stod også den lokale forfatter Ove Korsgaard og forklarede forskellen på almuekulturen og folkekulturen – og her blev der grinet. Og da Ove Korsgaard tilføjede en af landmandens stolteste dyder, var der kulturanerkendelse i blikket hos dem fra Mors: »Tale er sølv, tavshed er guld.«
Så hvis kunsten er kulturens guld, så skal der mere kunst – den ordrige såvel som den tavse – ind i Kulturmødet 2015.

