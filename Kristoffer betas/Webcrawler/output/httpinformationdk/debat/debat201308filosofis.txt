Filosofiske slag kan sagtens udkæmpes i høje hæle
Kvinder egner sig ikke til den analytiske filosofis fægtekunst, forstår man på Lars-Henrik Smidt, Anders Fogh Jensen og Kirsten Klercke. Men faktisk holdes kvinderne snarere væk af en gammeldags, forstokket forestilling om kvinder end af filosofien som sådan


 
	Ifølge de interviewede filosoffer (kvinder som mænd) i informations artikel »Bliver kvindelige filosoffer diskrimineret« (den 8. august) er svaret på spørgsmålet, om der er plads til kvinder i filosofi et klart ja! Der er plads til kvinder i filosofi, hvis altså filosofien selv bliver mindre kampsport (Lars-Henrik Schmidt), mindre fokuseret på logiske spidsfindigheder (Lars-Henrik Smidt), mindre analytisk (Kirsten Klercke) og i det hele taget bliver mere dyb (læs: kvindelig) og mindre skarp (læs: mandelig) (Anders Fogh Jensen).

	Jeg er selv kvinde og lektor i filosofi. Jeg er ansat på Juridisk Institut på Syddansk Universitet, og jeg har længe undret mig over, at jeg oprindeligt oplevede, at det var mere uproblematisk at gå ind i rollen som forsker her blandt juristerne, end i det filosofiske miljø blandt mine fagfæller; filosofferne.

	Med Informations artikel stod svaret pludselig lysende klart: Selv kvindelige filosoffer, som giver udtryk for at kæmpe med stereotypisering og diskrimination, synes at have internaliseret et dybt romantisk billede af kvinden, som gør det at være kvinde svært foreneligt med en filosofisk fagtradition, der er konkurrencepræget og dyrker rationalitet og logisk sammenhæng.

	Kvinder har også ambitioner

	Men kan det virkelig være rigtigt, at jeg risikerer at sætte spørgsmålstegn ved min kvindelighed, hvis jeg overbeviser en anden filosof med rationel argumentation? Kan det virkelig være rigtigt, at det kun er den lidt mystiske kontinentale tradition, der kan appellere til kvinders faglighed? Hvad med verdenskendte analytiske filosoffer som Jessica Brown, Christine Korsgaard og Judith Jarvis Thomson? Er de uforklarlige undtagelser, der bekræfter reglen om, at analytisk filosofi ikke appellerer til de uudgrundelige og dybe kvinder? Det synes at være, hvad stort set alle de interviewede filosoffer i Informations artikel konkluderer.

	Men hvis sådan et kvindesyn er udbredt i det filosofiske fagmiljø, er det ikke så svært at forstå, hvorfor jeg som logisk tænkende og rationel forsker, følte mig mere hjemme hos juristerne. Her er der ikke noget ukvindeligt ved at være skarp og logisk tænkende. Der er heller ikke noget ukvindeligt ved at være et konkurrencemenneske, der stræber efter at manifestere sig blandt de bedste. Tværtimod bliver vi alle opfordret af vores (kvindelige) institutleder til at søge at få vores artikler optaget i de bedste internationale tidsskrifter. På Juridisk Institut, hvor jeg er ansat, er der ikke noget specielt mystisk ved at være kvinde.

	Absurd romantisering

	I modsætning hertil mener f.eks. Lars Henrik Schmidt, at »forudsætningen for, at kvinder kan komme ind i filosofien, er, [...] at filosofien bliver selvforelsket.« Det er denne absurde idealisering og romantisering – ikke af kvinden som sådan, men af potentielle kvindelige fagfæller – der kan gøre det endog meget svært at tage sig selv alvorligt som kvindelig forsker i det filosofiske miljø. For hvordan ville du selv have det med at komme på arbejde hver dag, hvis det blev forventet, at du var den levende (og selvforelskede) manifestation af ’sandheden’ som »appellerende, prist, attrået og tilbedt i kvindelig form« (igen Lars Henrik Schmidt)?

	Informations artikel viser, at sådanne romantiseringer stadig er udbredt i det filosofiske miljø i Danmark. Det skal vi naturligvis tage alvorligt. For denne romantisering og stereotypisering er mere end noget andet med til at holde kvinder ude af filosofien. Det er således ikke filosofien i sig selv, der er utilgængelig for kvinder, men (enkelte) stemmer i det filosofiske fagmiljø, der reproducerer en gammeldags og forstokket forestilling om kvinder, og den er med til at holde kvinderne væk.

	Men det er samtidigt vigtigt at understrege, at denne tankegang er på tilbagetog, og at den er langt mindre fremherskende i den yngre end i den ældre generation, som de fleste af de interviewede filosoffer tilhører.

	Personligt oplever jeg, at langt de fleste fagfæller efterhånden har fået stor opmærksomhed på stereotypiseringsproblematikker, og at (mandlige som kvindelige) kolleger nyder respekt for deres faglighed, uanset hvilken gren af filosofien de forsker i.

	Jeg håber, at udviklingen bliver ved med at gå den vej, og at vi om 10 år vil tage Informations artikel frem og måbende sige til hinanden »tænk at man virkelig kunne mene sådan dengang!«

	 

Emily Hartz er lektor i filosofi ved Juridisk Institut på Syddansk Universitet

