Først var jeg på B-holdet
Men så opdagede jeg, at jeg havde adgang til A-holdet. Hvis jeg før var i tvivl om, hvorvidt der er forskel på offentlig og privat sygdomsbehandling, er jeg det ikke længere


En morgen for et år siden vågnede jeg og kunne ikke komme ud af sengen. Ikke fordi jeg var træt. Men fordi jeg havde ondt. Jeg havde så mange smerter i mine led i knæ og albuer, at jeg havde svært ved at bøje dem og endnu sværere ved at gå. Jeg følte mig som en meget gammel, syg dame. Og jeg tænkte, at der måtte være noget galt, siden jeg kun var 35.Jeg gik naturligvis til lægen. Smerterne var ikke bare kommet fra den ene dag til den anden. Jeg havde over en længere periode haft ondt, men nu var det altså så galt, at jeg havde svært ved at gå. Særligt om morgenen var det slemt &ndash; generne fortog sig i løbet af dagen.Jeg er født i 1970&rsquo;erne et sted, hvor det ikke var håndboldhallen eller tennisbanen, der trak &ndash; men teaterklubben. Der, hvor jeg voksede op, gav det mere street cred at improvisere en fed scene eller indtage hovedrollen i en forestilling end at løbe fem kilometer på tid. Og rygning var noget sejere end et højt kondital. Jeg kan godt lide at røre mig, løber af og til og elsker at være ude i naturen. Men jeg er ikke vokset op med motion som en væsentlig del af min hverdag og min første tanke var derfor, at min usunde livsstil nu hævnede sig på mig.For mange smøger, for mange fester og for lidt løbetræning havde sat sig i mine led. Men det mente lægen altså ikke havde så meget med sagen at gøre. Jeg fik i første omgang konstateret et meget lavt niveau af D-vitamin i blodet og blev sat til at tage en masse af dem. Efter en måneds tid gik det bedre, men smerterne forsvandt ikke. Min daværende egen læge, som jeg var meget glad for, tog nogle prøver for gigt &ndash; alt så umiddelbart normalt ud. Jeg blev for en sikkerheds skyld sendt til røgten og reumatolog. Det første gik fint &ndash; det sidste gik slet ikke. Jeg ringede med min henvisning i hånden til en reumatolog i København K for at få en tid. Det var i maj måned, og de ville ringe tilbage. Jeg hørte intet over sommeren og heller ikke noget efter sommerferien. Jeg ringede flere gange, men kunne end ikke få oplyst, hvorvidt jeg overhovedet var på venteliste.&raquo;Når du har ringet én gang, så er du i systemet. Men vi kan ikke undersøge, hvor du er. Du hører fra os,&laquo; lød beskeden.Imens levede jeg med varierende grad af smerter. Der var dage, hvor jeg på arbejdet måtte tage elevatoren, fordi jeg havde så ondt, at jeg ikke kunne gå på trapper. Smerterne blev bedre i løbet af efteråret, men blev så værre igen. Jeg kunne bestemt have været mere insisterende, end jeg var. Jeg var alt for tålmodig. Men jeg tænkte, at der nok skete noget på et tidspunkt.Lige før jul opdagede jeg tilfældigt, at jeg faktisk havde en sundhedsforsikring. Det siger helt sikkert noget om min egen grad af utjekkethed, at jeg ikke havde været opmærksom på det noget før &ndash; men det havde jeg altså ikke. Efter juleferien ringede jeg til forsikringsselskabet. Beskeden var klar: Tag på et privathospital efter eget valg &ndash; vi betaler.Receptionisten på privathospitalet begyndte med at undskylde, at de først kunne give mig en tid om fem (!) dage. Og mens jeg skriver disse linjer, er jeg netop kommet tilbage fra dette besøg. Jeg fik en behandling, som var så god, at jeg ikke kunne have ønsket det anderledes &ndash; bortset fra den underligesmag i munden af, at jeg kun sad der, fordi jeg opdagede, at jeg havde en privat sundhedsforsikring.For hvad med alle dem, der ikke har en sådan forsikring? Dem, der ikke har råd? Eller dem der er for gamle til at forsikringsselskaberne vil forsikre dem? I de 40 minutter, konsultationen på privathospitalet varede, blev jeg grundigt undersøgt, fik lavet ultralydsscanning og taget diverse prøver. Om 14 dage skal jeg derud igen for at blive endelig udredt. Hvis jeg ikke havde haft en forsikring, havde jeg sandsynligvis ventet endnu.Jeg erkender blankt, at mine vanskeligheder med at få tid hos reumatologen i første omgang kan være enkeltstående. Og at man selvfølgelig altid skal være varsom med at drage konklusioner på baggrund af enkelte oplevelser. Faktisk kan det jo sagtens vise sig, at jeg blot var uheldig. Men noget siger mig, at jeg ikke bare var uheldig, men at det måske bare er sådan, det er.Så jeg spørger alligevel: Kan en del af svaret på, hvorfor rige lever længere end fattige, findes et sted i folketingssalen?Amalie Kestler er politisk redaktør på Information
