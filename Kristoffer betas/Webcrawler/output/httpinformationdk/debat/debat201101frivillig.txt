Frivillighed er ikke en spareøvelse



 Pernille Frahm (SF) mener, at det stinker, når jeg ønsker, at flere skal yde en frivillig social indsats. Det er at snylte på folks gratis arbejde og at spare på veluddannet personale, mener hun (10. januar).
Den eneste association til lugtesansen, jeg får af den kommentar, er en ram lugt af mug og mølkugler fra en retorik, der var moderne før murens fald. Men det er da rart at kunne genkende en rigtig SF'er igen.
Når jeg ønsker at styrke den frivillige sektor, er det for at udvikle nye og bedre løsninger i vores velfærdssamfund. Stort set alle de sociale opgaver, vi i dag betragter som offentlige kerneopgaver, er oprindeligt udsprunget af civilsamfundet og frivilligt engagement. Sådan ønsker jeg også, det skal være fremadrettet.
Jeg er selvfølgelig ikke ubekendt med, at SF traditionelt har et noget andet syn på samfundsudviklingen. Men for mit vedkommende sætter jeg stor pris på de nye og innovative sociale løsninger, som civilsamfundet bidrager med.
Hjælp i øjenhøjde
Når jeg ønsker at styrke civilsamfundet og den frivillige sektor, er det ikke for at lappe huller i velfærden, for at spare penge eller for at tage arbejdet ud af hænderne på de offentligt ansatte. Det er derimod fordi, jeg anerkender, at der er opgaver, som det offentlige har svært ved at løse. Ikke fordi det offentlige gør det dårligt. Slet ikke. Men fordi de frivillige netop i kraft af deres frivillighed møder borgerne i øjenhøjde.
Samtidig er der ikke så meget 'på spil' for borgerne, når det offentliges repræsentanter erstattes med frivillige.
De frivillige møder også borgeren på et tidligere tidspunkt end det offentlige, og kan dermed måske være med til at forebygge, at eventuelle problemer udvikler sig til egentlige sociale sager. De frivillige kan noget andet end det offentlige, og det er netop styrken. Måske er det også derfor, at de offentligt ansatte faktisk siger, at samarbejdet med de frivillige er velfungerende og bidrager til at styrke kvaliteten og skabe merværdi. Samtidig hører jeg også fra rigtig mange frivillige, at det giver dem rigtig meget at være netop frivillige.
Jeg kan konstatere af Pernille Frahms indlæg, at hvis SF en dag får magten, går både de frivillige og de mange tusinde, der dagligt har glæde af en frivillig hånd, en krank skæbne i møde.

