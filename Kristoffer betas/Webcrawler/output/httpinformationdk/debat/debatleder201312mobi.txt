Mobiltelefoner mod nazirock
LEDER


 
	Det virker jo umiddelbart som en drønsmart idé. For at bekæmpe udbredelsen af nazirock med hadske, voldsopfordrende tekster har tysk politi udviklet et stykke software, der ved hjælp af avancerede algoritmer sætter udsendte politibetjente i stand til at genkende forbudte nazisange – præcis på samme måde som smartphone-ejere i dag kan benytte deres telefon til at identificere musikstykker, når de støder på et godt nummer, de ikke kender.

	Baggrunden er naturligvis lige så forståelig, som den er alvorlig. Tyske nynazister anvender i stigende grad musik som ideologisk rektrutteringsværktøj.

	Det tyske naziparti NPD har vakt harme i Tyskland på grund af partiets såkaldte skolegårdsaktioner, hvor skoleelever får stukket gratis cd’er med nationalitiske tekster i hånden.

	I dag kæmper det demokratiske Tyskland fortsat med at forholde sig til et grundlæggende problem ved det demokratiske system: Hvad stiller man op med nynazister, der anvender deres demokratiske rettigheder til at angribe demokratiet, og i hvilket omfang skal ekstremistiske synspunkter tillades en platform?

	Tyskland har længe haft et meget restriktivt svar på disse spørgsmål. På grund af sin nazistiske fortid er Tyskland et såkaldt militant demokrati – der i sin forfatning tager sig retten til aktivt at bekæmpe ekstremistiske kræfter, der søger at omstyrte demokratiet. Af samme grund blev en række kommunistiske og nazistiske partier forbudt og tvangsopløst i efterkrigstidens forbundsrepublik.

	Selv om de nazistiske sangtekster er afskyelige, er der ikke desto mindre grund til årvågenhed, når statsmagten vælger at føre lister over forbudt musik. Ikke mindst når myndighederne efterfølgende ’udliciterer’ overvågningen til et stykke software.

	Selv for et militant demokrati kan det betale sig at kende til sine modstanderes åndsformørkede tankeverden. ansp

