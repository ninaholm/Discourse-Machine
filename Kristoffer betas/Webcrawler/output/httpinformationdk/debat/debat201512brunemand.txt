Den brune mand skal træde ud af skurkerollen
Når kvinder bliver underlagt social kontrol i etniske minoritetsmiljøer, fremstår vi brune mænd som slyngler. Det er på tide, at vi rejser os og gør op med de forældede kønsroller, som også undertrykker os


 I debatten om den brune kvinde er den brune mand på mange måder taberen. Hver gang medierne beskriver, hvordan brune kvinder bliver undertrykt – eksempelvis via social kontrol – bliver den brune mand indirekte taget som gidsel i debatten og i samfundets forståelse af ham.
»Ghettoens ’prinser’ har brug for hjælp,« skrev Silvana Mouazan i kronikken den 11. november, for »en generation af unge mænd lider under gammeldags syn på kønsroller og forkvaklede forestillinger om ære«.
Det er på tide, at vi brune mænd rejser os. Både mod dem i vores egne rækker, der udøver undertrykkelsen, men også mod samfundets stereotypificering af os. Vi kan ikke længere bare sidde tilbage og fraskrive os ansvaret for, at vi er blevet de tabere, vi er.
Man kan ikke komme uden om, at hvor kvinden er underlagt en social kontrol i forståelsen af blandt andet kønsroller, er den brune mand ligeledes underlagt samme betingelser. Vi bliver tilskrevet nogle værdier, som vi ikke selv har interesse i eller lyst til at blive identificeret med.
Altid islamisten
Det siger sig selv, at det ikke kun er brune mænd, der undertrykker, eller at alle brune mænd gør. Men hver gang vi som mænd føler, at vi har en ret til at bestemme, hvordan den brune kvinde bør udtrykke sig, handle, være eller klæde sig, er vi med til at opretholde en struktur, hvor kvinden i sin essens – fysisk og psykisk – tilhører manden.
Der er ingen forskel på arbejdsgiveren, der vælger Mads i stedet for Mohamed, og på den brune mand, der ser en brun kvinde uden tørklæde og tænker: Hvorfor i alverden har hun ikke tørklæde på, er hun ikke muslim?
Brune mænd er og vil være lige så fordømmende over for dem i vores egne rækker, hvis vi fortsætter med passivt at tilskrive os en opdragelse, der på næsten alle fronter ikke længere hænger sammen med selvstændighed, som brune kvinder har og gør krav på. Gør vi det, er vi ikke bedre end de mennesker, der udelukkende ser tørklædet som et undertrykkende symbol. Og brune mænd vil for evigt blive set som ghettodrenge og/eller islamister i den offentlige debat.
Mange brune mænd bliver fra barnsben oplært i at udvise en særlig form for ’maskulinitet’. De skal herske over familien. Den personlige udvikling vil altid være sekundær, hvis den ikke er i overensstemmelse med de traditionelle værdier

Blandt ligesindede
Det forventes af mange brune mænd, at vi gifter os med en fra samme etniske eller nationale område, en sød og from muslimsk pige, jomfru, helst med tørklæde, og helst mens vi er i begyndelsen af 20’erne. Første barn skal gerne komme kort tid efter brylluppet.
Der er selvfølgelig også dem, som kæmper en kamp derhjemme om at skubbe den kulturelle norm, til uddannelsen er taget, men jo ældre vi bliver, desto underligere er det, at vi endnu ikke er giftet væk. Det kan let blive en ugentlig diskussion i familien. Vi unge mænd i midten af 20’erne, der knokler for at tage uddannelse og samtidig passe og pleje familien, har kun meget små chancer for at realisere både familiens og samfundets forventninger.
Derfor ender vi med at søge tilflugt blandt ligesindede. For i andres øjne er vi alligevel underachievers eller kriminelle. Hvis vi beder vores fem bønner, er vi ekstremister i samfundets øjne, hvis vi lader være, er vi frafaldne derhjemme.
Vil helst være fri
Mange brune mænd bliver fra barnsben oplært i at udvise en særlig form for ’maskulinitet’. De skal herske over familien. Den personlige udvikling vil altid være sekundær, hvis den ikke er i overensstemmelse med de traditionelle værdier. Det gælder især de unge mænd, der har søstre, som de skal være ekstra opmærksomme på. Søsterens ære er familiens ære, og ansvaret for at beskytte falder på brorens skuldre.
Problemet med opdragelse som denne – og det manglende oprør fra unge brune mænd, der lever i disse familier – er, at vi taber os selv i en forståelse af ære og pligt for overlevelsen og overleveringen af traditioner, der både er kulturelt og til en vis grad religiøst betingede. Det lammer mange unge mænd i deres kamp for at finde en identitet. I stedet for at forfølge deres egne drømme og mål med livet opfylder de familiens (og samfundets) forventninger.
Jeg har ikke længere tal på, hvor mange gange, jeg har mødt mennesker, der lider under disse kønsroller. Denne form for opdragelse er begrænsende for de unge piger, men i lige så høj grad for de unge mænd, som føler sig bundet og tvunget af en patriarkalsk familiestruktur. Deres vigtigste funktion i livet bliver at forsørge hele familien – med næb og klør om nødvendigt. At svigte søsteren er at svigte familien, men de fleste unge brune mænd vil helst bare være fri, for vi har vores eget at tage os til.
Frustrationen over dette ansvarsområde har desværre vist sig igen og igen at munde ud i vold fra forældre og brødres side. Vold både mod drengebørnene og mod pigerne.
Et nyt rum
Og lige så længe vi mænd konsekvent afviser, at problemerne har noget som helst med religion at gøre, graver vi blot vores egen foragt for kønnet og den kulturhistoriske og religiøse grøft dybere.
Mange kvinders elendighed bygger netop på, at manden gennem årtusinder har været den, som bestemte, hvordan religion skulle forstås og udleves, hvordan kultur skulle udformes, hvordan de normative regler skulle gælde, og hvor man placerede manden i forhold til kvinden i et større hele. Hvis den brune mand ikke træder ind og gør op med den ældre generations religionsforståelse, kulturelle forventninger og de kønsroller, der hersker i en traditionel forstand, så vil den brune kvinde for evigt skulle kæmpe en kamp, hun aldrig vil vinde, medmindre hun helt fraskriver sig mænd.
Selvfølgelig har kønsroller og eksempelvis forventningen til fromhed blandt piger at gøre med religiøs forståelse, og så længe den brune mand ikke vil indse problemerne heri, vil han aldrig slippe fri af de negative associationer, som mange tilskriver ham.
Derfor er jeg stolt af at være en del af initiativet Femimam, der er et forsøg på at styrke muslimske kvinder og mænds viden om deres egen tro og give dem et nyt rum, hvor de frit kan få lov til at diskutere deres religion uden frygt for repressalier.
Kampen for muslimske kvinders rettigheder er ikke kun kvindernes, for hvis mænd ikke eksisterede, ville kampen være ligegyldig. Mange mænd trænger til at blive genopdraget i deres forståelse af troen og i at adskille den fra traditionen.
Faktum er, at mange kvinder føler, at det er manden – og ikke Gud – der har for stor magt over dem og deres ret til selvstændighed. Det har vi som brune mænd et ansvar for at gøre op med.
Hicham Mouna er uddannet folkeskolelærer og læser til kandidat i Pædagogisk Psykologi

