LEDER: Sex i gråzonen



 Prostitution har altid befundet sig i en gråzone på linje med sort arbejde, hashrygning og butikkernes åbningstider. I Danmark er prostitution lovligt, og det er lovligt at købe sexydelser, og det er det så alligevel ikke helt. Selv om nogle massageklinikker betaler både skat og moms, vil forsikringsselskaberne ikke forsikre dem, de prostituerede kan ikke melde sig ind i en a-kasse, rufferiparagraffen forbyder dem at ansætte vagter eller telefonpassere, og Arbejdstilsynet kommer ikke på uanmeldt besøg. Nu har de prostituerede eller sexarbejderne, som de hellere vil kaldes, organiseret sig i en ret højtråbende og velargumenterende forening, Sexarbejdernes Interesseorganisation, SIO. Det gør det stadigt sværere for politikerne at udstille prostituerede som forhutlede sociale tilfælde og at argumentere imod en normalisering af erhvervet, når nu de selv siger, at de har det fint med deres job, og at de bare gerne vil have ordnede forhold som alle andre på arbejdsmarkedet.
En undersøgelse for Servicestyrelsen, som Information kunne referere i går, viser, at det ikke kan dokumenteres, at de massageklinik-prostituerede lider af posttraumatisk stress, at de har været seksuelt misbrugt som børn, eller at de lider fysisk eller psykisk overlast ved deres job. Det mener politikerne fra næsten samtlige Folketingets partier til gengæld fortsat, at de gør, og de efterlyser mere viden. Der er ikke tvivl om, at der kan berettes om masser af tilfælde, hvor prostitution ikke har været en harmløs beskæftigelse for krop og sjæl, og når det gælder narko- og gadeprostituerede og handlede kvinder, som lever i slavelignende forhold, er sagen en helt anden. Sexarbejderne foreslår derfor en art statsbordeller, som er godkendt og kontrolleret af myndighederne. Tjaa, alt tyder i hvert fald på, at politikerne bliver nødt til at tage stilling til prostitutionens lovlighed og bevæge sig enten mod forbud eller 'ordnede forhold'.

