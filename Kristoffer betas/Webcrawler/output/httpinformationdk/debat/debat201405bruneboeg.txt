Brune bøger og massive snemonstre
Hvilke kritikere kan læse hvilke bøger og med hvilke farvede briller læser de bøgerne? Litteraturfestivalen TXT.VILLE indbød til paneldebat om strukturel racisme i det litterære miljø


 
	Mon de allerede er kommet op at slås,« spurgte en grinende dansk forlægger i elevatoren på vej op til et lokale på Nordatlantens Brygge. Godt gemt væk fra forårssolen skulle fem kritikere og forfattere fortsætte den intense debat om magt og repræsentation, som den svenske kritiker og forfatter Athena Farrokhzad kickstartede, da hun i januar anmeldte YAHYA HASSAN i svenske Aftonbladet.

	Athena Farrokhzad skrev dengang direkte henvendt til Yahya Hassan, at der er ting, man ikke kan tale om i en overvejende hvid offentlighed og, at Yahya Hassan spiller kort i hånden på racistiske danskere ved alligevel at tale om patriarkalsk vold i intimsfæren. Det fik bl.a. Lars Bukdahl til at kalde Athena Farrokhzad »godt svensk i hovedet.« og til at stille sig undrende overfor behovet for at censurere sig selv.

	I den følgende debat har særligt hvide, mandlige kritikere stået i skudlinjen. Ifølge kritikken er de ikke – og vil ikke blive – opmærksomme på, at de har blinde vinkler, når de anmelder og omtaler litteratur skrevet af f.eks. etniske minoriteter, fordi deres kroppe ikke har de erfaringer, den omtalte litteratur skildrer. Og mere alvorligt fordi de ubevidst er med til at definere en befolkningsgruppe, der ikke har mulighed for at definere sig selv i medierne.

	Der var ikke optræk til korporligheder, men de mange veluddannede hvide mennesker, der var mødt op for at høre, hvad panelet bestående af den svenske digter og kritiker Khashayar Naderehvandi, kritiker ved indeværende avis Kamilla Löfström, forfatter Maja Lee Langvad, forfatter Zoltan Ará og debattens to hovedpersoner Lars Bukdahl og Athena Farrokhzad havde at sige, kunne meget vel have kommet i nævekamp over de sidste tilbageværende stole til det populære arrangement.

	Efter forfatterskolerektor Pablo Llambias havde introduceret panelet åbnede Athena Farrokhzad med at spørge panelet og publikum, hvorfor der dog skulle en svensk anmeldelse til, før der blev anlagt en kritisk vinkel på den roste digtsamling. Det spørgsmål dansede panelet en anelse nervøst omkring, inden litteraturlektor og Kritik-redaktør Elisabeth Friis fra publikum svarede Athena Farrokhzad, at man i Sverige faktisk har en tradition for at diskutere klasse-, køns- og racialiseringstematikker, som vi ikke har i Danmark.

	»Det var som at åbne en pandoras æske og i den boks, var der meget vrede og aggression, men det var godt du kom og gjorde det, og du skal have tak, fordi du åbnede den æske, selvom det ikke var så rart, hvad der var inden i den.«

	Babylonisk forvirring

	Men selv om der er blevet prikket hul på bylden, er der efter flere måneders debat stadig uenighed om, hvem der faktisk mener hvad i debatten. Eller som Zoltan Ará på et tidspunkt formulerede det:

	»Der er blevet kritiseret enormt mange positioner i den her debat, som ingen har indtaget.« Det svæver da også stadig hen i det uvisse, om Athena Farrokhzad opfordrede til selvcensur i sin anmeldelse af Yahya Hassan. Ligesom det er en anelse uklart, om kritikken af f.eks. Lars Bukdahls kritikerpraksis går på, at der faktisk er bestemte bøger, han ikke bør anmelde eller, om han bare bør udvise en særlig sensibilitet og bevidsthed om sit eget køn og egen race, når han anmelder.

	Der blev diskuteret i næsten to timer, og selvom diskussionen var en smule langsom i optrækket blev den mod slutningen stadig skarpere og mere substantiel. Omkring 150 tilskuere lyttede stadig opmærksomt, da Athena Farrokhzad mod slutningen gjorde klart, at det for hende også er et spørgsmål om magt.

	»Problemet er ikke Yahya Hassans digtsamling, men at vi har så enormt lidt tilgang til repræsentation. Derfor må vi hele tiden stride om repræsentationen af os. Og hvis vi åbner munden og kræver at få lov til repræsentere os selv, bliver der ballade.«

	Fra publikum pointerede forfatter og kritiker Olga Ravn, at der er en meget større og mere hårdhændet censur bag den selvcensur, som Athena Farrokhzad er blevet anklaget for: »Der foregår en hård magtudøvelse, når hvide intellektuelle anmeldere siger: vi forstår din bog, vi forstår hvem du vil

	være og hvem du skal være. Det er de intellektuelles eller magthavernes definition af indvandrere fra underklassen og en definition, som de ikke selv har indflydelse på.«

	Lars Bukdahl, der var en anelse ensom med sine synspunkter i panelet, gjorde som den eneste en smule tilnærmelser til modparten, da han indrømmede, at passager fra hans blogpost nok kunne lyde en anelse patroniserende over for unge indvandrere. Men udover det havde han svært ved at forstå, hvordan han skulle forholde sig til kritikken af ham selv:

	»Det sætter mig i en umulig position. Jeg forsøger bare at læse nogle bøger og gøre mig klog på, hvad de foretager sig. Jeg ved ikke, hvad det er for et massivt snemonster, der er bag mig, der taler mig hvidt.« Undervejs forsøgte Zoltan Ará at nuancere farvediskussionen ved at præcisere, at det ikke handler om hudfarve, men om at være en fremmed krop med andre erfaringer i en verden befolket af hvide – normale – kroppe. Det er altså ikke Lars Bukdahls hudfarve, der er problemet, men hvad det så er, blev desværre ikke uddybet.

	Det hele foregik i øvrigt i nogenlunde mindelighed. En gang imellem lo publikum endda en smule, hvis en af paneldeltagerne med en talefejl eller en forsigtig joke ridsede lidt i den meget alvorlige stemning, der omgav arrangementet.

	Mindelighed er der derimod ikke på internettet, hvor den let kluntet døbte »hvidhedsdebat« kun fik fornyet styrke af fredagens publikumssucces og stadig kører for fuld styrke.

