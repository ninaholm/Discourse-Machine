Uddannelse bør følge efterspørgsel



 Sommerradio er kendetegnet ved enerverende hits, der kører igen og igen. Samme irritation har ramt Informations leder den 31. juli. Her beskyldes Dansk Industri (DI) for endnu en gang at køre ’humaniora er noget skidt’-hittet.
Men DI siger intet om, at humaniora er noget skidt. Humanister har været gode til at finde nye veje, og flere og flere skaber vækst i danske virksomheder, men arbejdsmarkedet ser ikke ud til at kunne opsuge flere. For DI handler det ikke om, at humaniora er noget skidt, men at jobmulighederne ikke er lige gode for alle uddannelser. Vi mener, det er problematisk at øge optaget med yderligere 484 studerende til i alt næsten 8.000 på humanistiske uddannelser, når der ikke er tegn på øget efterspørgsel. Til sammenligning er antallet af nye studerende på de tekniske uddannelser — herunder ingeniøruddannelserne (på trods af en stigning på 269 studerende) kun oppe på godt 2.300.
Ja — motivation er altafgørende for studievalg, og det nytter da heller ikke at læse til ingeniør, hvis man drømmer om at studere litteratur. Men det nytter heller ikke blot at lade de unges ønsker styre optaget.
Det ville føre til markant øget arbejdsløshed, hvis Københavns Universitet optog alle 347 førsteprioritetsansøgere til film og medievidenskab frem for de 99 optagne, som i forvejen får svært ved at få job. Det ville heller ikke klæde arkitektskolen at optage alle 619 ansøgere i stedet for de 174, der kom igennem nåleøjet.
Selv under højkonjunkturen havde arkitekter stor arbejdsløshed. Skulle vi blot lade det gode hjerte løbe af med os og give 619 unge mennesker adgang til fem års drømmestudier efterfulgt at livslange problemer med arbejdsløshed?
Grænsen er nået
I Informations leder står der, at fire ud af fem humanister får relevante job. Men det betyder også, at hver femte humanist ikke kan finde relevant beskæftigelse i tillæg til de mange, der ingen beskæftigelse kan finde — det er markant højere tal end på de fleste andre uddannelsesområder. Tallene viser jo netop, at vi har overskredet grænsen for, hvor mange humanister arbejdsmarkedet har brug for. Derfor spiller DI også i år sangen om relevans.

