Oprør mod den perfekte mor
Gennemsnitsalderen for førstegangsfødende stiger og stiger. Og det er ikke så mærkeligt, at der er flere og flere, der udsætter moderskabet, når et ja til at blive mor i dag virker som om et ja til at blive del af en religiøs sekt


"Tænkt at du skal være MOR," sagde en veninde til mig.Måden hun sagde det på, var nok til at give mig en anelse om hvilket forventningspres, der lå i at være mor.Jeg var lige i begyndelsen af graviditeten og fik lettere kuldegysninger over den nye titel, jeg snart ville erhverve. For titlen 'mor' virkede som om, den ville blive ret svær at leve op til, hvis jeg skulle gøre det på den ordentlige, økologiske, parabene-fri, detox-agtige måde, som jeg hurtigt fandt ud af, var normen.Hvis jeg skulle være 'rigtig' gravid, så skulle jeg dyrke det som en livsstil og koncentrere mig meget om mit forestående moderskab. Det gjorde jeg bare ikke. Og reaktionen kom prompte:"Jamen GLÆDER du dig ikke," lød det bekymrende og lettere anklagende fra andre kvinder, når de konstaterede, at jeg ikke talte særligt meget om min graviditet og stadig drak kaffe."Jo, jeg gør - men jeg gider ikke trætte jer med det - eller kun tale om min mave! For jeg er stadig meget mere end min graviditet," lød mit indvendige svar, for jeg turde ikke rigtig gå op imod dem af frygt for at blive stemplet som 'anti-mor' allerede inden, jeg blev mor.På vej ind i moderland mærkede jeg, hvordan kvinder omkring mig gik fra at være mine medsøstre til at blive vogtere af det hellige moderskab, hvor der blev slået hårdt ned på tanker og handlinger som rødvin, kaffe, stress, skummende øl og epidural blokade.Efter mere end 30 års kamp for ligestilling ser det ud til, at kvindekamp i dag mere er afløst af moderkamp.Siden 90'erne har moderskabet fået en sådan opblomstring, at det nu nærmest virker som en religiøs sekt. Vi bliver ikke bare gravide, får barn og fortsætter vores liv i det omfang, som det nye lille væsen nu tillader det. I dag bliver moderskabet iscenesat, udstillet og italesat som aldrig før.Ifølge Danmarks Statistik bruger vi i dag dobbelt så meget på babyudstyr sammenlignet med i 2000, og basispakken kan næppe gøres for mindre end 10.000 kroner. En brugt barnevogn købt i Den Blå Avis bliver kommenteret med "Ja sådan en havde jeg nok ikke valgt at lægge mit barn ned i" og en pose arvet tøj er kun fedt, hvis det er retro nok til igen at være moderne.Undersøgelser viser, at mange nybagte mødre overfører deres tøjbudget til deres babyer. Måske fordi barnet er vores visitkort, som en mor har forklaret det. Vi har så meget behov for at vise, at vi er mødre, at jeg har set eksempler på, at der står 'mor' i en mailsignatur. Som om det er en præstation på linje med at tilegne sig en akademisk grad.Fiasko-morSundhedssystemet er også gennemsyret af, at moderskabet skal have første prioritet hos kvinden. Amning bliver solgt som en unik kontakt mellem mor og barn - og det bedste man kan gøre for sit barn. Der er ingen, der fortæller, at blødende brystvorter, betændelse og smertehelvede uden lige kan være prisen for den naturlige kontakt. Med nød og næppe fik jeg det selv op at køre, men var inden da meget faretruende tæt på at føle mig som fiasko-mor på barselsgangen, hvor erfarne andengangs mødre førte højlydte samtaler om om, hvor let det bare kørte med amningen, mens jeg som en rasende spekulerede på, hvad der lige netop var galt med mig.Men er kvinder på barsel ikke fælles om at være dødtrætte, overkørte og har de ikke brug for at have nogle at dele frustrationerne med?Det er i hvert fald det, der er meningen med mødregruppen, men efter at have hørt talrige beretninger fra barsleskvinder virker det nærmere som om, mødregruppen er det primære udstillingsvinduer for det perfekte moderskab, hvor alle retter ind af frygt for at blive stemplet som ravnemor - eller en der i dumhed kunne kandidere til De unge mødre. Afslører du, at du ikke altid skolder sutteflasken eller nogle gange kan være skide træt af dit barn (en naturlig konsekvens af søvnunderskud) og i øvrigt ikke gider det der babyrytmik, så vokser luften af tavshed og stille fordømmelse, indtil du med en latter siger - "Ej, det var bare en joke." Så kan alle trække vejret roligt igen.Nyhedsbreve fra diverse babyudstyrsproducenter puster også til dyrkelsen af det perfekte moderskab: "Som mor er det jo dig, der ved bedst..."Men hvad er så problemet i, at moderskabet bliver dyrket på religiøs maner, hvor den perfekte mor er idealet? Det viser sig, når vi træder ud af barselsland og ind på arbejdsmarkedet. Når vi er bedst til barnet (eller bliver bildt ind at vi er bedst til det), er vi også dem, der først bliver ringet op fra vuggestuen, når vores afkom er blevet syge.Det viser sig, når en kvinde går til jobsamtale og den mandlige interviewer læner sig ind over bordet og siger:"Min eneste bekymring er, hvordan du som mor vil klare det her job."I hans optik var mødre sådan nogle, der aldrig kunne arbejde sent eller ville have lyst til det. Når den altomfavnende mor er idealet, er forventningen stadig, at vi er de primære omsorgspersoner.50/50 med mandenJeg har delt barselsorloven med min mand - 50/50. En gerning han fik overdreven ros for (og i øvrigt blev han forfremmet til chef under sin barsel), mens flere opfattede mig som 'anti-mor' fordi jeg 'kun' tog et halvt års barsel, og ikke havde planer om at gå på deltid efterfølgende.Jeg ved ikke, hvordan eller hvorfor den perfekte, altomfavnende mor er vor tids ypperste præstation, men jeg ved, at det ikke kun er på ligestillingsområdet, at det kan spænde ben for os.For mig ender forsøget på det perfekte moderskab med en lækker klædt unge, at jeg får fedtet hår, bliver vrissen over for mand og barn og føler et nederlag, når jeg ser, at drømmen om det perfekte liv alligevel kun kan realiseres i retoucherede boligreportager.For det kan godt være, at det ser enormt godt ud, når ungen er iført designertøj over hele linjen, når hjemmet er fnugtfrit og duften fra de nybagte boller breder sig, men hvem er det egentlig, der har bildt os ind, at vi skal kunne alt det på én gang? Selv om det siges, at vi qua vores køn er gode til at multitaske, så er det de færreste kvinder, der kan klare den præstation medmindre, man har royale foranstaltninger som barnepige, stylist og kok.Jeg mener ikke, at vi skal prioritere os selv over vores børn, men jeg mener, at man godt kan være en god mor uden at stræbe efter det perfekte.Gravid med drinkJeg er selv begyndt at smile lidt indvendigt, hvis jeg ser en gravid med en drink eller en mor give sit barn en chokoladebolle. Og jeg er næsten holdt op med at have dårlig samvittighed over, at vi bor midt inde i byen uden egen have. Mange siger, at vi dyrker vores individualisme som aldrig før, men nogle gange ser det ud som om, det stopper den dag, vi bliver mødre. Det er næsten kriminelt at sige, at mit barn ikke skal fylde alt, og at jeg også vil have plads til mig selv og mine behov i mit liv.Faktisk tror jeg, at vi bliver bedre mødre, hvis vi bagte lidt færre boller og havde mere sex, hvis vi købte designertøj til os selv i stedet for til vores børn, og hvis vi frasagde os ansvaret noget mere og stolede på, at vores mand ville være kompetent nok til at skifte en ble, mens vi gik på arbejde. For jeg tror desværre, at det er derfor, der er så mange, der siger 'børn, nej tak', når de ser, hvordan det moderne mødreliv leves. Det er i hvert fald ikke så mærkeligt, at der er mange, der lige skal have en fest, en kæresteferie og et par projekter eller tre overstået, før de kaster sig ud i projekt barn.En reaktion kalder dog altid på en modreaktion, og heldigvis ser jeg flere og flere kvinder, der åbent siger, at de vil være andet end at være mødre, at de synes det er fedt indimellem at holde fri fra familien, og at de stadig vil have lov til at holde snor i deres ambitioner. Kvinder, der dropper jagten på det perfekte moderskab. Det er et vigtigt skridt i ligestillingens navn.Mette Mølbak er journalist og forfatter - hun er lige nu aktuel med bogen 'Mor på høje hæle'K
