PET’s patenter



 Ikke alene vogter chefen for Politiets Efterretningstjeneste, Jakob Scharf, nidkært over adgangen til tjenestens arkivalier fra Den Kolde Krig. Han påberåber sig tillige patent på den sandfærdige fortolkning af dokumenternes indhold.
Sammen med Justitsministeriet har Jakob Scharf foreløbig hemmeligholdt de arkivmapper, som PET-kommissionen for længst har gennemgnavet. Hvorfor? Manglende tillid til at historikere, journalister og andre interesserede kan forvalte ansvaret? Svaret er nærliggende, når man ser på PET-chefens fortolkning af tjenestens åbenhedsprincipper.
Arkivadgang vil Jakob Scharf således gerne give den kontroversielle historiker Bent Jensen, men det kan kun ske på følgende betingelse: Omtales dokumenterne »skal det anføres, at notitser og notater mv. er udfærdiget af medarbejdere hos Politiets Efterretningstjeneste, og således ikke nødvendigvis et udtryk for Politiets Efterretningstjenestes vurderinger«. Det fremgår af Jyllands-Postens omtale af sagen.
Med andre ord: Hvad, der fremgår af PET’s arkiver, kan først tages for gode varer, hvis Jakob Scharf i dag kan give sin godkendelse.
Ingen regner efterretningsrapporter som sandheden hugget i stentavler. Netop derfor bør den del af koldkrigsarkivet, som PET-kommissionen allerede har haft adgang til, straks åbnes for den frie historiske forskning.
Uanset venne- og fjendebilleder i koldkrigsdebatten bør ingen pålægges særlige restriktioner. Det vil kun give yderligere næring til de konspirationsteorier og usaglige personangreb, debatten i forvejen forurenes med.
Hvis de interne kommandostrukturer i PET afspejler den tjenstlige ordre, Jakob Scharf forsøger at pålægge historikere, er der desto større grund til en kritisk granskning af efterretningstjenestens arbejdsmetoder. Og den bør snarere indledes ved end afsluttes med Den Kolde Krig.

