Friskolerne skal matche folkeskolen
Med de nye tanker om heldagsskoler og nyt indhold i grundskolen, må de frie grundskoler overveje, hvordan de også fremadrettet kan matche folkeskolen


 Regeringens udspil til en forbedret folkeskole indebærer styrket undervisning i en række fag, mere anvendelse af it og digitale læringsformer, øget trivsel, mulighed for to voksne i undervisningen i de yngste klasser, aktivitetstimer etc. Det skal ske med flere og bedre timer til undervisning og aktiviteter. Den slags koster penge. Udspillet indeholder derfor et kort afsnit om, at »de frie grundskolers tilskud skal tilpasses«, så skolerne får tilsvarende muligheder for at øge kvaliteten. Hvad det så end betyder. Til gengæld vil – og kan – man ikke kræve heldagsskoler i de frie grundskoler.
Det forholder sig sådan, at der i Friskoleloven står, at de frie grundskoler skal »stå mål med folkeskolen«. Man skal altså tilbyde en undervisning, som kan måle sig med folkeskolens undervisning, så eleverne får samme muligheder, som hvis de havde gået i en folkeskole. Den ambition lykkes til fulde i dag. Med de nye tanker om heldagsskoler og nyt indhold i grundskolen, må de frie grundskoler så overveje, hvordan de også fremadrettet kan matche folkeskolen.
Alligevel er det faldet den danske journaliststand og flere debattører for brystet, at regeringen mener, de frie grundskoler også skal have mulighed for at løfte de nye opgaver. Forargelsen vil ingen ende tage. Tænk, at de frie grundskoler også er en del af ambitionerne for den danske grundskole.Det er for galt. Nu skummer de fløden igen.
Friskole en del af grundskolen
Niels Egelund hyler vanen tro med de ulve, han er iblandt, så han foreslår, at man i stedet rammer de frie grundskoler ved at skære i skolernes statstilskud. Den kradsbørstige virkelighed er, at den forhenværende og nuværende regering, i sin iver for at finde midler, allerede har fjernet knap 200 mio. kr. fra de frie grundskolers tilskud siden 2010.
Det må være logisk fairness, at denne årlige besparelse må ophøre, og at det kun er rimeligt, at de frie grundskoler får en reel chance for at kunne bidrage til de ambitioner, som nu er lagt frem.
Hvornår forstår kritikerne, at de frie grundskoler er en del af den samlede grundskole? Det er skoler med danske børn og forældre, som betaler skat ligesom alle andre – også til folkeskolen.
Hvad er mon kritikernes pointe med, at 15 procent af den danske grundskole skal udmagres og nedprioriteres i forhold til de nationale ambitioner om at skabe danmarkshistoriens bedst uddannede generation?
Ebbe Lilliendal, landsformand, og Maren Skotte, kommunikationskonsulent i Dansk Friskoleforening

