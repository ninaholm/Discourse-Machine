Den usynlige mand



 Han har aldrig blidt nogen ind, at han er et morskabsteater. Men Ban ki-Moon har efter godt tre år i spidsen for FN vist sig at være en endnu større katastrofe end selv de hårdeste  kritikere havde forudset.
Ban ki-Moon har vundet den lidet eftertragtede placering som den værste af FN's otte generalsekretærer. Og den brede utilfredshed med chefen internt i systemet kom i sidste uge ud for fuld udblæsning, da et notat, forfattet af den nu afgåede vicegeneralsekretær Inga-Britt Ahlenius, blev lækket: »Sekretariatet er i forfald. Det er ikke kun ved at falde fra hinanden. Det er på vej til at blive irrelevant,« skrev svenskeren, og kaldte Ban Ki-moons ledelse som »meget pinlig for dig selv«.
Og det er ved guderne også pauvre resultater, Ban ki-Moon kan fremvise. Da han for nylig skulle redegøre for sine resultater nævnte han klimaet og afviste, at COP15 var en fiasko: »På de væsentlige områder var det en succes,« mente han. At verdens ledere ikke anerkender katastrofens omfang er ikke overraskende. At lederen af FN undlader at gøre opmærksom på, at kongen ikke havde noget tøj på, er en skandale.
Officielt blev Ban ki-Moon valgt, fordi det var Asiens tur. Var det tilfældet, var der mere oplagte kandidater - ikke mindst den karismatiske indiske kandidat Shashi Tharoor. Det vil sige, mere oplagte kandidater, hvis man faktisk ønskede et stærkt FN. Det gjorde Bush-regeringen ikke. USA's daværende FN-ambassadør John Bolton erkendte da også senere, at han støttede Ki-moon, fordi han var 'en administrator'.
Ban ki-Moon er på valg næste år. Og med opbakning fra Kina og USA er der stor risiko for, at han får endnu en fem-årig periode. Ban ki-Moon har sat helt nye standarder for usynlighed - en katastrofe i en verden, hvor multilateraliteten har trange kår samtidig med, at de udfordringer, der netop kræver samling, tårner sig op. Giv verden en FN-chef med tyngde og mod til at kalde tingene ved deres rette navn. Og hvis det skaber bølgegang, så lad det skabe bølgegang. Så sker der i det mindste noget. 

