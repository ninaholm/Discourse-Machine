Kendis-demokrati er det det vi vil?
Mens de kendte forsøger at indtage Christiansborg, har Christiansborgs politikere travlt med at svinge træbenet for åben skærm. Tendensen er klar, men hvilke konsekvenser har det for vores samfund. Er vi på vej mod et kendis-demokrati, og skal politikere vælges på baggrund af deres underholdningsfaktor?
Katrine Bonde og Kristian Jensen røg ud af 'Vild med dans' i sidste uge.


 Aftenens udgave af Vild med dans bliver uden Kristian Jensen. På trods af god opbakning fra sin kone og tre ministre blandt publikum måtte han sidste uge tage afsked med programmet. I denne syvende sæson af TV 2s succes var kuglestøderen og mediestjernen Joachim B. Olsen blevet erstattet af Venstres næstformand og folketingsmedlem, Kristian Jensen. Og mens Jensen har haft travlt med at lære tango for åben skærm, har Joachim B. Olsen kastet sig over en politisk karriere i Liberal Alliance. Umiddelbart lyder det måske ganske fint, men selv om det er underholdende at følge Kristian Jensens oplæring i dansens kunst, er vi nødt til at overveje konsekvenserne af, at politikere og andre folkevalgte forsøger at kapre stemmer via underholdningsprogrammer.
Men er der da ligefrem tale om stemmekapring? Læser vi Kristian Jensens indlæg på Venstres hjemmeside om sin deltagelse i Vild med dans, så ser det ud til, at det er hans interesse for dans, der har fået ham til at melde sig under dansefanerne. Tilsyneladende har han da også overvejet, om folk vil kunne skelne mellem »den seriøse Kristian i folketinget og den afslappede Kristian i fjernsynet«. I sidste ende har han dog valgt at ignorere disse spørgsmål og i stedet besluttet sig for at »mærke efter i maven«, om han ville lære at danse.
Det lyder jo alt sammen meget godt; men spørgsmålet er, om vi kan leve med, at regeringspartiets næstformand lader sin mave afgøre beslutninger om sin offentlige optræden. Når han samtidig vælger at invitere tre ministre med blandt publikum, kan vi begynde at stille spørgsmåls ved, om politik og underholdning ikke er ved at komme lidt for tæt på hinanden. Hvis interessen for dans var grunden til at deltage, kan vi undre os over, at han vælger at bruge sin sparsomme fritid på at danse for åben skærm i stedet for at gå til danseundervisning med sin kone. Hvis det ikke er interessen for dans, der ligger til grund for Kristian Jensens deltagelse, hvad er det så, der får et travlt folketingsmedlem til at deltage i et sådant program?
På trods af Kristian Jensens indlæg på Venstres hjemmeside må vi konstatere, at det ikke kun er en nyfunden interesse for dans, der har fået ham til at sige ja til at være med. Derimod ligger der et langt mere strategisk motiv for deltagelsen bag: nemlig stemmer. Hvad enten Kristian Jensen kan lide at sige det eller ej, så er det jagten på stemmer, der er flyttet fra den politiske arena og ind på dansegulvet.
Propagandaplatform
Hvilken betydning har det, at politikerne er med i underholdningsprogrammer på landsdækkende tv, mens de bestrider nogle af de mest magtfulde hverv i danskernes tjeneste?
Kristian Jensen siger det selv: »Kan folk skelne mellem den seriøse Kristian og den afslappede Kristian?« Mit svar er nej. Den person, vi ser i Folketinget, er ikke er den samme som den person, vi ser danse rundt i tv. For mens Kristian Jensen måske kan skelne mellem det, han laver i sin arbejdstid, og det, han laver i sin fritid, så ser det altså anderledes ud for den almindelige dansker. Når Kristian Jensen deltager i debatten i Folketinget, er det hans politiske holdninger, vi hører om, men når han deltager i et underholdningsprogram på TV 2, er det privatpersonen Kristian, vi lærer at kende.
Problemet opstår, når Kristian Jensens personlighed, som vi ser den i Vild med dans, får indflydelse på, hvad vi synes om hans politiske holdninger. Det er her, et ellers uskyldigt tv-program risikerer at blive forvandlet til en propagandaplatform. Når en politisk debat i forbindelse med Folketingets åbningstale, med ministre og partiformænd, på TV 2 afsluttes med spørgsmålet om, hvorvidt Kristian Jensen vinder Vild med dans, så er det helt tydeligt, at politik og underholdning er ved at komme foruroligende tæt på hinanden. Om det er skadeligt for vores demokrati? Døm selv!
Men hvad sker der, når det går den modsatte vej? Hvad sker der, når kendisser vil være politikere? Joachim B. Olsen er som sagt det seneste skud på stammen. Og det er ikke for ingenting, at hans forbillede er Californiens guvernør, Arnold Schwarzenegger. Kendisser i politik er nemlig et amerikansk fænomen, der som så mange andre amerikanske fænomener har gjort sit indtog i Danmark de seneste år. Både Ronald Reagan og Arnold Schwarzenegger blev henholdsvis præsident og guvernør i USA efter at have været skuespillere i Hollywood. Der er da også evner, de kendte kan tage med til deres politiske karriere. Ronald Reagan drog for eksempel stor fordel af sin tidligere karriere som skuespiller, når han skulle fremføre taler. De kendtes tidligere hverv er altså ikke nødvendigvis en hæmsko for deres politiske karriere, snarere tværtimod.
Succesfuld kendis
Kigger vi herhjemme, er Klaus Bondam et eksempel på en politiker, der startede inden for underholdningsbranchen. Bondam, der efter en længere karriere inden for underholdningsbranchen afstod fra chefposten i Folke- teatret og valgte at gå ind i kommunalpolitik, har vist sig som en succesfuld kendis i politik. Det sympatiske ved Bondams eksempel er netop, at han gjorde op med karrieren som skuespiller, før han gik ind i politik.
Om Joachim B. Olsen vil være i stand til at adskille underholdning og politik på samme måde, vil være afgørende for hans politiske troværdighed i fremtiden. Problemet med kendisser i politik opstår nemlig først, når de to ting blandes sammen. Og det er værd at bemærke, at det er Bondam, der som tidligere skuespiller viser sig bedre kvalificeret til at undgå dette end Venstres næstformand.
Tager erfaringer med
Kendisser, der forsøger sig i politik, må vi vænne os til, for vi har med Bondam og B. Olsen sandsynligvis kun set toppen af isbjerget, hvilket vel også er i orden. Demokratiet er jo skabt for at ligestille os alle, så hvorfor skulle en persons tidligere karriere have indflydelse på personens rettigheder i samfundet? Alle mennesker, der går ind i politik, tager erfaringer med fra deres tidligere beskæftigelse, og om det er erfaringer fra direktørens kontor eller lærerværelset, er vel underordnet. Det afgørende er hvordan erfaringerne bliver brugt, i forbindelse med varetagelsen af borgernes interesser. I sidste ende er det for mig at se det vigtigste, at politik forbliver politik og ikke et mediestunt på borgernes bekostning.
Hvad enten det er kendisserne, der vil være politikere, eller politikerne, der vil være kendisser, er vi nødt til at tage stilling til, hvor vi vil trække grænsen. Hvor meget og, måske endnu vigtigere, hvilken slags offentlig optræden skal den danske befolkning stå model til fra de folkevalgtes side? I hvor høj grad skal politikernes underholdningsværdi og charme have betydning for, om de får indflydelse eller ej?
Vi kommer ikke uden om at Kristian Jensen succesfuldt har brugt et underholdningsprogram til at kapre stemmer, og eftersom TV2 er 100 procent statsejet, har du været med til at betale gildet. I sidste ende må vi finde ud af, om vi vil have kendisser eller politikere til at varetage vore interesser! Under hvilke præmisser vil vi byde kendis-demokratiet velkommen?
Bjørn Ubbe Ebbesen er gymnasieelev på Vestfyns Gymnasium

