Europamestre i magelighed



 Emilie Wedell-Wedellsborg, erhvervspolitisk konsulent hos Dansk Erhverv
September betyder slut på sommerferie og tid til studiestart for mange tusinde unge. Men noget tyder på, at de unge ikke er sultne nok på nye udfordringer.
Danske studerende har det som blommen i et æg med verdens højeste SU og en ugentlig arbejdsbyrde i den lavere ende. De er samtidig dem, der er allermest tilfredse med deres arbejdsbyrde sammenlignet med deres europæiske medstuderende.
Det viser Eurostudents omfattende undersøgelse af europæiske studerendes vilkår.
59 procent af de danske studerende er 'tilfredse' eller 'meget tilfredse' med deres arbejdsbyrde, hvilket er markant højere end det europæiske gennemsnit på 41 procent. Det kan desværre ses som et udtryk for magelighedskultur, som har devalueret værdien af hårdt arbejde.
Det er bekymrende for dansk erhvervsliv og især videnserviceerhvervene, hvis konkurrenceevne står og falder med kloge og ihærdige hoveder. Strammer vi ikke op, får vi baghjul af de østeuropæiske og sydasiatiske vækstøkonomier.
Vi er nødt til at mærke, at vi bliver pustet i nakken, ellers går vi i stå. Derfor er det også dybt bekymrende at konstatere, hvor tilfredse danske studerende er med de krav, der stilles til dem. Få ugentlige timer er normen på mange overbygningsuddannelser i særlig grad på de humanistiske fag, som spiser de studerende af med gennemsnitligt 13 timer mindre om ugen end ingeniøruddannelserne og 10 timer mindre end naturvidenskab.
Øg intensiteten
Det er lige før, man kunne ønske sig et nyt ungdomsoprør til fordel for genindførelsen af den protestantiske etik, for der må da være mange studerende, som ikke kan være tilfredse med så få undervisningstimer.
Naturligvis kan og skal der være forskel fra studie til studie, men det er naivt at tro, så få timer ikke har betydning for kvaliteten af uddannelsen og dermed de studerende jobparathed. Der er plads til forbedring på de videregående uddannelser, når det gælder om at øge studieintensiteten. Det kan ske, uden at det går hårdt ud over erhvervsarbejde og fritid.
Uddannelseskvalitet er en afgørende parameter i den globale konkurrence. Vi gør de studerende en bjørnetjeneste og skyder dansk erhvervsliv i foden, hvis vi ikke prioriterer uddannelsernes kvalitet og relevans.
Vejen frem er bl.a. at lave en SU-reform, som omdirigerer skatteborgernes penge fra forsørgelse til bedre uddannelser med større erhvervsrelevans. Vi skal også og belønne universiteterne for at udklække kandidater med stærke jobkort på hånden.
Erhvervslivet er gerne en guldmedalje i europæisk magelighed foruden.
 
Emilie Wedell-Wedellsborg, erhvervspolitisk konsulent hos Dansk Erhverv

