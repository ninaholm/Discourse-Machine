Fodboldspillere nægter at deltage i homofobi-film
Britiske fodboldspillere frygter latterliggørelse og  afviser derfor at medvirke i homofobi-film. Situationen er  den samme i Danmark, mener Spillerforeningen
Kunstneren John Kørners værk blev afvist af kronprinsparret. Her ses han i 2008 foran sit værk '1st Floor Museum'.


 Nej tak. Sådan lød svaret fra engelske fodboldspillere og deres agenter, da de blev bedt om at medvirke i en videokampagne mod homofobi af den engelske spillerforening, Professionel Footballers' Association.
Ifølge den britiske avis The Independent frygter spillerne, at de bliver gjort til grin, hvis de stiller sig op og støtter homoseksuelles rettigheder.
»Måske om tre-fire-fem år vil flere spillere involvere sig i kampagnen. I øjeblikket er der ingen spillere, der vil være den første til at stikke hovedet frem. Det handler om rette tid og sted,« fortalte en kilde fra spillerforeningen til den britiske avis.Den brede opfattelse i befolkningen, der støttes af spillerforeningen, er, at det er nemmere at lokke fodboldeliten frem, hvis de gruppevis kan stille sig op og støtte åbenhed omkring seksuelle præferencer.
Sportsfolk springer ud
Den britiske sportsverden har ellers positive historier om seksuel åbenhed. I december sprang Gareth Thomas som den første britiske rugbyspiller offentligt ud. Han var - indtil han i 2007 stoppede på landsholdet - anfører for Wales' landshold.
Rugbyspilleren fik stor anerkendelse og blev hyldet bredt i befolkningen for åbenhed omkring sin seksualitet.
Sidste år sprang også irske Donal Óg Cusack ud som homoseksuel. Han spiller professionel 'hurling' - en irsk sportsgren som i korte træk er en blanding mellem fodbold og hockey.
Men de positive modtagelser har altså ikke fået de højtprofilerede britiske fodboldspillere til at stå frem i  befolkningen og støtte seksuel åbenhed .
»Alle formoder, at fodboldspillere er fulde af selvtillid, men med emner som dette, er det ikke altid nemt,« sagde Gordon Taylor, formanden for den britiske spillerforening, i forgårs.
I professionel britisk fodbold er der til dato kun ét tilfælde, hvor en spiller er stået åbenlyst ved at være homoseksuel. Justin Fashanu blev efter sin offentliggørelse latterliggjort og mobbet. I 1998  blev Justin Fashanu anklaget for seksuelt overgreb mod en 17-årig dreng af amerikansk politi, hvorefter han i maj måned begik selvmord. I selvmordsbrevet stod der, at hans relation til den 17-årige skete med den 17-åriges samtykke.
Dk satser på 'tolerance'
Dansk fodbold har også et problem med at erkende homoseksualitet, mener den danske spillerforenings formand, Mads Øland.
Spillerforeningen har dog ikke nogle tiltag a la det engelske - ej heller har de midlerne til en sådan kampagne.
Mads Øland mener, at sagen er så principiel, at det bør være Dansk Boldspil-Union, der griber fat i sagen. Men kommunikationsmedarbejder ved Dansk Boldspil-Union Jacob Wadland fortæller, at unionen ikke har målrettede kampagner mod bekæmpelsen af homofobi. I stedet satser de på »tolerance og åbenhed, uanset religion, race eller seksuel orientering«.
Heller ikke hos dem skal man forvente yderligere tiltag i sagen om homofobi indenfor dansk fodbold, siger Jacob Wadland.
The Football Association, den britiske pendant til DBU, besluttede sig i starten af ugen for at udskyde kampagnen, der skulle have haft premiere på Wembley Stadium senere på måneden. Den digitale virale antihomofobi-kampagne må også vente med afspilninger på Youtube og andre internetfora.
Videoen viser en mand råbe ukvemsord med homoseksuelle undertoner efter en metropassager, kontorarbejdere og en avissælger. Ligesom homofobi ikke bør tolereres på arbejdspladsen, bør det heller ikke finde sted på tilskuerrækkerne, er pointen med videoen.
Redningen kan måske komme fra en uventet kant. Rio Ferdinand, der er anfører for det engelske fodboldlandshold, har tidligere fået negativ omtale i spørgsmålet om homoseksualitet. I et radioprogram i 2006 brugte han ordet faggot, hvilket skabte en del offentligt postyr. Fadæsen er angiveligt ikke glemt i visse homoseksuelle kredse. Spillerforeningen håber, at den nye anfører vil træde frem og rette op på tidligere udtalelser, skriver The Independent.


