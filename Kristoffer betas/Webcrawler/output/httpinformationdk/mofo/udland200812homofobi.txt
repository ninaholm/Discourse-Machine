Homofobisk præst får hovedrolle ved præsidentindsættelse
Det har vakt forargelse i USA's homoseksuelle miljøer, at Barack Obama har valgt en evangelisk præst, der er kendt for sin modstand mod abort og homoseksuelle ægteskaber, til at holde introduktionstalen ved sin indsættelse


 Barack Obama afkræves nu et forsvar for sin beslutning om at lade den evangeliske præst Richard Warren holde introduktionstalen ved sin edsaflæggelses-ceremoni, efter at hans beslutning er blevet mødt med voldsom forargelse blandt de amerikanske homoseksuelle. 
Det var en overraskelse for mange, at Obama inviterede pastor Warren til at holde den såkaldte indvielses-tale på trappen foran Capitol den 20. januar, og han har de seneste par dage haft travlt med at dæmpe ramaskriget med henvisning til, at "det er vigtigt, at vi amerikanere kan finde noget at være sammen om, selv om vi har vores uoverensstemmelser". 
'Pastor Rick', som præsten kalder sig selv, støtter et forbud imod ægteskab mellem homoseksuelle og er også svoren modstander af abort. De homoseksuelle rettighedsgrupper var i forvejen i krigshumør, efter at homoseksuelle ægteskaber er blevet forbudt i Californien, og de har været meget højlydte i deres mishag. 
Dialog 
Kontroversen har fuldstændig overskygget offentliggørelsen af gæstelisten med det stjernespækkede, politisk korrekte galleri af figurer - med gospelstjernen Aretha Franklin, alias The Queen of Soul, i spidsen - som har fået lov at bivåne begivenheden. 
Obama har selv erklæret, at han ønsker, at hans edsaflæggelses-ceremoni skal være "den mest åbne og inkluderende i historien", og han har inviteret en sand regnbue af berømte kunstnere, præster og berømtheder, som skal synge, optræde, læse digte og velsigne ham ved ceremonien. 
Adspurgt om den homoseksuelle modstand imod pastor Warren siger Obama: 
"Der vil altid være mange synspunkter om den sag, og det er også sådan, det bør være. Det er, hvad Amerika handler om. Vi er forskellige, og vi kan lide at sige vores ærlige mening højt. Det er i den ånd, at vi har arrangeret det, og jeg tror, det bliver en fremragende ceremoni."
Han henviser også til, at han fik en meget elskværdig modtagelse i Pastor Warrens kirke i Saddleback i det sydlige Californien, da han besøgte den for nogle år siden, skønt han er særdeles uenig med den berømte pastor i spørgsmål som abort og homoseksuelles rettigheder. 
"Dialog var en vigtig del af budskabet i min valgkamp," sagde Obama på et pressemøde i Chicago. 
"Vi kommer aldrig til at blive enige i ét og alt, men vi er nødt til at skabe en atmosfære, hvori vi kan være uenige." 
Edsaflæggelses-ceremonien forventes at blive det største folkemøde i USA's historie - over fire millioner ventes at stimle sammen på The Mall midt i den frysende kolde vinter i håb om at få et glimt af Obamas indsættelse. 
'Det handler ikke om dig'
Gæsteopbuddet til ceremonien er en veritabel blå bog over USA's kulturelle smeltedigel og omfatter musikerne Itzhak Perlman, Yo-Yo Ma og Gabriela Montero. Dertil kommer den sorte digter og dramatiker Elizabeth Alexander, som har skrevet et digt i dagens anledning. San Franciscos drengekor og pigekor vil synge til. Også borgerretsbevægelsen vil være repræsenteret, om end mindre fremtrædende end mange sorte ledere havde ønsket sig. Obama har bedt pastor Joseph Lowery, som sammen med Martin Luther King stiftede Southern Christian Leadership Conference, om at fremsige velsignelsen.
Snarere end at være et historisk ritual anses indsværgelses-programmet i dag som en markant personlig manifestation fra den tiltrædende præsident, og som en måde hvorpå tonen slås an for den nye regering. 
Lige siden George Washington tiltrådte i 1789, har hver eneste præsident holdt en indsættelsestale - den længste var på 8.445 ord, den korteste på blot 135. Nogle af disse taler, som f.eks. Abraham Lincolns anden indsættelsestale, der blev holdt lige efter borgerkrigen, er gået over i historien som mesterlige forsonligheds-handlinger. 
Trods forargelsen blandt USA's homoseksuelle anses valget af pastor Warren som et snedigt træk fra Obamas overgangsholds side. Han er den mest populære religiøse figur i hele USA, hvis man ser bort fra paven. Han skrev The Purpose Driven Life med den meget citerede åbningssætning "det handler ikke om dig", og bogen solgte i 20 millioner eksemplarer. 
Nyhedsmagasinet Time kalder ham for "hele det nye Amerikas præst". 
Som en af de få i den evangeliske bevægelse har Warren også udtalt sig markant om den globale opvarmning. Han forholdt sig omhyggeligt neutral under valgkampen, skønt mange evangelister pressede på for at få ham til at angribe Obama. Men hans ubøjelige støtte til den ændring i Californiens forfatning, der forbyder ægteskaber mellem personer af samme køn, var en rød klud i hovedet på homoseksuelle aktivister. Formanden for Human Rights Campaign, Joe Solomonese, skrev et åbent brev til Obama, hvori han erklærede: 
"Vi føler en betydelig grad af disrespekt, når en af arkitekterne bag og propagandisterne for en antihomoseksuel agenda skal hædres ved at blive inviteret på talestolen ved Deres historiske indsættelse."

© The Independent og InformationOversat af Niels Ivar Larsen

