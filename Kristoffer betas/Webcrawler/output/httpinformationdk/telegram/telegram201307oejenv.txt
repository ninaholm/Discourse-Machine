Øjenvidne til fransk togulykke: Jeg rystede som et barn
Passager så person, der havde mistet sit hoved i togulykken nær Paris, hvor flere blev slået ihjel.


 Flere chokerede øjenvidner fortæller, hvordan de oplevede fredagens togtragedie nær Paris - den værste togulykke i Frankrig i 25 år.
 Et højhastighedstog blev afsporet og hamrede ind i en perron i Brétigny-sur-Orge. Mindst seks mennesker har mistet livet. 57-årige Marc Cheutin sad i en af togets vogne under ulykken.
- Kort efter afgang, jeg skulle lige til at læse min bog, kunne vi mærke de første rystelser, som fik togvognen til at skælve. Så kom der endnu flere rystelser, og togvognen blev løftet op og røg over på den ene side, siger han.
Marc Cheutin fortæller, at han måtte træde over "en halshugget person" for at komme ud af togvognen efter ulykken.
Et andet øjenvidne befandt sig på stationen i Brétigny-sur-Orge, da toget kom buldrende.
- Jeg så en masse sårede mennesker, kvinder og børn fanget inde i togvognene. Jeg rystede som et barn. Folk skreg. En mands ansigt var tildækket af blod. Det var som en krigszone, siger Vianey Kalisa.
Seks togvogne blev ifølge det statslige togselskab SNCF afsporet ved ulykken. Togets tredje og fjerde vogn røg først af skinnerne, og herefter fulgte de andre efter.
Højhastighedstoget var på vej fra Paris og skulle til byen Limoges, der ligger knap 400 kilometer sydvest for den franske hovedstad.
