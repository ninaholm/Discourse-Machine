Roskilde Festival får besøg af rockikon
Rockikonet Jack White er blevet tilføjet til listen over hovednavne til dette års Roskilde Festival.


 Når Roskilde Festival til sommer for 42. gang slår teltpløkkerne i og åbner for ølhanerne, bliver det med store, internationale navne som Björk, The Cure, Bruce Springsteen og Jack White.
Sidstnævnte blev offentliggjort på torsdagens fremvisning af den endelige plakat for sommerens festival sammen med 92 andre musikere og bands.
Dermed tæller Roskilde Festival 2012 183 koncerter - men der mangler stadig at blive booket en lille gruppe bands, før festivalen indtager dyrskuepladsen i Roskilde om 72 dage.
- Det er næsten det fulde program. Men der vil drypvis komme omkring 15 navne mere frem mod festivalen, siger Rikke Øxner, der er musikchef for Roskilde Festival, til pressemødet for offentliggørelsen af årets plakat.
Blandt de kunstner- og bandnavne, der allerede står under hovednavnene på dette års plakat, finder man blandt andre Machine Head, The Shins, The Cult, Janelle Monáe og Apparatjik.
Af nye bands, der blev offentliggjort på torsdagens pressemøde, finder man Mikal Cronin, Django Django og Alabama Shakes.
Sidstnævnte er beviset på, at bookingen af bands til Roskilde Festival er hektisk og finder sted i sidste øjeblik - bandets navn er endnu ikke på plakaten, fordi de blev booket så sent onsdag, at de ikke kunne komme med på plakaten i første omgang.
De optrædende kunstnere til sommerens festival repræsenterer 34 forskellige nationaliteter. De strækker sig lige fra afrikansk ørkenrock til svensk elektropop.
Hos Roskilde Festival håber Rikke Øxner, at det betyder, at der vil være noget for enhver smag. Men hun er godt klar over, at der nok også kommer kritik af musikprogrammet, som det nærmest er traditionen, at der gør.
- Nu vil der sikkert dukke 80.000 forskellige holdninger op på til musikprogrammet - én for hver festivalgænger, siger Rikke Øxner.
