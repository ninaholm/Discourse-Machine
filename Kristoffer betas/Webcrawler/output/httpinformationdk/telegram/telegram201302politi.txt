Politi og demonstranter støder igen sammen i Tunesien
Demonstranter er igen på gaden i Tunesien for vise deres vrede over drabet på oppositionspolitiker.


 Under nye uroligheder i Tunesien sender politi tåregas mod demonstranter, der raser over drabet på oppositionspolitikeren Chokri Belaid, som blev skudt og dræbt onsdag morgen.
Sammenstødene begyndte i byen Gafsa i den sydlige del af landet.
- Hundredvis af unge raser over drabet på Chokri Belaid. Protesterne har udviklet sig til sammenstød mellem politi og demonstranter, siger lokale indbyggere til nyhedsbureauet Reuters.
Demonstranter kaster med sten mod politiet, mens politiet svarer igen med tåregas, siger øjenvidner.
Nyhedsbureauet AFP rapporterer, at demonstranterne kaster brandbomber mod politiet.
Gruppen af unge deltog i en symbolsk begravelse for den dræbte oppositionspolitiker. Det var arrangeret af Folkefronten, en alliance af venstrefløjspartier, som Chokri Belaid var en del af.
Også i hovedstaden Tunis er der torsdag mindre demonstrationer. Her gik omkring 300 mennesker i optog ned ad det centrale strøg, Habib Bourguiba Avenue.
- Folket ønsker regimets fald, råbte demonstranterne, der havde kurs mod indenrigsministeriet.
Ved ministeriet affyrede politiet tåregas mod demonstranterne, skriver flere medier.
Dagen inden var Tunesien ligeledes præget af omfattende protester over drabet på Chokri Belaid.
