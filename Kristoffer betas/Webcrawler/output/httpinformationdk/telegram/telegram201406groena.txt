Grøn aftale skal sikre job og sænke CO2-udslip
SF og Enhedslisten er klar til at lave aftale med regeringen om milliardfond, der skal sikre grønne job


 En grøn klimafond på op mod fem milliarder kroner skal være med til at sikre flere grønne arbejdspladser og sænke CO2-udslippet. Enhedslisten og SF siger nu, at de onsdag forventer at indgå en aftale med regeringen om nye tiltag, skriver Politiken.
Klimafonden skal gøre det nemmere for både private og offentlige selskaber samt institutioner at optage billige lån til grønne investeringsprojekter.
- Forhåbentlig lander vi onsdag en aftale om en grøn fond med regeringen. Det er noget, vi har arbejdet for i rigtig lang tid, siger Enhedslistens politiske ordfører, Johanne Schmidt-Nielsen, til avisen.
SF's finansordfører, Jonas Dahl, er tilfreds med, at der vil blive skabt nogle grønne arbejdspladser i Danmark.
Ifølge Politikens oplysninger er fonden et af flere initiativer, som regeringen, Enhedslisten og SF er blevet enige om, og som forventes præsenteret onsdag.
Det er eksempelvis pensionskasser, der skal skyde penge i fonden, mens staten bidrager med 80 millioner kroner. Og på grund af en statsgaranti forventes fonden at kunne tilbyde lavere renter end ellers og give lån med en længere løbetid.
Til at starte med skal fonden være på to milliarder kroner og ifølge Johanne Schmidt-Nielsen kan beløbet udvides til fem milliarder kroner med yderligere 120 millioner kroner fra staten.
Asfaltvirksomheden Colas er en af de virksomheder, der kan få gavn af fonden.
- Det vil naturligvis fremskynde vores investeringer i at modernisere vores anlæg, siger direktør i Colas Henning Kaas til Politiken.
Fagforeningen Dansk Metal mener, at aftalen "rammer lige i øjet" og kan skabe op mod 7000 arbejdspladser i perioden inden for industri- og byggebranchen.
Finansminister Bjarne Corydon (S) har ikke ønsket at kommentere aftalen overfor Politiken.
