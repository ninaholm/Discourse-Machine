Australien må i førertrøjen i København



 Demonstranter, der kræver store indgreb mod CO2, blokerer indgangen til Australiens parlament, mens der bliver diskuteret klimatopmøde i København.
 - Demonstranterne har samlet sig ved hovedindgangen til Canberras parlamentsbygning, så den er blokeret, siger en talsmand for politiet, som tilføjer, at flere er blevet anholdt ved mandagens demonstration.
 "Få København til at betyde noget", står der på aktivisternes transparenter med henvisning til klimatopmødet. 
 Demonstranterne ønsker, at den australske premierminister Kevin Rudd skal forpligte sig til en stor reduktion af drivhusgasser.
 - Premierminister Rudd har kapacitet til at blive en af verdens ledere. Han har indflydelse på USA. Hvis han tager til København med en plan om at reducere C02 med 40 procent (i 2020), så kan han ændre udviklingen på globalt plan, siger demonstrant Jenny Curtis til australsk tv. 
 En grøn miljøpolitik var et hovedtema i Rudds valgkamp forud for valget i 2007, og den australske regering offentliggør tirsdag en omfattede CO2-plan.
