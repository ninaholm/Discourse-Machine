Ny rapport: 36 patienter er døde efter tarmoperation
10 procent af 336 fejloperationer, der er foretaget i Danmark i løbet af de seneste år, ender fatalt.


 Hvis du står over for en organkirurgisk, urologisk eller gynækologisk operation, risikerer du at få lavet hul på en af dine tarme. Det viser en ny rapport fra Patientombuddet, skriver Ekstra Bladet.
Ifølge rapporten har patientforsikringen vurderet 336 sager fra perioden 2009 til 2011, hvor patienter eller deres efterladte har søgt erstatning på grund af perforation af tarmen.
Ud af de 336 sager har 160 patienter fået erstatning til en samlet værdi på 33,4 millioner kroner. 36 af patienterne, der søgte om erstatning, døde på grund af såkaldt utilsigtede hændelser.
Risikoen ved en operation er, at kirurgen ved et uheld skærer hul på en tarm eller ikke får lukket hullet i en tarm ordentligt, så det "springer op" bagefter.
Lægerne kalder det ikke fejl, når de ved et uheld laver tarmperforationer, men "utilsigtede hændelser".
Tarmperforation er en meget alvorlig tilstand, som i over 10 procent af tilfældene betyder, at patienterne dør.
Det fortæller overlæge Hans Jørgen Kirkeby ved Urinvejskirurgisk Klinik, Aarhus Universitetshospital, som har været sagkyndig på rapporten for Patientombuddet.
- Man skal erkende risikoen, se risikoen i øjnene, informere patienten om den, og så skal man forsøge at forebygge så godt man kan.
- Det er jo aldrig godt nok, for vi skal jo ned på nul. Vi vil ikke have nogle utilsigtede hændelser overhovedet, siger overlægen til Ekstra Bladet.
Han fortæller, at kirurgerne ikke altid kan forudse perforationen, når de bruger nye metoder og nye instrumenter. I nogle tilfælde kommer kirurgen til at lave et område i tarmen med dødt væv, og så udvikler skaden sig først, efter patienten er kommet hjem.
