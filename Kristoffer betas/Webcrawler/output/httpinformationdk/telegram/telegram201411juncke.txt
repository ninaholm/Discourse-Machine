Juncker: Jeg havde ikke ansvar for skatteaftaler
EU-Kommissionens formand vil ikke drøfte Luxembourg-affæren med konkurrencekommissær Vestager.


 EU-Kommissionens formand, den forhenværende luxembourgske regeringschef Jean-Claude Juncker, afviser at have ansvaret for multinationale selskabers storstilede skatteunddragelse via Luxembourg.
Samtidig bebuder han på EU-Kommissionens ugentlige pressemøde onsdag, at han vil bede kommissionen iværksætte automatisk udveksling af oplysninger om favorable skatteregler i EU-landene, der er blevet afsløret i Luxleaks-dokumenterne.
Juncker har forholdt sig tavs i en uge siden afsløringen af skatteaftalerne og havde ikke bekendtgjort sin deltagelse på kommissionens pressebriefing, der finder sted i Bruxelles hver dag klokken 12.
- Jeg forstår, at vi bliver nødt til at besvare spørgsmål. Jeg har været premierminister i Luxembourg, men jeg kan ikke i dag udtale mig som Luxembourgs premierminister. For det er reglen her i huset, at man ikke udtaler sig om forhold i egne lande, siger Juncker.
De gunstige skatteaftaler, som internationale selskaber som Ikea og Amazon i en årrække har udnyttet ved aftaler med Luxembourgs skattevæsen, findes i 22 EU-lande, tilføjer han.
- Dette problem skal løses ikke blot i Luxembourg, men i hele EU, siger Juncker, som var det lille hertugdømmes premierminister og finansminister i sammenlagt 24 år.
Kommissionsformanden agter ikke at tale om Luxleaks-affæren med konkurrencekommissær Margrethe Vestager, der skal undersøge sagen, understreger han. Det skyldes, at kommissærer ifølge reglerne ikke udtaler sig om forhold i egne lande.
Der er ingen interessekonflikt, når EU-Kommissionen skal undersøge Luxembourgs regering, hævder Juncker. Han afviser også at have gjort noget forkert i sin regeringstid.
- Jeg var ikke arkitekten bag Luxembourgs skattesystem. "Luxembourg-modellen" eksisterer ikke, som man tror, den gør.
- Der er intet i min fortid, der antyder, at det var min ambition at udbrede skatteunddragelse i Europa. Og denne kommission vil bekæmpe skatteunddragelse og skattesvig. Jeg håber, alle er klar over, det ikke er tomme ord - det står i vores arbejdsprogram, siger kommissionsformanden.
