Kenya beordrer somaliske flygtninge i lejre
Kenyas myndigheder har givet alle somaliske flygtninge i landet besked på at indfinde sig i flygtningelejre.


 Indenrigsministeren i Kenya har givet alle somaliske flygtninge, der opholder sig i byområder i landet, ordre til at vende tilbage til deres flygtningelejre.
Det sker i et forsøg på at sætte en stopper for angreb, der gennemføres af militante islamister som gengæld for Kenyas intervention i nabolandet Somalia.
Indenrigsminister Joseph Ole Lenku siger i sin erklæring, at det skyldes sikkerhedsproblemer i kenyanske byer.
Men beslutningen ventes kritiseret af menneskeretsgrupper, som tidligere har langet ud efter lignende tiltag.
Indtil nu har myndighederne tilladt, at somaliske flygtninge, der kan ernære sig selv, eller som får specialuddannelse eller har brug for særlig lægebehandling, kan opholde sig i byområder.
Det er slut nu.
- Alle flygtninge, der opholder sig uden for flygtningelejrene Kakuma og Dadaab, får hermed ordre til omgående at vende tilbage til deres respektive lejre, hedder det i indenrigsministerens erklæring.
De flygtninge, der ikke parerer ordre, bliver retsforfulgt, tilføjer han.
Der er omkring 1,1 millioner somaliske flygtninge, som skal opholde sig i lejren Dadaab nær grænsen til Somalia eller Kakuma nær Kenyas grænse til Sydsudan.
Videre siger indenrigsministeren, at alle registreringskontorer for flygtninge i Nairobi, Mombasa, Isiolo i den nordlige del af landet og i Nakuru i den nordvestlige del lukker.
Kenyanske statsborgere opfordres til at melde, hvis de ser flygtninge eller illegale indvandrere uden for lejrene.
Kenyanske sikkerhedskilder mener, at militante somaliere har brugt lejrene som baser for angreb, hvorpå de har blandet sig med beboere i byområder og så gennemført deres angreb.
Terrorgruppen al-Shabaab, der sættes i forbindelse med al-Qaeda, og gruppens sympatisører har gennemført adskillige angreb i Kenya, herunder angrebet på indkøbscentret Westgate i Nairobi i 2013, da 67 mennesker blev dræbt.
Søndag dræbte væbnede mænd seks mennesker i en kirke i kystbyen Mombasa, og i sidste uge sagde politiet, at det havde standset to mænd, der havde to kraftige bomber i en bil.
Bomberne skulle ifølge politiet sprænges i Mombasa.
