Suu Kyis søn viste mor sin nye tatovering
Myanmars oppositionsleder Aung San Suu Kyi er efter sin mangeårige husarrest endelig blevet genforenet med sin yngste søn, som hun ikke har set i 10 år.


 Demokratiforkæmper og nobelprismodtager Aung San Suu Kyi er 10 dage efter sin frigivelse blevet genforenet med sin yngste søn, 33-årige Kim Aris.
De to har måttet undvære hinanden i knap 10 år, mens Suu Kyi har siddet i husarrest i Myanmar. 
Kim Aris, der til daglig bor i Storbritannien, blev tirsdag modtaget af sin 65-årige mor i lufthavnen i Yangon efter at være fløjet ind fra Bangkok.
- Jeg er meget glad og lykkelig, sagde Aung San Suu Kyi efter genforeningen med sønnen. 
Det første, Kim Aris gjorde, var angiveligt at tage skjorten af og vise Suu Kyi en tatovering med logoet til hendes prodemokratiske NDL-parti.
Med sin mors arm om livet fortalte han derefter, at han planlægger at blive i Myanmar de næste to uger.
Sønnen kom til Bangkok nogle dage inden Suu Kyis løsladelse, men han måtte vente i dagevis på et visum til Myanmar, hvor hans mor har siddet i husarrest i 15 af de seneste 21 år.
Under sin husarrest har Suu Kyi ikke haft adgang til hverken telefon eller internet, og hun har derfor kun haft begrænset kontakt med omverdenen.
Aung San Suu Kyis har ikke set Aris eller storebroren, Alexander, i knap 10 år, og hun har aldrig mødt sine børnebørn.
Hendes ægtemand, den britiske professor Michael Aris, døde af kræft i 1999. Umiddelbart inden sin død nægtede militærjuntaen ham et visum til Myanmar, og han fik derfor ikke lov til at besøge sin kone en sidste gang.
De to sønner har stort set holdt sig uden for rampelyset, men i 1991 rejste de til Oslo for at modtage Nobels fredspris på vegne af deres mor.
