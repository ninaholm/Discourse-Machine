Norsk statsminister: Vi må ikke glemme ofrene
De 77 ofre for Anders Breiviks terrorhandlinger mindes onsdag ved en ceremoni på fireårsdagen for angrebet.


 22. juli er det fire år siden, at 77 personer mistede livet under Anders Breiviks terrorangreb i Oslo og på øen Utøya. Derfor mindes ofrene onsdag ved en række ceremonier - blandt andet med deltagelse af statsminister Erna Solberg (Høyre).
- Det var børn, børnebørn, forældre, søstre, brødre, ægtefæller og kærester. Det var slægtninge, venner, naboer og kolleger. I dag - fire år senere - står vi sammen med dem, som har mistet, siger statsministeren i en tale foran regeringskvarteret.
- De skal ikke glemmes. Vi mindes dem med kærlighed, lyder det fra Erna Solberg.
Mindehøjtideligheden i Oslo blev indledt med et minuts stilhed til ære for de personer, der blev dræbt i Anders Breiviks angreb, skriver det norske nyhedsbureau NTB.
- Den dag ramte katastrofen. Den dag blev Utøya og regeringskvarteret åsted for ondskabsfulde og afskyelige handlinger, siger Erna Solberg.
Også formanden for Arbeidernes Ungdomsfylking (AUF), Mani Hussaini, talte ved onsdagens ceremoni. AUF er en politisk ungdomsorganisation, der er tilknyttet Det norske Arbeiderparti. Det var AUF, der afholdt sommerlejr, da Breivik angreb på Utøya.
Ifølge Mani Hussaini er ceremonien en påmindelse om, at mange fortsat sørger.
- Fire år er kort tid for dem, som har mistet nogen rundt om middagsbordet. Det er kort tid for de sår, som vokser sammen langsomt, lyder det fra Hussaini.
Samtidig talte AUF-formanden også i skarpe vendinger om ekstremismen i Europa.
- Vi ser, at ekstremismen vokser frem på ny i Europa. Heller ikke her i Norge er terroristen alene om sine holdninger.
- Vi ved alt for godt, at det er farligt ikke at tage det alvorligt. Det er farligt at sætte mennesker op mod hinanden. Hadefuld og racistisk retorik bruges af dem, som ikke ønsker et samfund med plads til forskellige mennesker.
Hele onsdagen vil der være forskellige mindehøjtideligheder. Klokken 16 foregår det på Utøya, hvor AUF, ofrenes støttegruppe og statsministeren alle vil være til stede.
