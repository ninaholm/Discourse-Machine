Rekordmange anmelder arbejdssygdomme
Jobbet gjorde over 20.000 syge sidste år. Psykiske lidelser toppen listen over erhvervssygdomme.


 Arbejdsskadestyrelsen har i 2012 modtaget rekordmange anmeldelser fra danskere, der er blevet syge af at passe deres arbejde.
Det skriver Fagbladet 3F.
I 2012 fik styrelsen 20.306 anmeldelser om erhvervssygdomme. Det er en stigning på 12 procent i forhold til 2011.
Arbejdsskadestyrelsen har aldrig tidligere modtaget så mange anmeldelser.
Tallene viser også en stor ændring i, hvilke sygdomme der bliver anmeldt. For 10 år siden var hørelidelser den mest anmeldte sygdom. I 2012 topper psykiske sygdomme.
Ifølge Merete Roos, chef for Fagligt Center i Arbejdsskadestyrelsen, handler det ikke kun om, at folk bliver mere syge på arbejdet. Rekorden i anmeldelser hænger også sammen med, at lægerne har fået en opsang.
- Det er lægen, som har pligt til at anmelde en sygdom, hvis der er mistanke om, at den skyldes arbejdet, siger hun.
- Vi har i 2012 informeret om anmeldepligten både på nettet og i breve til en række læger. Det kan have medvirket til en øget opmærksomhed på, at mulige erhvervssygdomme skal anmeldes, siger Merete Roos til Fagbladet 3F.
