Ny nordmand bekræftet dræbt efter gidseldrama i Algeriet
En fjerde norsk Statoil-medarbejder er bekræftet død efter sidste uges gidseldrama i Algeriet.


 Endnu en af de nordmænd, der har været savnet efter sidste uges voldsomme terrorangreb mod et gasanlæg i Algeriet, er død.
Det drejer sig om en 43-årig mand, bekræfter det norske olieselskab Statoil lørdag.
- Det er med dyb sorg, at vi har modtaget budskabet om, at Alf Vik er bekræftet død. Vi oplever tunge dage i Statoil. Fire af vore respekterede og kære kolleger er ikke længere blandt os, siger koncernchef Helge Lund.
Yderligere en Statoil-ansat er fortsat savnet efter terrorangrebet, der begyndte den 16. januar, da en militant gruppe slog til mod gasanlægget i In Aménas.
- Et selskab i sorg har sine tanker hos familierne, som har mistet deres nærmeste, hos venner og kolleger. Samtidig føler vi med familien, som fremdeles venter på endelig besked, og deler deres uro og uvished, siger Helge Lund.
