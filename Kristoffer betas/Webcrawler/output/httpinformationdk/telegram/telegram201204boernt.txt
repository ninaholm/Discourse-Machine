Børn i tvang skal kunne klage
Børn under 15 år kan ikke klage over tvangsbehandling i psykiatrien. Det skal ændres, mener flere politikere.


 Et hul i lovgivningen har siden 2006 gjort det umuligt for børn under 15 år at klage, hvis de bliver underlagt psykiatrisk tvangsbehandling.
Det hul vil politikere fra begge sider af Folketinget sammen med Børnerådet og Landsforeningen Sind nu have sundhedsminister Astrid Krag (SF) til at lukke, skriver metroXpress.
- Man fratager de unge retten til at klage og til at få en patientrådgiver. Det vil altså sige, at man tager retssikkerheden fra de unge, og det er et stort problem, siger Knud Kristensen, landsformand i Sind, der arbejder for bedre forhold i psykiatrien.
Hullet opstod, da den tidligere regering ændrede loven, så det blev forældrene, der skulle give samtykke til tvangsbehandling, hvis barnet er under 15 år.
 Med samtykket opfattes behandlingen dog ikke længere som tvang, og derfor mister den mindreårige patient de rettigheder, som alle andre psykiatriske patienter ellers har.
 Socialdemokraternes sundhedsordfører, Sophie Hæstorp Andersen, har tidligere kritiseret lovændringen.
- Jeg havde det indtryk, at der sidder nogen i Sundhedsministeriet og arbejder på det. Nu vil jeg følge op, for det har været et stærkt ønske fra flere sider i lang tid, siger hun.
Samme melding lyder fra både Enhedslisten og Dansk Folkeparti.
- Børn under 15 år skal have samme retssikkerhed som dem over 15 år, så tvangsbehandling kan blive registreret, siger Dansk Folkepartis sundhedsordfører, Liselott Blixt, til metroXpress.
- Lige nu er det jo valgfrit, om man vil registrere det som tvang, når forældrene har givet samtykke. Jeg håber og forventer, at den nye regering vil tage fat på at ændre det, fortsætter hun.
