Yemens militær dræber al-Qaedaleder
Yemenitiske soldater har dræbt tre formodede medlemmer af den lokale al-Qaeda-bevægelse, heriblandt den formodede leder, Zaiyd al-Daghari.


 Under en blodig skudveksling i det sydøstlige Yemen har yemenitiske soldater dræbt tre formodede medlemmer af den lokale udgave af al-Qaeda. 
Politichef i Shabwa-provinsen, Ahmed al-Maqdashi, siger, at sammenstødet fandt sted i et område 45 kilometer øst for provinshovedstaden Ataq, hvor militante muslimer har deres højborg, og hvor der er en større olieproduktion.
- Tre al-Qaeda-medlemmer er dræbt. En af dem er deres leder, siger politichefen i en erklæring, som kan læses på politiets hjemmeside.
Seks regeringssoldater blev også dræbt under træfningen, som skete, da oprørere forsøgte at erobre en kontrolpost. 
En kilde ved det lokale sikkerhedspoliti siger til nyhedsbureauet dpa, at oprørerne åbnede ild mod posten for at få adgang til et olieanlæg, som ejes af et udenlandsk selskab.
Shabwa-provinsen har længe været det vigtigste tilholdssted for al-Qaeda i Yemen. Provinsen er desuden base for Al-Awalaq-klanen, der ledes af den militante amerikansk-yemenitiske præst Anwa al-Awlaqi, som USA ønsker udleveret for mistanker om, at han har kontakter til al-Qaeda.
