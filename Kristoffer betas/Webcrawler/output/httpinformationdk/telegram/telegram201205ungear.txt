Unge arbejdsløse skal i praktik hos politiet
Forsvar og politi skal tage sig af de unge, der er længst fra arbejdsmarkedet, mener beskæftigelsesministeren.


 De tabte unge, der er længst væk fra et job eller en uddannelse, skal i praktik hos politiet eller forsvaret, lyder planen fra beskæftigelsesminister Mette Frederiksen (S), skriver Avisen.dk.
- Det handler ikke om, at unge skal sættes til at grave huller for at dække dem til igen. Det er en chance for at snuse til forsvarets og politiets mange uddannelser for at se, om det er noget for en, siger ministeren til Avisen.dk.
Helt konkret forestiller ministeren sig, at unge drenge på kontanthjælp, som er havnet i de nederste sociale lag i matchgruppe to og tre, skal i et praktikforløb, der varer op til 13 uger.
- Det er ikke mange institutioner i Danmark, der har så stor erfaring med at vejlede og uddanne unge mænd og kvinder. Det er disse to fordele - størrelse og erfaring - som det er naturligt at udnytte, mener Mette Frederiksen.
Forslaget er en del af den ungepakke, regeringen har foreslået i deres plan for, hvordan det danske samfund skal se ud i 2020.
Lovens lange arm er med på at tage imod nogle af disse tabte unge, siger formanden for Politiforbundet, Peter Ibsen.
- Selvfølgelig kan en ung arbejdsløs ikke komme ind fra gaden og køre patrulje, men vi er åbne over for at tage et socialt ansvar og lade den unge tage sig af nogle af de andre arbejdsopgaver, der er på en politistation, siger Peter Ibsen til Avisen.dk.
Ministeren mener, at de unge vil have godt af militærtræning, arbejde i kantiner og på værksteder, lagerarbejde og administrative opgaver.
Beskæftigelsesministeren garanterer, at både forsvar og politi slipper for at betale regningen for praktikken.
I øjeblikket er knap 13 procent af landets unge arbejdsløse, skriver Avisen.dk.
