15-årig svensker er gravid og vil hjem fra Syrien
I et IS-kontrolleret område sidder en gravid teenager angiveligt og håber på at kunne vende hjem til Sverige.


 En 15-årig pige forsvandt fra Göteborg i Sverige 31. maj for at rejse til Syrien med sin kæreste. Nu beder hendes forældre de svenske myndigheder om hjælp med at få hende hjem, da hun er blevet gravid, skriver Dagens Nyheter ifølge nyhedsbureauet TT.
Pigen befinder sig ifølge forældrene i et område, der er kontrolleret af den militante oprørsgruppe Islamisk Stat (IS).
Dagens Nyheter har talt med forældrene, og pigens far mener, at hun må være blevet bortført et sted i løbet af rejsen, selvom hun frivilligt forlod Sverige tidligere på året for at følge med sin 19-årige kæreste, der ville deltage i krigen i Syrien.
Faren har angiveligt været i kontakt med sin datter, der over internettet har fortalt, at hun er gravid i sjette måned og befinder sig i Syrien mod sin vilje.
- Det er et mareridt. Hun vil hjem, men der er ingen, der kan hjælpe hende, siger faren til Dagens Nyheter.
Både pigen og hendes kæreste er efterlyst internationalt via Interpol, og svensk politi mistænker den 19-årige mand for bortførelse.
- Men dette bør nærmest betragtes som en teori, da vi ikke har kunnet snakke med hende. Foreløbig har vi kun andenhåndskilder på, hvad der er sket, og hvor hun befinder sig, siger Cecilia Bergsten fra politiet i Halland til Dagens Nyheter.
Teenagepigen var anbragt uden for hjemmet og kunne derfor ifølge avisen Expressen rejse ud af Sverige, uden at forældrene kendte til hendes planer.
Udenrigsministeriet bekræfter over for Dagens Nyheter, at den 15-årige er i Syrien, og at man er i kontakt med familien, men det understreges samtidig ifølge Expressen, at mulighederne for at hjælpe hende i det krigsplagede Syrien er "yderst begrænsede".
