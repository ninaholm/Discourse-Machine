Nedtur for Nokia og Sony Ericsson



 Ikke uventet blev andet kvartal endnu en skuffelse for de to store mobilproducenter, finske Nokia og svensk-japanske Sony Ericsson. 
 Nokia noterer et dramatisk fald i overskuddet sammenlignet med samme periode i fjor. Endnu værre gik det for Sony Ericsson, der fik et stort underskud.
 Nokia fik et overskud på 380 millioner euro (2,8 milliarder kroner). Det er kun en fjerdel af overskuddet i samme kvartal i fjor.
 Resultatet svarer nogenlunde til eksperters forventninger. Men Nokia er mindre optimistiske omkring sin markedsandel og salget af mobiltelefoner i de kommende måneder.
 Endnu værre gik det for Sony Ericsson. Underskuddet i andet kvartal blev 283 millioner euro (2,1 milliarder kroner). I fjor havde Sony Ericsson et overskud på 21 milliarder kroner.
 Mens Nokia har solgt nogenlunde samme antal telefoner i år som i fjor, er Sony Ericssons salg gået tilbage fra 24,4 millioner mobiltelefoner til 13,8 millioner. 
 Begge selskaber venter, at salget af mobiltelefoner på globalt plan vil falde i år med op mod 10 procent i forhold til 2008.

