Stærkere EL vil lempe udlændingepolitik
EL vil bruge fremgang til at lempe rød udlændingepolitik og forlænge dagpenge, siger Johanne Schmidt-Nielsen.


 Udlændingepolitikken skal lempes, og ledige skal igen hæve dagpenge i fire år.
Sådan lyder opskriften fra Enhedslisten politiske ordfører Johanne Schmidt-Nielsen, hvis partiet styrkes efter folketingsvalget. 
EL står næsten til en fordobling fra nu 2,5 procent til 4,7 procent i Voxmeters meningsmåling for Ritzau. Støtten kommer fra frafaldne folkesocialister, som hele livet har stemt SF, forklarer hun.
 - Pointsystemet var simpelt hen dråben. Hvis man skal have en anstændig og human udlændingepolitik og samtidig en solidarisk økonomisk politik, skal der sættes kryds ved Enhedslisten ved næste valg, siger Johanne Schmidt-Nielsen.
 Hidtil har mange folkesocialister accepteret partiets højredrejning, så SF får sine første ministerposter. Nu har de fået nok og går mod venstre, mener hun.
 Enhedslisten vil bruge sin større styrke til at presse en rød regering til at ændre udlændingepolitik og den økonomiske politik.
- Det er fuldstændig afgørende. Vi kæmper for en ny regering, men det er meget vigtigt, at den ny regering kommer til at føre en ny politik. Jo større vi bliver, jo mere kan vi trække Socialdemokraterne og SF til venstre, siger Johanne Schmidt-Nielsen.
Spørgsmål: - Helle Thorning-Schmidt har afvist, at hun vil ændre VK-regeringens udlændingepolitik?
- Helle Thorning er begyndt at lytte til målinger, som viser, at et flertal af danskerne synes, at man er gået for langt, siger Johanne Schmidt-Nielsen.
Enhedslisten vil også afskaffe "udsigtsløs aktivering" og fordoble ledighedsperioden til fire år, fastslår hun.
- Det er afgørende for os at få afskaffet Lars Løkkes discount dagpengesystem. Det er også en mærkesag for Enhedslisten. Dér har S-SF ikke været helt klare i spyttet, siger Johanne Schmidt-Nielsen.

