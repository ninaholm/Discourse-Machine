10 banker i USA skal bruge milliarder



 Talknuserne fra USA's finanstilsyn har været i papirerne hos de 19 største banker i USA, og de har fundet frem til, at 10 af bankerne skal rejse lige knapt 75 milliarder dollar - omkring 420 milliarder kroner - for at klare sig igennem finanskrisen.
 De mange penge skal bruges som stødpude for de 10 banker, hvis krisen forværres, hedder det i vurderingen.
 Blandt de banker, der har det største behov, er Bank of America, som ifølge embedsmændene fra regeringen skal bruge 33,9 milliarder dollar. Wells Fargo skal bruge 13,7 milliarder dollar, GMAC har brug for 11,5 milliarder dollar, mens Citygroup skal bruge 5,5 milliarder dollar.
 Præsident Barack Obamas regering har udtrykt håb om, at pengene kan findes i det private erhvervsliv, mens den amerikanske forbundsbankchef, Ben Bernanke, har sagt, at regeringen er klar til at komme til hjælp.
 - Vores regering, via finansministeriet, står klar med yderligere kapital, der måtte blive nødvendig for at sikre, at vores banksystem kan navigere igennem udfordringerne i den økonomiske nedtur, siger han i en erklæring
