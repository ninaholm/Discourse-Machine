Fokus støtter undersøgelse af mailsag
Tidligere DF'er og nuværende formand for partiet Fokus, Christian H. Hansen, kræver også en undersøgelse af mailsagen. Politiet kan gå ind i sagen, siger han.


 Formanden for partiet Fokus, MF'eren Christian H. Hansen, støtter op om oppositionens krav om at få igangsat en uvildig undersøgelse af den verserende mailsag med Lene Espersen (K). 
Fokus-formanden ønsker klarhed hurtigst muligt.
- Nogen siger noget, nogen andre siger noget andet. Vi bør få en undersøgelse hurtigst muligt, siger Christian H. Hansen, der er træt af personsager, som, han mener, fylder for meget i politik.
Hvis sagen ikke bliver undersøgt hurtigst muligt, frygter Christian H. Hansen, at der kan gå en hel vinter med spekulationer i pressen. Og det vil skygge for politikken, mener han.
- Vi skal også have fundet ud af, om statsministeren på et tidligt tidspunkt har været inde over denne sag, siger Christian H. Hansen, der også peger på, at dele af sagen muligvis skal undersøges af politiet.
- Det kan godt være, at det er politiet, der skal ind og gøre noget af det her. Det gælder især, når man skal finde ud af, om der er forsvundet e-mails, siger formanden for Fokus, der i sidste uge gik ud og støttede Helle Thornings Schmidt som Danmarks næste statsminister.

