Bahrain: Brandbombe eksploderer nær F1-hold
Myndighederne garanterer for Formel 1-holdenes sikkerhed, mens demonstranter er på gaden i protest.


 Volden er eskaleret forud for weekendens Formel 1-løb i Bahrain, hvor en molotovcocktail er blev kastet nær teamet fra Force India.
Fire medlemmer af holdet sad fast i trafikken, da brandbomben eksploderede. De var på vej hjem til deres hotel.

Ingen kom til skade, men en af personerne valgte efterfølgende at forlade Bahrain og rejse hjem til England.
Der er tale om fire mekanikere, som blev fanget i kampe mellem demonstranter og politi på hovedvejen ud af hovedstaden Manama.

Hændelsen har fået officials for det kommende løb til at sige til deltagerne, at der er taget hånd om sikkerheden.
- Det var en enkeltstående begivenhed. Demonstranterne var ikke ude efter at ramme bilen, siger Zayed R. Alzayani, som er bestyrelsesformand for Bahrain International Circuit.
Force India-køreren Nico Hulkenberg mener, at det "er problematisk", at medlemmer af hans hold har været tæt på det sted, hvor en molotovcocktail er blevet kastet, men siger samtidig, at han stadig føler sig sikker.

Bahrain største oppositionsgruppe, Al-Wefaq, har opfordret til en uge med daglige protester. Protesterne falder sammen med racerløbet i Bahrain, hvor den første træning gennemføres fredag.
Målet med demonstrationerne er at udnytte mediernes tilstedeværelse i landet.
- Der er et ønske om at drage fordel af, at den internationale presse er i landet. Normalt er de afskåret fra at få adgang, siger Nabil Rajab, som er menneskeretsaktivist i Bahrain.
- Formel 1 er et symbol på regimet. Det repræsenterer styrets undertrykkelse.
Menneskeretsaktivisterne har gennem længere tid krævet en aflysning af løbet.
Senest har hustruen til den fængslede og sultestrejkende dansk-bahrainer Abdulhadi al-Khawaja beskyldt chefen for Formel 1-løbene, Bernie Ecclestone, for at ignorere hendes mands situation.
Al-Khawaja har sultestrejket i mere end to måneder og beskrives som værende i fare for at dø.
