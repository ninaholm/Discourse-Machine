Nato: Rusland skal helt væk fra Ukraines grænser
En meningsfyldt russisk tilbagetrækning må være en 100 procents tilbagetrækning, siger Natos militære chefer.


 Natos øverste militære chefer - den amerikanske general Philip M. Breedlove og danske general Knud Bartels, der leder Natos militærkomité - bekræfter torsdag de første spæde tegn på russisk militær tilbagetrækning fra Ukraines grænser.
Men en delvis tilbagetrækning er langt fra nok.
- Svaret må være, at der er brug for en 100 procents tilbagetrækning, siger general Breedlove som svar på et spørgsmål om, hvad han vil se, før han vil kalde den "en meningsfyldt tilbagetrækning".
- De pågældende styrker blev bragt til grænsen med forklaringen om, at de deltog i en øvelse. Så længe de fortsat er nær grænsen, udgør de fortsat en truende styrke, siger general Breedlove på et pressemøde i Bruxelles efter afslutningen af et møde blandt de 28 Nato-landes forsvarschefer.
Men både den amerikanske og den danske general understreger, at der er tale om meget foreløbige indikationer af, at der foregår mindre bevægelser.
- Det her er meget nyt. Vi har set, at styrker er begyndt at bevæge sig i meget begrænset omfang. Men de synes stadig at være i det samme område. Og der er stadig en meget stor styrke.
- De (de russiske myndigheder, red.) har i tre dage sagt, at de flyttede deres styrker. Men det er først nu, vi begynder at se bevægelser.
- Den styrke, der fortsat er ved den ukrainske grænse, er i stand til at udføre nøjagtig det samme, som den kunne for en uge siden, siger Breedlove, der ikke ønsker at sætte tal på, hvor mange russiske soldater det måtte dreje sig om.
