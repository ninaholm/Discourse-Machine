25 demonstranter er skudt ned i Yemen
Sikkerhedsstyrker tager voldsomt fat i Yemen. De har åbnet ild direkte imod tusindvis af demonstranter.


 Der blev ikke lagt fingre imellem, da sikkerhedsstyrker i Sanaa, hovedstaden i Yemen, søndag splittede en demonstration vendt imod regimet.
Soldaterne åbnede ild mod demonstranterne. Mindst 25 er meldt dræbt, og omkring 500 er såret.
De mange mennesker er dræbt og såret af skud, tæsk med knipler eller ved at inhalere tåregas.
- Smerten og kuglerne er ikke et problem, sagde en demonstrant, hvis ene fod var viklet ind i bandage.
- Vi må af med dette regime. Jeg kan fortsætte, til de dræber os alle, sagde han.
Vidner fortæller, at sikkerhedsstyrker og væbnede civile åbnede ild mod titusindvis af demonstranter, der brød op fra den såkaldte Forandringsplads, hvor de siden februar har opholdt sig
Herfra har de krævet regimets afgang, og søndag marcherede de imod Sanaas centrum.
- Eskalering, eskalering, lød det taktfast, mens de marcherede.
Men de blev så mødt af sikkerhedsstyrker, der i øvrigt også havde vandkanoner med sig.
Forsvarsministeriet siger på sin hjemmeside, at demonstranterne kastede med brandbomber og stak en politibil i brand.
Statslige medier beskyldte væbnede medlemmer af oppositionen for at have skudt på demonstranterne.
Der var tale om en af de største protestaktioner imod præsident Ali Abdullah Saleh og hans regime i flere måneder.
Saleh befinder sig fortsat i Saudi-Arabien, hvor han kommer sig oven på et attentatforsøg i juni.
Trods internationalt pres klynger han sig stadig til magten, som demonstranter i nu otte måneder har udfordret med krav om hans afgang.

