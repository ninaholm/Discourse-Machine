V: Regering kan fremrykke skattelettelser
Der er plads til at fremrykke planlagte skattelettelser, siger Venstres finansordfører Peter Christensen.


 Regeringens finanslovforslag sænker skønnet for den økonomiske vækst for fjerde gang i streg.
Det siger Venstres finansordfører Peter Christensen om regeringens finanslovforslag, der blev fremlagt tirsdag på et pressemøde.
- Finansloven er blottet for nyheder. Den er så fredelig, at man undrer sig over, at regeringen ikke har kigget på den situation, Danmark står i.
- Det undrer Venstre, at en regering, der lige har nedjusteret økonomien fire gange, ikke ser behov for at skabe flere job, siger Peter Christensen.
Han opfordrer regeringen til at droppe forhandlingerne med Enhedslisten og forbedre virksomhedernes konkurrenceevne sammen med Venstre.
- Vi kan bruge finansloven til at gå endnu et skridt i den rigtige retning, siger Peter Christensen og meddeler, at Venstre deltager i alle aftaler, som forbedrer konkurrenceevnen.
Spørgsmål: - Venstre vil gerne sænke skatterne?
- Der er udisponerede midler i finanslovudspillet til at fremrykke de skattelettelser, der er aftalt i vækstpakken.
- Det ville da være et element, vi kunne mødes om, siger Peter Christensen.
Spørgsmål: - Og Venstre vil have offentlig nulvækst, selv om I ikke vil kalde det dét?
- Væksten er jo meget, meget lav i regeringens udspil. At man viste mådehold i den offentlige sektor, ville give mulighed for at fremrykke nogle af de gode tiltag i vækstpakken og ikke først indfase dem i 2015.
- Det er nu, at der er store problemer i dansk økonomi. Regeringen har fejllæst dansk økonomi og gået fra en vækst på 1,7 procent og nedjusteret til 0,2 procent. Det er en fejlvurdering, der virkelig vil noget, siger Peter Christensen
