Rød løber klar til Enhedslistens dronning
Enhedslisten har rullet den røde løber ud i Pumpehuset, hvor partiet gør klar til at fejre historisk godt valg


 Jubelbrøl lyder fra den firkantede hal i Pumpehuset i København, hver gang tv-værten læser de seneste prognoser op.
Medlemmerne fra Enhedslisten strømmer lige nu til bygningen i indre København, hvor de gør klar til at fejre partiets fremgang - og ikke mindst den politiske ordfører Johanne Schmidt Nielsen, som i løbet af aftenen vil ankomme på den røde løber.
Et par hundrede mennesker er indtil videre ankommet til festen.
Ved et af bordene i salen sidder 65-årige Margit Groth, som er seniorforsker ved DTU Fødevareinstituttet.
Hun har været medlem af Enhedslisten gennem en lang årrække og er ikke i tvivl om, at Johanne Schmidt har en stor del af æren for partiets store fremgang.
- Johanne er dygtig til at formidle sine holdninger. I debatterne har hun som en af de få været god til at gå i rette med de blå, siger hun og fortsætter:
- Samtidig er det lykkedes hende at bevæge sig uden om kommunisme og socialisme i sine taler.
Det er ikke kun vælgerne, der belønner Enhedslisten.
I løbet af valgkampen har 932 betalende medlemmer sluttet sig til Enhedslisten, og 559 har bedt om indmeldelse.
Medlemsfremgangen betyder, at Enhedslisten under valgkampen - for første gang siden dannelsen i 1989 - har passeret 7000 medlemmer og nu tæller 7295. Næsten hvert tiende af Enhedslistens medlemmer er altså kommet til.
24-årige Maria Svansø Schrøder tror, at fremgangen også har en sammenhæng med SF's tætte samarbejde med Socialdemokraterne.
- Mange har opdaget, at der skal ske noget nyt i samfundet. Derfor sætter de deres kryds ved os, siger hun.
Partiets politiske ordfører har dog ifølge Maria Svansø Schrøder også en stor andel i fremgangen.
- Hun taler til folk som ligeværdige. Hun skriver blandt andet selv sine Facebookopdateringer, som derfor bliver meget mere personlige, siger Maria Svansø Schrøder.
Arrangørerne forventer, at mere end 600 feststemte medlemmer i løbet af aftenen vil slutte sig til festlighederne.
