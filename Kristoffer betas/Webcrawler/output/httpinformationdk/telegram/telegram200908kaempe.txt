Kæmpelastbiler kører ulovligt



 Over 100 kæmpelastbiler kører med varer og fragt på de danske veje. Siden november 2008 har udvalgte veje og 19 destinationer i Danmark været godkendt til de godt 25 meter lange lastbiler, som både skal skåne miljøet med færre lastbiler og spare vognmændene en femtedel af fragtomkostningerne. Men ikke alle lastbilchauffører og vognmænd har holdt sig til de godkendte veje. Den første bøde på 15.000 kroner er allerede uddelt til en midtjysk vognmand, og Vejdirektoratet har kendskab til flere eksempler.
 - Vi ved med sikkerhed, at der er nogen, der har kørt uden for nettet. Det har vi fået besked på, både fra politiet og fra branchen. Men vi ved ikke, om det foregår systematisk, siger specialkonsulent Henrik Ludvigsen fra Vejdirektoratet. Og den ulovlige kørsel er til stor fare for trafiksikkerheden.
 - Modulvogntogene kan ikke dreje skarpt om et hjørne, og kommer derfor til at bruge mere af vejbanen og måske også noget af cykelstien på de veje, som ikke er godkendt. Derfor er det forbundet med en større risiko for både cyklister og andre trafikanter, når de kører uden for de godkendte strækninger, siger han.
 Vognmændenes brancheorganisation Dansk Transport og Logistik (DTL) fraråder kraftigt, at lastbilerne sendes ud på afveje.
 - Det er en præmis for forsøgsordningen, at man holder sig til aftalerne. Men der er et gedigent bødeniveau, og derfor satser vi på, at det får et begrænset omfang, siger cheføkonom Ove Holm fra DTL og opfordrer i stedet virksomhederne til at søge om at blive godkendt som destination.
 Fra tirsdag den 1. september udvides ordningen til at gælde 36 destinationer.
