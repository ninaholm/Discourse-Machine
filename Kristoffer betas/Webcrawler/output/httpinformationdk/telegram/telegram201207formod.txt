Formodet naziforbryder anholdt i Ungarn
Ungarske myndigheder reagerer på pres fra Simon Wiesenthal-centret i Jerusalem og anholder formodet topnazist.


 Den 97-årige formodede nazikrigsforbryder Laszlo Csatary, som er nummer et på Simon Wiesenthal Centerets liste over de mest efterlyste personer, er blevet anholdt, oplyser statsanklagemyndigheden i Budapest.
Laszlo Csatary, der i 1948 blev dømt til døden in absentia i Ungarn, var ifølge Wiesenthal Centeret med til at organisere deportationer af over 15.700 jøder til dødslejren Auschwitz under Anden Verdenskrig.
- Laszlo Csizsik-Csatary, som tidligere var politiofficer i Kosice, som tidligere var i Ungarn, men som i dag er slovakisk, er blevet afhørt om formodede krigsforbrydelser, hedder det i en erklæring fra anklagemyndigheden.
Det er Simon Wiesenthal-centret i Jerusalem, der opsporede Csatary i Budapest, og som i september 2011 gav landets myndigheder hans adresse.
 Centret, som gennem årtier har jagtet medskyldige i nazitidens rædsler, har krævet, at Csatary stilles til ansvar for sine forbrydelser.
Da de ungarske myndigheder ikke tidligere har reageret på oplysningerne, valgte Simon Wiesenthal-centret til sidst at gå til pressen, siger direktøren, Efraim Zuroff.
Derefter fotograferede og filmede journalister fra den britiske avis The Sun for nylig Laszlo Csatary i Budapest.
- Ungarns myndigheder har kendt til sagen i fire et halvt år. De har simpelthen håbet på, at han skulle forsvinde, siger Zuroff til dpa.
Den tidligere politichef levede efter Anden Verdenskrig lang tid i Canada, hvis myndigheder imidlertid fratog ham canadisk statsborgerskab i 1997.
