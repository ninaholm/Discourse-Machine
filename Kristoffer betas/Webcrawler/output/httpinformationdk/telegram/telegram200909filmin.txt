Filminstruktører i protest mod udlevering



 De verdensberømte filminstruktører Woody Allen, David Lynch og Martin Scorsese har underskrevet en fælles protest mod anholdelsen af deres kollega Roman Polanski i Schweiz, oplyser den franske filmindustriforening, SACD.
 Protestskrivelsen er foreløbig underskrevet af 70 fremtrædende personer i filmindustrien, heriblandt også den amerikanske filminstruktør og producer Michael Mann, den tyske filminstruktør og fotograf Wim Wenders og den spanske filminstruktør og manuskriptforfatter Pedro Almodovar.
 - Vi kræver, at Roman Polanski bliver løsladt øjeblikkeligt, lyder kravet fra kollegerne.
 Polanski blev anholdt i weekenden, da han var rejst til Schweiz for at modtage en pris på filmfestivalen i Zürich. Han har været eftersøgt af de amerikanske myndigheder i mere end 30 år for en gammel sag om sex med en mindreårig. 
 Den 76-årige polskfødte instruktør har indleveret en formel klage over sin anholdelse, og hans franske advokat bekræfter, at Polanski vil forsøge at blive løsladt, eventuelt mod kaution.
 - Vi anmoder om, at han bliver løsladt. Hvis det er nødvendigt, er vi klar til at acceptere visse betingelser, lyder det fra advokaten.
