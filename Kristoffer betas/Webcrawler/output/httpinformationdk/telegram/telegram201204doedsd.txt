Dødsdømt flygter fra pakistansk fængsel
En fange, der er står bag et attentat mod tidligere præsident Musharraf, er undsluppet fra pakistansk fængsel.


 En af de næsten 400 fanger, der er flygtet fra et fængsel i det nordvestlige Pakistan søndag morgen, sad på dødsgangen for sin medvirken i et attentat mod den tidligere pakistanske præsident Pervez Musharraf, oplyser politiet.
- Der er en indsat ved navn Adnan Rasheed, som er en farlig fange, han er hjernen bag et attentat mod Musharraf. De her folk kom efter ham og tog 383 andre fanger med, siger en politimand.
Fængslet blev angrebet tidligt søndag morgen af militante islamister.
Pakistans Talibanbevægelse, som er tilknyttet terrornetværket al-Qaeda, har påtaget sig skylden for angrebet.
Næsten 400 fanger er undsluppet.
- Vi har løsladt hundredvis af vore kammerater i Bannu i dette angreb. Mange af vores folk er nået frem til deres bestemmelsessted, andre er på vej, siger en talsmand for Taliban.
Det er imidlertid ikke bekræftet fra officielt hold, at det er Taliban, som står bag angrebet.
