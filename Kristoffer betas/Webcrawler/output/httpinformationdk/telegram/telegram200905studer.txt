Studerende trækker Løkke i retten



 Det var direkte ulovligt, da Sundhedsministeriet med daværende sundhedsminister Lars Løkke Rasmussen (V) i spidsen i 2007 indførte nye regler, der skulle sætte turbo på lægestuderendes uddannelse til speciallæger.
 Det mener de lægestuderendes forening, FADL, der nu har anlagt sag mod Sundhedsministeriet. Sagen begynder i dag ved Østre Landsret.
 En ny bekendtgørelse fra 2007 betyder, at nyuddannede læger skal begynde deres hoveduddannelse i et speciale, senest fire år efter, at de begynder turnus. 
 Men de lægestuderende mener, at Lars Løkke Rasmussen og Sundhedsministeriet er gået ud over deres beføjelser ved at begrænse adgang til videreuddannelse med den omstridte fireårs regel. Reglen forhindrer ifølge de lægestuderende reelt nogle læger i at få en speciallægeuddannelse, alene fordi de ikke kommer i gang til tiden. De lægestuderende vil have bekendtgørelsen kendt ulovlig og ugyldig.
 Sagen kører i Østre Landsret til og med torsdag.
