Kerry raser over bortførelse af Libyens premierminister
Den amerikanske udenrigsminister kommenterede torsdag aften bortførelsen af den libyske premierminister.


 Den amerikanske udenrigsminister, John Kerry, fordømmer torsdagens kortvarige bortførelse af Libyens premierminister, Ali Zeidan
- Libyere satte ikke deres liv på spil i 2011 for at tolerere denne slags bølleopførsel, lyder det ifølge AFP fra Kerry i en officiel udtalelse.
- Dagens begivenheder understreger blot behovet for at arbejde sammen med premierminister Zeidan og med alle Libyens venner og allierede for hurtigt og succesfuldt at styrke landet.
Ifølge flere kilder blev Zeidan ved daggry bortført af en gruppe bevæbnede mænd fra et hotel i hovedstaden Tripoli.
Inden han senere på dagen blev frigivet, oplyste kilder fra landets indenrigsministerium, at premierministeren blev behandlet godt og var ved godt helbred.
Det var angiveligt en gruppe bestående af tidligere oprørere, der stod bag bortførelsen af Zeidan.
Gruppen, der går under navnet Operations Room of Libya's Revolutionaries, fortalte i en meddelelse, at de bortførte premierministeren, fordi den libyske regering havde kendskab til amerikanske planer om at tage en ledende al-Qaeda-figur, Anas al-Liby, til fange.
Selv kaldte gruppen bortførelsen for en anholdelse og sagde, at den handlede på en ordre fra statsadvokaten. Den påstand er ikke blevet bekræftet.
Anas al-Liby blev i sidste uge tilbageholdt i en fælles operation af den amerikanske hær, FBI og CIA.
Han var eftersøgt for bombeangrebene mod USA's ambassader i Kenya og Tanzania i 1998 og figurerede på FBI's liste over mest eftersøgte terrorister med en dusør på fem millioner dollar.
 Zeidan blev premierminister i efteråret 2012. Han er en mand, der gennem årtier har kæmpet en politisk kamp mod Gaddafi.
Han er tidligere karrierediplomat, men vendte Gaddafis styre ryggen i 1980, da han var ambassadør i Indien. Derpå tilbragte han de næste cirka 30 år i eksil.
