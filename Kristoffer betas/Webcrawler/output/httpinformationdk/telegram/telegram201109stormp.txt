Storm på Gaddafis fødeby er udsat en uge
Oprørere i Libyen forlænger frist for storm på Gaddafis fødeby. Søn af Gaddafi lover udmattelseskrig.


 Libyens mangeårige leder, Muammar Gaddafi, opholder sig i en ørkenby uden for hovedstaden Tripoli og forbereder sig på at kæmpe sig tilbage til magten, siger en libysk militærchef.
Udtalelserne falder, mens Libyens midlertidige ledere i Paris mødes med verdensledere for at drøfte, hvordan de kan genopbygge et land, der reelt har været ledet af én mand i 42 år, og i de seneste seks måneder har gennemlevet en blodig borgerkrig.
Libyens regerende Nationale Overgangsråd, der forsøger at få bugt med de sidste af Gaddafis styrker, forlængede torsdag tidsfristen for, hvornår byen Sirte skal overgive sig, med en uge.
Overgangsrådet har tidligere givet Sirte, der er Gaddafis fødeby, en frist indtil lørdag til at overgive sig. Efter fristens udløb vil Sirte blive angrebet.
Tidsfristen bliver forlænget, efter at en af Gaddafis sønner Saadi har sendt en fredsføler.
- Vi har talt om forhandlinger med henblik på at afslutte blodsudgydelserne, sagde Saadi til tv-stationen al-Arabiya onsdag.
Lederen af Tripolis militærråd, Abdul Hakim Belhadj, siger, at han har talt med Saadi og lovet ham, at han bliver godt behandlet, hvis han overgiver sig.
Men Gaddafis noget mere kendte søn Saif al-Islam har på en syriskejet tv-kanal lovet en udmattelseskrig, indtil Libyen er renset for "bander og forrædere".
Der er fortsat usikkerhed om, hvor Gaddafi selv befinder sig, men en kommandant for overgangsrådet siger, at han befinder sig i Bani Walid 150 kilometer sydøst for Tripoli, mens en algerisk avis skriver, at han befinder sig i grænsebyen Ghadamis.
