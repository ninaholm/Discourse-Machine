Hugo Chavez kæmper for sit liv
Præsidenten i Venezuela, Hugo Chavez, har svært ved at trække vejret efter sin fjerde kræftoperation.


 Venezuelas kræftopererede præsident Hugo Chavez kæmper for sit liv, fortæller landets vicepræsident Nicolás Maduro.
Chavez er indlagt på et militærhospital i hovedstaden, Caracas, efter at være blevet behandlet i Cuba i over to måneder.
- Han kæmper for sin sundhed og sit liv, og vi står ved hans side, sagde Maduro til det statslige tv i Venezuela sent torsdag aften.
- Ved du, hvorfor han har forsømt sin egen sundhed? Fordi han har ofret krop og sjæl for at give folk et fædreland. For at give dem, som ikke har noget et job, et liv, et hus, sundhed, mad og uddannelse, tilføjede han.
Chávez har ikke snakket eller vist sig offentligt, siden han gennemgik sin fjerde kræftoperation på 18 måneder i den cubanske hovedstad, Havana, 11. december sidste år.
Lige før han blev sendt hjem, blev der offentliggjort billeder af ham i sygesengen omgivet af sine to døtre Rosa Virginia og Maria i Cuba.
Billedet var ifølge de venezuelanske myndigheder taget 14. februar, og kort efter takkede den 58-årige Chavez på Twitter både Gud samt Cubas præsident og tidligere leder, brødrene Raul og Fidel Castro.
 - Vi er vendt hjem til vores moderland Venezuela. Tak Gud. Tak til mit elskede folk, skrev Chavez, der takkede for støtten under det langvarige sygdomsforløb, som har været omgærdet af mange rygter.
Vicepræsident Maduro oplyste i sidste uge, at den 58-årige præsident var begyndt at arbejde fra sit sygeleje, men indrømmede, at Chavez havde svært ved at trække vejret.
- Præsidenten trækker stadig vejret gennem et rør, men han er i stand til at kommunikere med os og giver os råd gennem notater, sagde Maduro.
Hugo Chavez, der er kendt for sin kritiske kurs over for USA, har været præsident siden 1999 og blev i oktober sidste år genvalgt for en fjerde embedsperiode.
