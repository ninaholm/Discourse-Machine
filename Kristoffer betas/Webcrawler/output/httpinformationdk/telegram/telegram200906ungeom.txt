Unge omgår 24-års -regel



 Unge indvandrere under 24 år gifter sig stadig med unge fra hjemlandet, selv om den såkaldte 24-års-regel skulle hindre det, skriver Morgenavisen Jyllands-Posten søndag.
 De officielle statistikker viser, at antallet af ægteskaber blandt 18-23-årige indvandrere er faldet drastisk, siden regeringen indførte reglen i 2002. Men ifølge sundhedsplejersker i flere kommuner bliver mange unge indvandrere gift i traditionel forstand i deres hjemland, uden at det bliver registreret i Danmark.
 Sundhedsplejerskerne møder stadig oftere unge mødre med deres børn, hvor ægtefællen opholder sig i familiens oprindelige hjemland. Han kommer kun på besøg på tre måneders besøgsvisum to gange om året, fortæller sundhedsplejersker i blandt andet København, Århus, Odense, Høje Taastrup og Brøndby. 
 I Ishøj siger den ledende sundhedsplejerske, sundhedsfaglig konsulent Anne-Dorthe Roland til avisen, at børnene kaldes for "pendlerbørn".
 - De hører ikke rigtigt til nogen steder og bliver flyttet mellem Danmark og Mellemøsten. Mange af disse børn ender med at komme til at bo i vores land alligevel, men de kommer bagud fra start, fordi de ikke er knyttet til vuggestuer eller børnehaver, siger hun. 
 I Odense Kommune siger sundhedsfaglig konsulent Sisi Buch, at det især er i de socialt dårligst stillede familier, at de unge omgår 24-års-reglen og gifter sig.
 Integrationsminister Birthe Rønn Hornbech (V) opfordrer kommunerne til at undersøge omfanget af ægteskaberne blandt de unge indvandrere.

