Østre Landsret løslader terrortiltalte
To af de fem venstrefløjsaktivister, der er tiltalt for terror, blev onsdag løsladt af Østre Landsret.


 Østre Landsret besluttede onsdag, at to terrortiltalte fra den yderste venstrefløj skal løslades.
I alt fem mænd i alderen 21-24 år er tiltalt for en række brandattentater og terrorplaner forskellige steder i København og har siddet fængslet siden de blev anholdt for godt et år siden.
To af de tiltalte kærede den sidste forlængelse af varetægtsfængslingen til Østre Landsret, som onsdag besluttede, at de skal løslades. Det bekræfter Dorit Borgaard fra Københavns Politis advokatur for personfarlig kriminalitet overfor Ritzau.
Det er endnu ikke afgjort, om politiet også vil løslade de sidste tre.
- Det har vi endnu ikke haft mulighed for at drøfte, men det er klart, at vi ret hurtigt skal tage stilling til, hvad der skal ske med de sidste tre, siger Dorit Borgaard.
Peter Hjørne er advokat for den ene af de to, som landsretten har bestemt, skal løslades.
- De har siddet varetægtsfængslet i over et år, og sagen kommer først for retten til efteråret. Der skal helt særlige grunde til, at man kan sidde varetægtsfængslet så længe. Derfor ville jeg have min klient løsladt, siger han.
De fem mænd fra det venstreradikale miljø er tiltalt for at stå bag 11 brandattentater og for planer om flere.
Fire af mændene blev anholdt den 26. april sidste år, mens de var i færd med at lave et brandattentat mod Politiskolen i Brøndbyøster ved København. Anholdelserne var kulminationen på flere måneders intensiv efterforskning mod gruppen.
En efterforskning, der var foregået i tæt samarbejde mellem Politiets Efterretningstjeneste (PET) og de sjællandske politikredse, der gennem et års tid havde været hjemsted for flere brandattentater mod offentlige institutioner og private virksomheder.
Den 20. april i år besluttede Rigsadvokaten at rejse tiltale mod de fire samt en femte senere anholdt efter straffelovens terrorparagraf.
Det skete, fordi brandattentaterne efter anklagemyndighedens opfattelse var egnede til at "skræmme en befolkning i alvorlig grad", som det hedder i terrorparagraffen.
Straffesagen skal behandles som nævningesag ved Københavns Byret og ventes at komme for i løbet af efteråret.
