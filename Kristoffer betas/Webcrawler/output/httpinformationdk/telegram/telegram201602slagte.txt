Slagteriet Ticans salg til tyske Tönnies er godkendt
Konkurrencemyndighederne i EU har godkendt, at den tyske fødevarekoncern Tönnies overtager Tican.


 Da fusion mellem de to danske slagterivirksomheder Tican og Danish Crown faldt til jorden i efteråret, meldte den tyske fødevarekoncern Tönnies sig i stedet på banen som køber af Tican.
Kort før nytår sagde Ticans ejerkreds ja til overtagelsen, og fredag har EU's konkurrencemyndigheder sagt god for sammenlægningen.
Det betyder, at Tönnies overtager alle driftsselskaber i Danmark, Storbritannien og Polen med tilhørende datterselskaber.
Og tyskerne har tænkt sig at udvide forretningen i Danmark, siger bestyrelsesformand Jens Jørgen Henriksen.
- De har sagt fra dag ét, at de vil udvikle i stedet for at afvikle. Og det indtryk er kun blevet forstærket, når de har været på besøg.
- Derfor er vi meget positive over, at vi nu kan afslutte det arbejde, vi påbegyndte for halvandet år siden, og jeg ved, at der også er mange andre landmænd, der glæder sig over nyheden, siger bestyrelsesformand Jens Jørgen Henriksen.
Overtagelsen får virkning tilbage fra 1. oktober sidste år, og handlen ventes at gå endeligt igennem 11. marts i år.
Inden da holder de 277 aktionærer i Tican - der alle er landmænd - deres ordinære generalforsamling på mandag, hvor de tager stilling til de sidste formalia i forbindelse med overdragelsen.
Tican udspringer af fusionen mellem Thisted Andels-Svineslagteri og Fjerritslev Andels-Svineslagteri tilbage i 1978.
Selskabet har cirka 2300 ansatte og omsætter for fem milliarder kroner årligt.
Tönnies er en tysk koncern, som allerede har etableret sig med et slagteri i Danmark foruden de otte, man driver i Tyskland.
Selskabet har omtrent 10.000 ansatte og kontorer i 25 lande.
