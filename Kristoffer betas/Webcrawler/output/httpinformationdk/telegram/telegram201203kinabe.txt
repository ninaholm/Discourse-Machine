Kina beder Assad standse volden
Kinesisk udsending i Damaskus har under et møde med præsident Assad bedt ham standse volden - nu.


 En kinesisk diplomat i den syriske hovedstad, Damaskus, har bedt præsident Bashar al-Assad om at standse volden omgående.
Det meddeler Kinas udenrigsministerium.
En talsmand for udenrigsministeriet i Beijing siger, at udsendingen Li Huaxin under sit besøg i Damaskus også har slået på tromme for Kinas støtte til, at der skal forhandles mellem den syriske regering og oppositionsgrupper.
Kina mener, at forhandlingerne skal foregå med FN og Den Arabiske Liga som mægler.
Udsendingens rejse er Kinas seneste forsøg på at tage luften ud af beskyldninger fra Vesten og arabiske lande om, at Kina sammen med Rusland holder hånden over Assad.
De to lande nedlagde i sidste måned veto i FN's Sikkerhedsråd mod en resolution, der tog afsæt i et forslag fra Den Arabiske Liga.
Det talte blandt andet om, at Assad skal erstattes for at få løst konflikten.
Der har i efterhånden et år været uroligheder i Syrien, hvor demonstranter og oprørere har krævet reformer og et regimeskifte.
FN siger, at flere end 7500 mennesker er dræbt i forbindelse med urolighederne.
