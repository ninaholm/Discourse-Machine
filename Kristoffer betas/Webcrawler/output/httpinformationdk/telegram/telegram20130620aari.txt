20-årig mistænkt: 10.000 tjenestemænds e-mail hacket
Mistænkt for at hacke politiets registre er også mistænkt for at skaffe koder til 10.000 tjenestemænds e-mail


En 20-årig dansk mand er mistænkt for at have hacket sig til 10.000 tjenestemænds passwords og e-mailkonti i februar sidste år og give dem videre til en medmistænkt svensk mand under en chat på internettet.Det kom frem i Københavns Politis sigtelse af den 20-årige mand, som anklager Maria Cingari torsdag har læst op under et grundlovsforhør ved Retten på Frederiksberg.Den 20-årige er også sigtet for at hacke sig ind i politiets kørekortregister og registre til efterlyste personer via Schengen. Politiet formoder ikke, at gerningsmanden har ændret i registrene, der blandt andet indeholder cpr-numre, men det er fortsat uvist.Manden nægter sig skyldig i politiets sigtelse, som desuden sætter ham i forbindelse med den svenske hackerkonge Gottfrid Svartholm Warg.Ved retsmødet har dommeren valgt at lukke dørene for offentligheden. Det sker af hensyn til politiets videre efterforskning af sagen.Ifølge anklageren er der muligvis medgerningsmænd på fri fod, og politiet ønsker ikke, at de får kendskab til den 20-åriges forklaring.Samtidig er det endnu uvist, hvilket computersystem den 20-årige skaffede sig adgang til og fik fat i de 10.000 passwords, og derfor skal politiet have arbejdsro til at efterforske sagen yderligere.Den 20-åriges forsvarer, Michael Juul Eriksen, forsøgte inden dørlukningen at holde offentligheden og pressen i retslokalet.»Det er en sag, som i den grad har befolkningens interesse, fordi politiet er direkte berørt af det. Jeg har svært ved at se, på hvilken konkret måde grundlovsforhøret kan skade efterforskningen,« sagde advokat Michael Juul Eriksen.Modsat krævede anklager Maria Cingari, at dørene blev lukket.»Det er svært for mig at komme ind på, hvad sagen drejer sig om, så længe der er journalister til stede,« sagde Maria Cingari under grundlovsforhøret.Hackerangrebet på politiets registre er sket i sommeren 2012.
