Mette F.: Jeg vil aldrig eksperimentere med velfærd
Arbejdsløshed skyldes aldrig dovenskab, men er krisens grimme ansigt, lyder det fra den nye S-formand


 I sin første tale som socialdemokratisk partiformand opridser Mette Frederiksen de overordnede politiske linjer, hun vil stå for.
Socialdemokratiet er et arbejdspladsparti, forklarer hun. Altså et parti, der snarere end at sende folk på understøttelse vil sikre, at der skabes nye job.
Samtidig understreger den nyvalgte formand, der i sin tid som beskæftigelsesminister hyppigt brugte vendingen "ret og pligt", at målet er fuld beskæftigelse.
- Den bedste måde at bekæmpe arbejdsløshed på er ikke dagpenge.
- Den bedste måde at bekæmpe arbejdsløshed på er at blive ved med at føre en økonomisk politik, der skaber flere arbejdspladser, siger hun i sin tale til den ekstraordinære kongres, hvor hun er blevet valgt som formand.
- Arbejdsløshed er krisens grimme ansigt. Arbejdsløshed aldrig et udtryk for dovenskab, lyder det.
Mette Frederiksen, der kommer fra Nordjylland og er datter af en typograf og en pædagog, understreger, at hendes personlige baggrund betyder meget for, hvor hun står politisk.
- Jeg er formet af bedsteforældre, som gik ind i alderdommen med slidte kroppe på grund af et hårdt arbejdsliv. Og formet af at se velfærdssamfundet sørge for, at der også til dem var en god bolig, folkepension og ordentlig ældrepleje.
- Det kommer jeg aldrig til at eksperimentere med, forsikrer hun.
Den nyvalgte formand kommenterer også kort dagpengespørgsmålet, som har martret den socialdemokratisk ledede regering, hun indtil for ganske nylig var en del af, i stort set hele dens levetid.
- Vi har brug for et nyt dagpengesystem. Færre skal falde ud. Så enkelt kan det siges.
Hendes forgænger på formandsposten, Helle Thorning-Schmidt, har dog slået fast, at dagpengesystemet samlet set ikke må koste flere penge.
