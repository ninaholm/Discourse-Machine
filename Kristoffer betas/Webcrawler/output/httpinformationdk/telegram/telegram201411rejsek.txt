Rejsekort: Passagerer har fået 816.000 fumle-bøder
Passagererne har fået 816.000 bøder for ikke at tjekke ud med rejsekortet i år. Ekspert: Kortet er for svært.


 816.000 gange har rejsende i metro, tog, og busser fået en bøde i år, fordi de har glemt at tjekke ud med deres rejsekort. Hertil kommer et uvist antal rejsende, der har fået bøde for at glemme at tjekke ind igen, når de skifter fra eksempelvis tog til metro.
Det skriver Ekstra Bladet mandag.
Tallet svarer til, at 2607 rejsende dagligt fra 1. januar til 9. november i år har fået udstukket Rejsekortets såkaldte dummebøde på 50 kroner, og det har indtil videre givet trafikselskaberne 40,8 millioner kroner i kassen.
Hos Forbrugerrådet mener man, at antallet af bøder er vink med en togvogn om, at rejsekortsystemet langt fra fungerer optimalt:
- Det er beviset for, at rejsekortet er vanskeligt for folk at bruge korrekt. Det såkaldte skifte-tjek-in generer kunderne, og formålet er udelukkende at hjælpe trafikselskaberne til at fordele penge mellem hinanden, siger Asta Ostrowski, transportpolitisk medarbejder i Forbrugerrådet til Ekstra Bladet.
Direktør i Rejsekort A/S Bjørn Wahlsten kan godt forstå, at nogle rejsende er frustreret over at få bøder for deres glemsomhed:
- Hvis man glemmer at tjekke ud, er det irriterende for de fleste.
- Men de fleste kunder er tilfredse, for rejsekort-systemet med tjek-ind, tjek-ind, tjek ud er utvivlsomt den letteste måde at have billet til den kollektive trafik, siger direktøren og påpeger, at 98,02% af de rejsende tjekker korrekt ud, siger han til avisen.
I 2013 blev der samlet givet 614.000 bøder for at glemme at tjekke ud med rejsekortet.
Transportminister Magnus Heunicke (S) og direktøren for Rejsekort A/S Bjørn Wahlsten er indkaldt til et møde i transportudvalget 2. december, hvor de skal redegøre for problemerne med rejsekortet.
