Reform af kontanthjælp har brist for unge par
Den økonomiske gulerod for at finde job bliver mindre for samboende kontanthjælpsmodtagere efter nytår.


 Med kontanthjælpsreformen skal det bedre kunne svare sig at gå i gang med en uddannelse eller finde et job.
Men reformen, der gælder fra 1. januar, har en brist: For en mindre gruppe personer vil de økonomiske fordele ved at sige farvel til kontanthjælpen blive forringet.
Det skriver Berlingske.
Det drejer sig om de cirka 1200 kontanthjælpsmodtagere under 30 år, der lever papirløst sammen med en person, der også modtager kontanthjælp, SU eller den nye uddannelsesstøtte.
Kommer den ene i arbejde, vil lønnen blive modregnet i partnerens kontanthjælp på grund af ændringer i den gensidige forsørgerpligt. Men desuden indføres der som noget helt nyt også to forskellige satser i kontanthjælpen for par.
Hvis ens partner er på kontanthjælp eller får uddannelsespenge, får man et højere beløb, end hvis partneren er i arbejde.
-Formodentlig har man villet minimere de økonomiske konsekvenser for de unge kontanthjælpsmodtagere, som ellers ville blive ramt ekstra hårdt af de lavere satser, når begge personer i husstanden modtager kontanthjælp, siger Andreas Højbjerre, arbejdsmarkedsøkonom i tænketanken Kraka, til Berlingske.
- Men det, der står tilbage, er den uhensigtsmæssighed, at det væsentligt begrænser tilskyndelsen til at finde et arbejde for de par, hvor begge er på kontanthjælp. For ud over, at man bliver modregnet som følge af forsørgerpligten, bliver man også ramt direkte på kontanthjælpssatsen, siger han.
Socialdemokraterne afviser kritikken. Partiets arbejdsmarkedsordfører, Leif Lahn Jensen, siger til Berlingske, at det altid vil kunne betale sig at komme i arbejde, fordi "man får et bedre liv".
Og desuden kan det med reformen ikke lade sig gøre at afvise et job, understreger ordføreren.
