PKA har brændt fingrene på investering i dækfirma
Det har fuldstændig sparket benene væk under os, siger PKA's bestyrelsesformand om milliontab i Genan.


 PKA's investering i genbrugsvirksomheden Genan giver nu kontant afregning i pensionsselskabets regnskab, skriver Jyllands-Posten.
PKA forventer at offentliggøre halvårsregnskab senere i denne måned, og da det allerede nu ligger til godkendelse hos bestyrelsen, har pensionsselskabet været nødt til at give sit bedste bud på værdien af sin investering, selv om Genan stadig kæmper med at få afsluttet regnskabet for 2013.
Resultat: En gigantisk nedskrivning på 830 millioner kroner.
Det bringer den bogførte værdi af PKA-investeringen ned på 250 millioner kroner svarende til en fjerdedel af den hidtidige værdisætning.
- Det er vores bedste forsigtige bud ud fra den situation, der tegner sig, siger Peter Damgaard Jensen, administrerende direktør i PKA, til Jyllands-Posten.
Bent Hansen, den socialdemokratiske formand for Danske Regioner og formand for bestyrelsen i PKA kalder sagen "dybt beklagelig".
- Det har fuldstændig sparket benene væk under os alle sammen, at situationen er så alvorlig, siger han til avisen. Nedskrivningen giver offentligheden det første indblik i den nedbrydning af værdier, der på rekordtid har bragt Genan på kanten af økonomisk kollaps.
Genan har lån for cirka 1,5 milliarder kroner, og ifølge Jyllands-Postens oplysninger forventer bankerne også at måtte nedskrive deres lån, hvis Genan skal overleve. Firmaet anses for at være verdens største inden for genbrug af dæk.
PKA har været medejer af Genan siden 1990'erne, men øgede sin investering voldsomt i 2007 med 900 millioner kroner. Pensionsselskabet ejer 45 procent af aktierne.
PKA administrerer pensionsopsparinger på vegne af 260.000 ansatte i social- og sundhedssektoren, men har forsikret, at tabet ikke går ud over de garantier, som medlemmerne er stillet i udsigt.
