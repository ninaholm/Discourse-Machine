Enhedslisten bekæmper længere arbejdstid
Enhedslisten vil mobilisere fagforeninger og aktivister imod S-SF's plan om længere arbejdstid, siger gruppeformand Per Clausen før landsmødet i København


 Enhedslisten advarer Socialdemokraterne og SF om, at partiet under en rød regering vil bekæmpe planen En Fair Løsning, der lægger op til en times længere ugentlig arbejdstid.
Det siger Enhedslistens gruppeformand, Per Clausen, til den venstreorienterede hjemmeside modkraft.dk før weekendens landsmøde i København.
Han frygter, at højere arbejdsløshed bider sig fast og afviser, at velfærden trues mest af mangel på arbejdskraft.
- Derfor er det dybt problematisk, at S og SF lægger op til forringelser af forholdene på arbejdsmarkedet, selv om det først skal ske efter forhandlinger med de involverede parter, siger Per Clausen.
Han forudser mere faglig aktivitet uden for Folketinget, hvis flertallet skifter efter næste folketingsvalg.
- Det bliver afgørende at skabe en folkelig bevægelse og røre inden for fagbevægelsen, så ledelserne ikke uhindret accepterer forringelser. Taber venstrefløjen den kamp, må man forvente forringelser, hvor lønmodtagerne får længere arbejdstid og dårligere ferieforhold, siger Per Clausen.
Til gengæld indstiller partiledelsen til landsmødet, at Enhedslisten skal stemme for finansloven under en rød regering.
- En ny regering skal ikke have nogen undskyldninger for ikke at finde flertal for forbedringer. Derfor diskuterer vi på årsmødet, hvordan vi vil stille os til finansloven under bestemte betingelser. Socialdemokrater og SF'ere skal ikke kunne gå tilbage til deres bagland med påstande om, at venstrefløjen ikke er til at regne med, siger Per Clausen.
