Kvinde fængsles på livstid for folkemord
FN-domstol for Rwanda sender kvinde i fængsel resten af livet for folkemord og tilskyndelse til voldtægt.


 Pauline Nyiramasuhuko kommer ikke på fri fod mere.
Dommerne ved FN-domstolen for Rwanda har i Arusha i Tanzania dømt hende til fængsel på livstid for folkemord og tilskyndelse til voldtægt i forbindelse med blodbadet i Rwanda i 1994.
Hun blev kendt skyldig i 7 af de 11 anklager, der var rejst imod hende.
Dommen kommer 14 år efter, at hun blev anholdt.
Den nu 65-årige Pauline Nyiramasuhuko var minister for familier og kvinder i Rwanda i 1994, da overvejende hutuer begik folkemord på tutsierne.
Hun er den eneste kvinde, der har været anklaget ved FN-domstolen.
Retssagen mod hende har kørt siden 2001.
Hendes søn Arsene Shalom Ntahobali har også fået en dom på fængsel på livstid for folkemord.
FN-domstolen i Arusha blev oprettet i slutningen af 1994 med det formål at retsforfølge bagmændene bag folkemordet mod overvejende tutsier.
 Omkring 800.000 mennesker blev dræbt i løbet af 100 dage.
