Natos strategi i Afghanistan er problematisk
Eksperter advarer om, at Nato skaber problemer for sig selv ved at begrænse fællesaktioner med afghanere.


 Selv om Natos ledere siger nogen andet, så er eksperter overbeviste om, at militæralliancen skaber problemer for sig selv i Afghanistan ved at begrænse antallet af fællesaktioner med afghanske styrker.
Beslutningen kan gøre det vanskeligt at nå målet om at forlade Afghanistan med udgangen af 2014 og overlade alle sikkerhedsopgaver til afghanske soldater og politibetjente.
- Dette er en alvorlig udfordring for Natos strategi, siger Stephen Biddle, professor ved George Washingtons Universitet og ekspert på Afghanistan.
Nato har planer om at uddanne og træne 350.000 afghanske soldater og politibetjente frem til 2014 samtidig med, at Natos 113.000 mand gradvist trækkes hjem fra Afghanistan.
- Konsekvensen for Nato's strategi afhænger af, hvor lang tid Nato vil indskrænke antallet af fællesaktioner. Hvis det varer i måneder, får det konsekvenser, siger Jeffrey Dressler, analytiker ved Institute for Study of War i Washington.
Nato har truffet beslutningen om færre fælles aktioner, efter at adskillige Nato-soldater er blevet dræbt af afghanske soldater.
Det menes, at kun en fjerdedel af disse såkaldte insider-drab er begået af folk med tilknytning til Taliban. Men Nato professor Stephen Biddle tror, at de hidtidige drab kun er toppen af isbjerget.
- Jeg er bange for, at årsagen til drabene er kulturelle sammenstød, og det kan få alvorlige konsekvenser i fremtiden, siger Biddle.
Sarah Chayes, en tidligere rådgiver for USA's forsvarskommando og nu ansat ved Carnegie Instituttet er mere direkte. Hun siger:
- Vi ved allerede, at denne strategi ikke virker. Problemet er meget dybere. En hær er kun en arm af en regering. Men hvis regeringen - hoved og krop - ikke er levedygtig, hvad skal vi så med armen?
