Kommissions-formand: Landbrugspakke går imod anbefalinger
Natur- og Landbrugskommissionens formand kritiserer landbrugspakken, som har skabt krise i blå blok.


 Formanden for Natur- og Landbrugskommissionen siger nu fra over for regeringens omstridte landbrugspakke ifølge netavisen Altinget.
Det er ikke rimeligt, at pakken begrundes med henvisning til anbefalingerne fra kommissionen, lyder kritikken fra formand Jørn Jespersen.
- Natur- og Landbrugskommissionen anbefalede utvetydigt, at man ikke afskaffede gældende regulering, før den nye regulering var på plads, siger han til Altinget.
Han henviser til, at landbrugspakken giver landmændene lov til at gøde mere i flere år, inden den nye målrettede regulering af landbruget er på plads.
Natur- og Landbrugskommissionen blev nedsat for at finde løsninger, der både kan gavne landbruget og naturen. En af kommissionens mest centrale anbefalinger var at indføre en ny og målrettet miljøregulering af landbruget.
Miljøminister Eva Kjer Hansen (V) har flere gange under behandlingen af landbrugspakken koblet forslaget til Natur- og Landbrugskommissionens anbefalinger, fordi man med pakken indfører målrettet regulering fra 2018.
Men Jørn Jespersen pointerer, at den nye regulering endnu ikke er plads.
- Det er på nuværende tidspunkt ganske usikkert, hvordan den målrettede regulering kommer til at virke, fordi den langt fra er på plads, siger han til Altinget.
Jørn Jespersen peger også på, at de miljøkompenserende tiltag i landbrugspakken er yderst usikre både miljøfagligt, juridisk og politisk. Og så peger han på, at Natur- og Landbrugskommissionen havde det ufravigelige mål, at EU's målsætninger på vandmiljøområdet skulle opfyldes.
 Enhedslisten kritiserer ifølge Altinget også Eva Kjer Hansen for at koble landbrugspakken til Natur- og Landbrugskommissionens anbefalinger.
Eva Kjer Hansen risikerer at ryge som minister, da oppositionen og De Konservative ikke har tillid til hende efter forløbet om landbrugspakken.
