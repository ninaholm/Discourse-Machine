Nye eksplosioner ved Toulouse-mands hus
Dramaet i Toulouse er tæt på at blive afsluttet, siger politikilde. Tre nye kraftige eksplosioner ved bolig.


 Tre nye kraftige eksplosioner er blevet hørt ved det sted, hvor en formodet fransk massemorder er omringet. Det fortæller øjenvidner ifølge nyhedsbureauerne Reuters og AFP.
Lyden var kraftigere, end ved de eksplosioner, som politiet tidligere har udført ved huset.
Samtidig siger en politikilde, at dramaet om mandens mulige overgivelse er på vej til at blive afsluttet.
Den formodede morder, Mohammed Merah, som er fransk statsborger af nordafrikansk oprindelse, er mistænkt for at have dræbt syv personer i Toulouse.
Onsdag morgen barrikaderede han sig i et hus i den sydvestfranske by, og politiet har siden forhandlet med manden. Politiet har flere gange prøvet på at få den mulige massemorder til at overgive sig.
Første forsøg fandt sted onsdag morgen. Det mislykkedes, og tre betjente blev såret.
Onsdag aften lød der også eksplosioner ved gerningsmanden hus, ligesom der natten til torsdag har været skyderier.
De franske myndigheder har flere gange undervejs understreget, at de går efter at få manden ud levende.
Men tidligere torsdag såede den franske indenrigsminister tvivl om, hvorvidt gerningsmanden stadig lever.
Det har nemlig ikke været muligt at komme i kontakt med den formodede massemorder siden onsdag aften. Samtidig har gerningsmanden sagt, at han vil dø med våbnene i hånden.
Natten til torsdag har politiet ligeledes hørt skud inde fra boligen.

- Vi hørte to skud, men vi ved ikke, hvad det er, sagde Frankrigs indenrigsminister, Claude Guéant, tidligere torsdag og fortsatte:
- På trods af en stor indsats hele natten har der ikke været nogen kontakt med ham.
 I sidste uge blev tre franske soldater dræbt ved skudattentater, og mandag blev fire mennesker, herunder tre børn, dræbt ved en jødisk skole i byen.
