Lavrov: Det russiske militær går kun efter terroristgrupper
Forskere: Krigen i Syrien vil fortsætte i årevis trods megen slagkraftig retorik og diplomatisk aktivitet.


 Ruslands udenrigsminister, Sergej Lavrov, afviser beskyldninger om, at Moskva har bombet moderate oprørsgrupper og civile i Syrien frem for jihadister fra Islamisk Stat.
- Rygterne om, at disse luftangreb ikke var rettet mod Islamisk Stats stillinger, har ikke rod i virkeligheden, siger Lavrov, der talte til journalister i New York om konflikten efter, at han havde ført drøftelser med John Kerry, sin amerikanske modpart.
Talsmænd for Syriens største oppositionsgruppe siger, at Moskva kun har til hensigt at støtte det syriske regime, og at 36 civile er blevet dræbt af russerne i Homs.
- Det russiske militær går kun efter "terroristgrupper", siger Lavrov, som har bedt om at se dokumentation fra de amerikanske embedsmænd, som har støttet beskyldningerne mod Moskva.
- Vi har ingen data, som viser, at civile blev ramt. Vi søger omhyggeligt for, at bombetogterne er præcise, siger Lavrov.
Russiske fly gennemførte i 20 togter og ramte "otte Islamisk Stat mål" ifølge det russiske forsvarsministerium.
Trods den nye udvikling på slagmarken i Syrien og megen slagkraftig retorik og diplomatisk aktivitet vil konflikten i Syrien ikke ændre sig foreløbig, siger flere forskere.
- Borgerkrigen i Syrien vil fortsætte omtrent som i dag i mange år fremover, mener Helge Lurås ved Centeret for Strategisk Analyse i Oslo, som i denne uge kommenterede konflikten over for NTB.
Han siger, at ekstremistgruppen Islamisk Stat er kommet for at blive, og at ingen er interesseret i at sætte alle nødvendige ressourcer ind for at nedkæmpe den.
 Den mest betydelige ændring for øjeblikket er, at Rusland har forpligtet sig til at forhindre, at det syriske regimer omkring præsident Bashar al-Assad falder. For USA er problemet, at det ikke har nogen troværdig løsning at lægge frem, siger den norske analytiker.
Den norske mellemøst-ekspert Kai Kverme mener, at Rusland først og fremmest er optaget af at begrænse Irans indflydelse i regionen.
- Det, som er problemet, er, at Rusland vil opretholde status quo i Syrien, mens USA fuldstændigt mangler en strategi, siger han.
