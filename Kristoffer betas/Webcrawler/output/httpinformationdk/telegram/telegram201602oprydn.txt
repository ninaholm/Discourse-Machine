Oprydning i amerikansk opkøb koster DSV 1,5 milliarder
Den danske transportkoncern DSV vokser med amerikansk opkøb. Men først skal der ryddes op i butikken.


 Sammenlægningen med den amerikanske transportvirksomhed UTi Worldwide kommer til at koste danske DSV 1,5 milliarder kroner i såkaldte integrationsomkostninger. Det oplyser DSV i regnskabet for 2015.
DSV har betalt ni milliarder kroner for den amerikanske konkurrent UTi. Nu er der et arbejde, der skal klares, siger administrerende direktør Jens Bjørn Andersen, DSV:
- 2015 blev året, hvor vi eksekverede på vores strategi om vækst via opkøb, og i januar 2016 blev købet af UTi Worldwide Inc. endeligt godkendt.
- Nu forestår et stort arbejde med at integrere to globale logistikvirksomheder og løfte indtjeningen i UTi, siger Jens Bjørn Andersen i regnskabet.
Sammenlægningen skal efter planen give synergier for det samme beløb - 1,5 milliarder kroner - inden for en periode på tre år.
DSV og UTI Worldwide har tilsammen 40.000 medarbejdere fordelt på en lang række lande i Europa, Nord- og Sydamerika, Asien og Afrika, skriver Ritzau Finans.
- Der vil være en stor opgave, hvor vi skal lægge os sammen med UTI i over 50 lande, flytte og lukke kontorer, og der vil være nogle medarbejderreduktioner, og det vil give nogle omkostninger, siger Jens Bjørn Andersen til Ritzau Finans.
Han vil dog ikke give et bud på, hvor mange medarbejdere, det får konsekvenser for, men det bliver ikke et tocifret procenttal, der skal siges farvel til.
- Det er ikke et tal, vi ønsker at komme ind på. Vi har ikke overblikket på nuværende tidspunkt, men der vil være medarbejdere, som skal forlade virksomheden i forbindelse med handlen. Det er meget almindeligt, siger Jens Bjørn Andersen.
DSV fik en omsætning i 2015 på knap 51 milliarder kroner. Det gav et resultat på lige over to milliarder kroner.
Omsætningen i årets fjerde kvartal steg beskedent med 67 millioner kroner til 12,6 milliarder kroner, hvilket var en skuffelse blandt analytikerne, der ifølge Ritzau Estimates havde regnet med en toplinje på 13,1 milliarder kroner.
Mens høj dollarkurs og øget transportmængde trækker op, så trækker lavere fragtrater til havs og i luften ned.
