Løkke: Bundskatten har ikke førsteprioritet i jobreform
Venstres formand fastslår, at der er beskæftigelsesfradraget, der skal ændres i partiets jobreform.


 Venstre vil gå til valg på en jobreform, som skal gøre det mere attraktivt at tage et arbejde.
Det skal ske med et nyt kontanthjælpsloft og lavere skat på små arbejdsindkomster.
Men det indeholder ikke en generel sænkelse af bundskatten, fastslår partiformand Lars Løkke Rasmussen på et pressemøde i forbindelse med partiets landsmøde i Herning.
- Det er ikke bundskatten, der skal sættes ned, som jeg kan se, at der bliver skrevet nogle steder. Der skal sættes målrettet ind.
- Vi prioriterer. Og i forhold til diskussionen om, at det skal kunne betale sig at arbejde, kommer vi ikke det mål nærmere ved, at alle danskere får en bundskattelettelse, forklarer formanden og uddyber:
- Det handler om at gøre noget så målrettet som muligt for dem med de små arbejdsindkomster. Og nøglen til den her tænkning er beskæftigelsesfradraget, siger han.
Mens alle danskere, der har en indkomst, betaler bundskat, er det kun de arbejdende, der har glæde af beskæftigelsesfradraget. Og den forskel vil Venstre udnytte.
- Formålet med det, vi vil her, er at gøre gevinsten ved at være aktiv frem for passiv større. Og det gør vi ikke, hvis alle får den samme lettelse, pointerer blå bloks statsministerkandidat.
Jobreformen er et af fem mål, som Venstre har udstukket for den kommende valgkamp, og som partiet vil forfølge, hvis man kommer i regering.
Lars Løkke Rasmussen understreger dog, at selvom bundskatten ikke er partiets prioritet, så mener han ikke, at den ligger, hvor den skal være.
- Vi kan ikke komme i tanke om nogen skat i Danmark, der er for lav, så vi vil ikke foreslå, at nogen skatter skal sættes op, for vi ser dem gerne generelt sat ned, siger han og understreger:
- Vi har en hovedprioritet, og det er skatten på små arbejdsindkomster, og det er der, vi skal lægge den økonomi, vi kan tilvejebringe via kontanthjælpsloftet.
