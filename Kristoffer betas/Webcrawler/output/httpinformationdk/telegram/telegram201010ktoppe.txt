K-toppen: Vi bliver i regeringen
De Konservatives finansordfører truer regeringen med ultimatum på skat og efterløn. Men det afviser partitoppen bestemt.


 De Konservative er ikke på vej ud af regeringen. Heller ikke selv om der kan gå mange år, før Venstre er klar til nye reformer på efterløn og skat.
Det fastslår partiets top, efter at finansordfører Mike Legarth lørdag truede med at vende regeringen ryggen, hvis partiet ikke kommer igennem med konservative mærkesager som lavere skatter og nye efterlønsindgreb.
De Konservatives gruppeformand og politisk ordfører, Henriette Kjær, understreger, at det ultimatum slet ikke har været drøftet i folketingsgruppen, og er helt uaktuelt. 
- Vi skal blive i regeringen og arbejde for vores sag, og mon ikke også vi kommer igennem med vores synspunkt på den her sag på et tidspunkt, siger Henriette Kjær til Ritzau. 
Samme klar melding kommer fra partiformanden Lene Espersen.
- Man skal true med at blive ikke med at gå, siger Lene Espersen til TV-Avisen.
Hun forventer, at regeringen allerede til efteråret vil tage hul på en reform af fleksjob-ordningen og førtidspension. Men hun erkender samtidig, at det har lidt længere udsigter med en reform af efterlønnen og skattelettelser.
- Det kan godt være, det tager mange år, men jeg tror på, at det vil lykkes, siger Lene Espersen.
Både regeringspartneren Venstre og støttepartiet Dansk Folkeparti afviser 
de Konservatives ønske om et opgør med efterlønnen. Men det skræmmer ikke Lene Espersen.
- Vi er vant til at være det parti, der tager hul på reformdiskussionerne. Vi har for eksempel fået gennemført skattelettelser tre gange, selv om vi blev beskyldt for at være politisk tonedøve, siger Lene Espersen.
Hun fremhæver dagpengereformen og nedlæggelsen af amterne, som eksempler på, at K har fået gennemført mærkesager, selv om de i første omgang blev mødt med en kold skulder.
Den konservative ordfører mener Mike Legarth mener, at De Konservative skal træde ud af regeringen, hvis der ikke er vilje til at gennemføre reformer på efterløn og skat.
- Vi må drage de konklusioner, der er nødvendige, hvis ikke vi kan levere de politiske resultater, vi synes, der skal til, siger den konservative finansordfører til TV2 News.
