Otte mennesker fundet døde i guldmine
Et jordskælv tirsdag fik dele af minen til at kollapse, og der udbrød brand. En person savnes fortsat.


 Ligene af otte sydafrikanske minearbejdere er blevet fundet i en guldmine nær Johannesburg.
Et jordskælv fik dele af minen til at kollapse tirsdag, og der udbrød også brand. Den seismiske aktivitet ødelagde ventilationen, vandrør og strømkabler, og minearbejdere var fanget under jorden. En minearbejder savnes fortsat.
Ulykken er den værste i flere år i de sydafrikanske miner. I juli 2009 døde ni personer i en platin-mine.
- Det er dybt beklageligt, lyder det fra Susan Shabangu, minister for mineralske råvarer.
- Vi er nødt til at sikre, at vi gør alt, hvad vi kan for at komme til bunds i sagen og finde ud af årsagen til denne hændelse, så vi kan forhindre lignende ulykker i fremtiden, tilføjer hun.
