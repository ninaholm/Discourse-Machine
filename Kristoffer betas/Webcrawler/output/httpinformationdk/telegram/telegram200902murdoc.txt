Murdoch undskylder for abetegning



 Først kom der en delvis beklagelse fra tabloidavisen New York Post for en karikaturtegning af en chimpanse, som blev opfattet som racistisk i forhold til USA's præsident, Barack Obama.
 I dag fulgte Rupert Murdoch op med en uforbeholden undskyldning for tegningen, som sorte borgerrettighedsforkæmpere har anket over. Murdochs News Corp.-koncern ejer New York Post og en række andre medier.
 Murdoch erklærer på side to i avisen, at tegningen var en fejltagelse, som støder mange mennesker.
 - I dag vil jeg personligt undskylde over for læsere, som følte sig krænket og endog forhånet, skriver Murdoch.
 Han lovede, at avisen fremover vil have en bedre fornemmelse for modtagelsen af avisens stof i lokalområdet.
 Den omstridte tegning viser to politibetjente, som skyder og dræber en chimpanse. Det fremgår, at aben repræsenterer den nylige økonomiske hjælpepakke, som Obama pressede på med.

