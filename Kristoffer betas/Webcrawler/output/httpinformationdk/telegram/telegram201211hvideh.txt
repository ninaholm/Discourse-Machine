Det Hvide Hus frygter massivt fald i forbrug
Nye advarsler fra Obama-regeringen ved forhandlinger om en budgetaftale, der kræver stor kompromisvilje.


 Det Hvide Hus advarer om, at de amerikanske forbrugere vil bruge 200 milliarder dollar mindre i 2013, hvis den truende økonomiske afgrund ikke bliver undgået, hvorved det automatisk vil komme til kraftige skatteforhøjelser.
De nye advarsler kommer samtidig med, at medlemmer af Kongressen mandag har genoptaget forhandlingerne om en budgetaftale, der kun kan komme i stand, hvis både Demokraterne og Republikanerne går ind på vanskelige kompromisser.
Flere ledende republikanere har signaleret vilje til at indgå en aftale, som omfatter øgede skatteindtægter ved indgreb mod skattetænkning og udnyttelse af huller i lovgivningen, hvilket Demokraterne har efterlyst længe.
Hvis de to store partier i USA ikke formår at mødes på midten og finde et kompromis, risikerer verdens største økonomi at havne i recession og ifølge IMF skrumpe med omkring 4,5 procent, fordi den hjemlige efterspørgsel vil falde brat.
I sin sejrstale efter præsidentvalget lovede Barack Obama at gøre et nyt forsøg på at nå en fælles aftale, selv om de to partier ikke har kunnet samarbejde om den økonomiske politik i de seneste to år.
- De amerikanske forbrugere er selve grundlaget for vor økonomi, og de står bag to tredjedele af den samlede stigning i bruttonationalproduktet hen over de seneste 13 kvartaler siden 2009, siger Det Hvide Hus' talsmand, Jay Carney.
Obama insisterer på, at skattestigninger for velhavende skal være en del af en budgetaftale. Republikanerne mener, at skattestigninger vil skade investeringslysten og øge arbejdsløsheden.
