FN: Klimaforandringer truer milliarder af mennesker
Risikoen for konflikter stiger på grund af global opvarmning, lyder det blandt andet fra FN's klimapanel


 
	Et stigende CO2-udslip vil forstærke risikoen for konflikt, hungersnød, oversvømmelser og flygtningekriser i dette århundrede, advarer FN's klimaeksperter i en ny rapport om klimaforandringernes konsekvenser.

	Hvis ikke der bliver handlet, vil klimaforandringerne samtidig koste billioner af kroner blandt andet på grund af ødelæggelse af ejendomme og økosystemer, lyder det fra klimapanelet IPCC.

	Ifølge rapporten mærker vi allerede klimaforandringernes konsekvenser, og de vil blive forværret med hver en grad, som temperaturen stiger.

	- Sandsynligheden for alvorlige, gennemgribende og uoprettelige virkninger stiger med opvarmningens voksende størrelsesorden, lyder det i rapportens resumé.

	Milliarder af mennesker er truet af konsekvenserne, blandt andet vil mange opleve helbredsmæssige følger gennem spredningen af sygdomme, der smitter via vand eller myg.

	Klimapanelets advarsel er den hidtil skarpeste om klimaforandringernes konsekvenser, siden panelet blev oprettet i 1988 med henblik på at sikre neutral og videnskabelig vejledning til regeringer.

	Eksperterne påpeger, at verden er dårligt forberedt til at håndtere klimaforandringerne.

	- Konsekvenser fra de seneste klima-relaterede ekstremer som for eksempel hedebølger, tørke, oversvømmelser, cykloner, skovbrande afslører den signifikante skrøbelighed og eksponering, som nogle økosystemer og mange menneskelige systemer har over for nutidige klimaforandringer, hedder det ifølge dpa.

	Klimapanelet, IPPC, opfordrer til, at der omgående bliver arbejdet for at nedbringe CO2-udslippet.

	Omkring 500 forskere og regeringsrepræsentanter har været samlet i den japanske storby Yokohama for at blive enige om ordlyden i resuméet til anden del af FN's femte klimarapport.

	Rapporten er kulminationen af fire års arbejde, og hundredvis af forskere og videnskabsfolk har bidraget til den.

	FN's klimarapporter er udkommet hvert syvende år. Den seneste rapport er organisationens femte, og den er opdelt i tre delrapporter og en opsamlende rapport.

	Første del af FN's femte klimarapport blev udsendt i september sidste år.

	Den konkluderede blandt andet, at klimaforandringer med stor sandsynlighed er menneskeskabte. Desuden lød de dystre fremskrivninger på temperaturstigninger og havstigninger på helt op mod en meter.

