Birthe Rønn og Karen J er igen i clinch
Venstre integrationsminister, Birthe Rønn Hornbech, og partiets formand for Integrationsudvalget, Karen Jespersen, strides igen om integrationspolitikken.


 To af Venstres markante integrationsdebattører - tidligere minister Karen Jespersen og integrationsminister Birthe Rønn Hornbech - er igen på kollisionskurs.
Anledningen er Karen Jespersen og hendes mand, Ralf Pittelkows, nye bog, "Islams magt - Europas ny virkelighed".
En bog, hvor ægteparret endnu en gang advarer mod Islams indflydelse i Europa.
Og Karen Jespersen, der i dag er formand for Udvalget for Udlændinge- og Integrationspolitik i Folketinget, nøjes ikke med at advare mod islam. 
Også partifællen Birthe Rønn Hornbech står for skud. 
Eksempelvis i et interview i Berlingske Tidende forleden, hvor Karen Jespersen langer ud efter Birthe Rønn Hornbech.
- Birthe Rønn og andre er tilbøjelige til at bygge på en for snæver definition af integration, hvor man siger, at det kun drejer sig om arbejde og uddannelse, lød det således fra Karen Jespersen.
Over for Ritzau afviser Birthe Rønn Hornbech dog pure, at Karen Jespersen har en pointe.
- Nej, det har hun slet ikke, skriver Birthe Rønn Hornbech i en mail til Ritzau og tilføjer:
- Integrationsarbejdet drejer sig om medborgerskab. Så bemærkningen er helt skudt forbi.
De to Venstrekvinder har tidligere krydset klinger i integrationsdebatten. 
Senest i februar da Rønn Hornbech blankt afviste et forslag fra Karen Jespersen om en kortlægning af religiøse særhensyn i Danmark. Og i 2008, da tidligere statsminister Anders Fogh Rasmussen (V) måtte banke de to på plads, efter at de - vel at mærke mens Karen Jespersen stadig var velfærdsminister - røg i totterne på hinanden om, hvor vidt man skal have dialog med ekstremistisk muslimer.
