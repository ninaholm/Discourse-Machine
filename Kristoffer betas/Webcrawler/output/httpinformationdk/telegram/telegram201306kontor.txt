Kontorchef får skyld for tjekkisk regeringssammenbrud
Kontorchef er på alles læber i Tjekkiet, efter hendes affære med premierministeren har tvunget ham til afgang.


 Tjekkiske medier har de seneste dage svælget i historien om den - for tiden - blonde kontorchef Jana Nagyova, hvis charme og frækhed har ført til, at premierminister Petr Necas søndag blev tvunget til at melde sin afgang.
Den afgående premierminister, der beskrives som svag, har angiveligt haft en kærlighedsaffære med Jana Nagyova, som nu står tiltalt for korruption og overvågning - af Petr Necas' kone.
Søndag valgte Petr Necas nødtvungen at trække sig fra sin post på grund af den rullende skandale. Der var ingen vej udenom.
Jana Nagyova holdes sammen med seks andre tiltalte varetægtsfængslet, så de ikke kan påvirke vidner i sagen.
Før den 48-årige kvinde blev anholdt, havde hun magt, der rakte langt ud over hendes jobbeskrivelse.
- Hendes magt er direkte proportionel med Petr Necas' svaghed, skriver Replex om den tidligere bogholder.
- Da der ikke var plads til hende i en vogn, der skulle køre premierministeren til åbningen af en landbrugsudstilling, blev det sådan, at alle skulle gå, skriver ugeavisen med kilder fra regeringen.
Tjekkiske medier har længe spekuleret i, at Necas og hans kontorchef havde en affære.
Udtalelser fra Jana Nagyovas advokat, Eduard Bruna, bekræfter denne spekulation.
- Det, der har generet hende mest siden anholdelsen, er, at politiet har hørt hendes intime telefonsamtaler. Politidetektiverne ved, at de har haft et intimt forhold, siger Eduard Bruna til avisen Pravo.
Den 48-årige kvinde har flere gange ændret sin hårfarve. For tiden er hun blond.
Siden 2006 har hun været uadskillelig fra Petr Necas - modsat premierministerens 47-årige kone, Radka. Petr Necas sagde i sidste uge, at han skal skilles.
Jana Nagyova ramte forsiderne i landet sidste år, da det kom frem, at hun havde modtaget store bonusser fra Necas, som efterfølgende forklarede, at "hun arbejder som en hest" - forklaringen fremkaldte smil.
Fredag i sidste uge brød det hele imidlertid sammen, da hun blev anholdt for anklager om korruption og spionage.
Politiet siger, at Nagyova har "lagt pres på Petr Necas for at få ham til at blive skilt fra sin kone Radka."
Hun risikerer at få fem år i fængsel, hvis hun bliver dømt.
Ifølge Tjekkiets forfatning skal hele regeringen gå af, hvis premierministeren træder tilbage.
