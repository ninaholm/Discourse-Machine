Protestvalg øger presset på Brown



 Den britiske premierminister, Gordon Brown, ventes i dag at skulle kæmpe for at bevare lederskabet i Labour, efter at arbejderpartiet ved gårsdagens europavalg nåede ned på sit laveste niveau ved et landsdækkende valg siden 1910 og endte på en ydmygende tredjeplads.
 Flere fremtrædende Labour-politikere krævede allerede på valgaftenen Browns afgang og nyvalg, efter at kun 15,3 procent af briterne ifølge en BBC-prognose havde stemt på regeringspartiet. Labour er hårdt presset af de seneste ugers skandale om parlamentsmedlemmers og ministres statsstøttede bilagsfrås samt en efterfølgende masseflugt af ministre. 
 - Hvis Labours parlamentsmedlemmer og Gordon Brown ikke forstår budskabet i disse resultater, så er vi færdige. Budskabet er klart: Vi har brug for et komplet politisk kursskifte, sagde parlamentsmedlemmet John McDonnell fra Labours venstrefløj sent på valgaftenen.
 Det var dog ikke den konservative oppositionsleder David Cameron og hans Torier, der løb med al opmærksomheden trods en opbakning på 28,6 procent foran Uafhængighedspartiet UKIP, som ønsker Storbritannien meldt ud af EU, med 17,3 procent på andenpladsen.
 Det var nemlig ultranationalisterne i det højreekstreme British National Party (BNP), som blev den helt stor vinder på valgaftenen, hvor de andre partier talte om en "sørgelig dag" for Storbritannien.
 BNP, som ikke er repræsenteret i det britiske parlament, vandt for første gang to af de 69 britiske mandater i EU-Parlamentet ved at slå Labour i to valgkredse i det nordlige England. BNP kræver et indvandringsstop, og partileder Nick Griffin jublede over at have rystet britisk politik.
 - Jeg tror, at den britiske offentlighed med voksende skepsis i årevis har set på, hvordan en politisk elite ude af trit med virkeligheden har forvandlet vores land, og nu da de endelig har fået nok, har de haft modet til at gøre noget effektivt ved det i stemmeboksen, sagde Griffin i aftes til Sky News.
 Hans partis førsteprioritet i Bruxelles og Strasbourg bliver at gøre alt for at hale den europæiske integration i langdrag, "fordi den fjerner Storbritanniens suverænitet og vores frihed og identitet".
