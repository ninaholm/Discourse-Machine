Kinas bilsalg vokser med 14 procent på et år
Kinas bilslag passerede sidste år 20 millioner solgte biler - svarende til en vækst på næsten 14 procent.


 Salget af køretøjer i Kina, verdens største bilmarked siden 2009, steg sidste år med 13,9 procent.
 Det svarer til knap 23 millioner solgte biler, oplyser Den Kinesiske Sammenslutning af Bilproducenter (CAAM).
Antallet af solgte passagerbiler steg hele 15,7 procent til næsten 18 millioner enheder, siger CAAM.
Kinas enorme automobilmarked har stigende betydning for udenlandske bilfirmaer, der har kunnet konstatere et fald i salget i Europa, hvor franske biler i 2013 havde den dårligste afsætning i 15 år, ligesom det tyske salg også gik nedad.
I 2012 steg salget af biler i Kina med sølle 4,3 procent - blandt andet grundet en svækket økonomisk vækst samt restriktioner i flere byer, hvis formål var at nedbringe forureningen.
Kinas økonomi - verdens næststørste - havde i 2012 den svageste vækstrate i 13 år på "blot" 7,7 procent.
Og selv om vækstraten ifølge statslige medier faldt yderligere i 2013 til 7,6 procent, er bilsalget altså alt andet end stagnerende.
- Selv om den økonomiske situation var dårlig i 2013, var der flere katalysatorer for bilindustrien, siger Cui Dongshu, vicegeneralsekretær i organisationen China Passenger Car Association.
- Der var et stærkt behov for at udskifte gamle biler med nye. Og japanske bilmærker kom også stærkt tilbage efter nedgangen i 2012, siger han.
Flere udenlandske bilfabrikanter har allerede annonceret 2013 som et rekordår på det kinesiske marked.
Amerikanske General Motors solgte eksempelvis 3,16 millioner køretøjer, en stigning på 11,4 procent i forhold til 2012, mens konkurrenten Ford afsatte 935.813 biler - en stigning på hele 49 procent.
