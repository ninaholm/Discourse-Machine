Julerejsende strander i bornholmsk snekaos
Passagererne på færgerne til Rønne strander i byen. De må sove på skoler, kaserner og hvor der er plads.


 Når de to færger fra Ystad i aften og i nat lægger til i Rønne, kan de 3000 julerejsende se frem til en kold velkomst.
De strander nemlig i byen på grund af den kaotiske vejrsituation, der har lammet al trafik på Bornholm.
- Det er helt umuligt at komme ud af Rønne. Med mindre de i forvejen skal overnatte i byen, vil de blive indkvarteret på Almegårds Kaserne, siger politiassistent Mikael Schollert fra beredskabscentret i Rønne til bt.dk.
Kasernen har plads til nogle hundrede nødstedte, og hvis det ikke rækker, er der mulighed for at skaffe ekstra overnatning i Rønne Idrætshal og på skoler.
- Det kan også være, at der bliver nødvendigt at lade passagererne fra den første færge blive på færgen og i færgeterminalen, oplyser næstkommanderende ved Det Bornholmske Hjemmeværn, major Torben Petersen.
Færgeselskabet BornholmerFærgen måtte torsdag aflyse syv ture, og juleaftensdag er de rejsende i fire tilfælde henvist til andre afgange.

