Torsdagens obligationer: Investorerne trak profit hjem



 
Investorerne valgte torsdag at tage gevinster hjem på de finansielle markeder generelt. Og det fik aktiekurserne til at falde samtidig med, at renterne på obligationerne gik den modsatte vej.
Renten på den toneangivende tiårige obligation med udløb i 2025 steg med 11 basispoint til 0,48 pct. i forhold til onsdag. Fredag i sidste uge endte renten i 0,26 pct. og er dermed steget med 22 basispoint siden.
- Det er lidt uklart, hvad det er, der får renterne til at stige lige netop nu. Men der har været medvind på alle finansielle cykelstier de seneste måneder, og nu er der nok nogen, der vælger at tage stikket hjem. Og det betyder stigende renter, faldende aktiekurser og en styrket euro, sagde Jacob Graven, der er cheføkonom i Sydbank, til Ritzaus Finans torsdag eftermiddag.
Torsdag formiddag kom der et par nøgletal fra Eurozonen, hvor arbejdsløsheden i euroområdet overraskende steg i marts. Arbejdsløshedsprocenten er blevet opgjort til 11,3 pct., hvilket er uændret i forhold til måneden før. Analytikere adspurgt af Bloomberg News havde ventet en arbejdsløshed på 11,2 pct. Samtidig udviklede forbrugerpriserne sig fladt i april i forhold til den tilsvarende måned året før.
Men ifølge Jacob Graven kan man ikke pege på et enkelt nøgletal eller begivenhed, der kan retfærdiggøre de relative markante rentestigninger - dog fortsat på meget lave niveauer.
- Jeg tror ikke, det er en ny trend. Verdenssituationen er ikke ændret i dag i forhold til for ti dage siden. Jeg forventer, at det er en relativ kortvarig modreaktion. Der er tale om et stemningsskifte, hvor mange investorer vælger at hoppe ud på samme tid. Og det kan ses på de finansielle markeder, sagde cheføkonomen.
