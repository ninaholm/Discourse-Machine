Lene Espersen stopper i dansk politik
Lene Espersen forlader Folketinget og skal i stedet være administrerende direktør i Danske Arkitekter.


 De Konservatives politiske ordfører, Lene Espersen, stopper i dansk politik for i stedet at starte i et job i det private erhvervsliv. Det oplyser De Konservative i en pressemeddelelse.
Efter 20 år i Folketinget takker Lene Espersen af for at gå til en stilling som administrerende direktør i Danske Arkitektvirksomheder, der er en brancheorganisation for omkring 730 tegnestuer.
- Jeg har fået tilbudt et drømmejob, som jeg ikke kan sige nej til, siger Lene Espersen i meddelelsen.
- Jeg har netop haft 20 års jubilæum i Folketinget, været opstillet ved seks folketingsvalg og med udgangspunkt i Nordjylland gennem årene stolt repræsenteret Det Konservative Folkeparti.
- Det er blevet til 10 år i opposition og 10 år i regering, og det har været et privilegium at være med til at påvirke Danmark i konservativ retning, fortsætter hun.
Om sit nye arbejde siger Lene Espersen, at hun får muligheder for at benytte sig af de kompetencer, hun har opbygget efter 20 år i Folketinget.
- Som ambassadør for dansk arkitektur kan jeg være med til at skabe større opmærksomhed, indtjening og vækstmuligheder inden for et område, hvor Danmark er et foregangsland, siger hun.
Formand for De Konservative, Søren Pape Poulsen, takker i meddelelsen Lene Espersen for hendes indsats for partiet gennem de sidste 30 år.
- Jeg er meget glad for den store indsats, Lene har ydet for partiet gennem tre årtier. Hun har stort set prøvet alt, der er at prøve i dansk politik. Hun har kæmpet hårdt for den konservative sag og har om nogen aftjent sin værnepligt for partiet, siger Søren Pape Poulsen.
- Jeg har fuld forståelse for, at hun ønsker at prøve kræfter med nye udfordringer, hvilket jeg ønsker hende held og lykke med, tilføjer formanden.
Søren Pape Poulsen oplyser i samme meddelelse, at det bliver Daniel Rugholm (K), der overtager Lene Espersens plads i partiets folketingsgruppe.
Lene Espersen begynder i sit nye job 1. december.
