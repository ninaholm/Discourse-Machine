USA opgiver Mellemøst-topmøde



 Det Hvide Hus er ude af stand til at fastsætte et topmøde mellem den israelske premierminister, Benjamin Netanyahu, og den palæstinensiske præsident, Mahmoud Abbas, i New York i den kommende uge.
 Planen var, at præsident Barack Obama skulle deltage i det mellemøstlige topmøde, der skulle holdes i forbindelse med FN's Generalforsamling.
 Men USA's FN-generalsekretær, Susan Rice, må konstatere, at Obamas Mellemøst-udsending ikke har haft held til at få Netanyahu og Abbas til at enes om spørgsmålet om israelske bosættelser under sit diplomatiske fremstød i regionen i denne uge.
 - Med hensyn til Mellemøsten er jeg ikke i stand til at bekendtgøre noget, siger Rice, som oplyser om en række andre møder i New York mellem topledere.
 Benjamin Netanyahu afviser at fastfryse bosættelserne, og netop et sådant stop er en betingelse for Mahmoud Abbas' deltagelse i et møde.
 Idéen var, at topmødet skulle føre til en genoptagelse af den fastlåste fredsproces i Mellemøsten.

