Blokader ved franske brændstofdepoter slut
Alle blokader ved de franske brændstofdepoter er nu ophævet, siger olieforbund. Hver fjerde tankstation melder om mangel på brændstof.


 De brændstofdepoter, der gennem de seneste 10 dage har været blokeret af strejkende arbejdere i Frankrig, er nu ophævet.
Det siger formanden for det franske olieforbund, Jean-Louis Schilansky, til nyhedsbureauet AFP.
Frankrig har været ramt af alvorlig mangel på brændstof siden arbejdere over hele landet indledte deres strejke for 10 dage siden i protest mod den franske regerings pensionsreformer.
Omkring hver fjerde tankstation i Frankrig melder om mangel på mindst en type brændstof.
For et par dage siden beordrede den franske præsident, Nicolas Sarkozy, kampklædt politi sat ind for at fjerne de strejkende, så lastbilerne kunne komme til og fra brændstofdepoter.
Umiddelbart inden havde arbejderne besluttet at stoppe deres strejke på tre af de 12 olieraffinaderier i Frankrig, der har været blokeret de seneste 10 dage.
Tidligere mandag sagde regeringen, at manglen på brændstof skader landets økonomi alvorligt.
