FN vil granske Israels bosættelser
FN's menneskeretsråd skal se nærmere på, om israelske bosættelser krænker palæstinensernes rettigheder.


 Palæstinensere har længe været vrede over Israels fortsatte udvidelser af de ulovlige bosættelser.
Nu har FN's menneskeretsråd beordret en undersøgelse af, på hvilke måder de israelske bosættelser kan være krænkende for palæstinensernes rettigheder.
Resolutionen blev vedtaget med 36 stemmer for, mens 10 undlod at stemme. Kun USA stemte imod.

Pakistans repræsentant i rådet, der fremlagde forslaget, kritiserede Israel for at fortsætte byggeriet på besat område. Han påpegede, at det er "i strid med internationale humanitære regler og menneskerettigheder".
Foruden at beordre en undersøgelse iværksat opfordrer resolutionen også den israelske regering til blandt andet at konfiskere våben fra bosætterne for at forhindre vold.
USA talte imod resolutionen, som ifølge amerikanerne er ensidigt.
- Sådanne skridt gør intet for at fremme en retfærdig og varig fred, sagde den amerikanske udsending i menneskeretsrådet.
Israel har tidligere fået international kritik, også fra USA's præsident Barack Obama, på grund af udvidelserne af bosættelserne.
