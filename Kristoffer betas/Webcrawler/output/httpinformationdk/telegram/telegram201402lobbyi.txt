Lobbyister bruges til at få tilskud i Socialministeriet
Frivillige organisationer hyrer lobbyister for at få del i støtte. De skal finde vej gennem lukkede døre.


 Der har været flere eksempler på, at Socialministeriet har givet tilskud til organisationer, uden der har ligget reelle ansøgninger om støtte.
Det får nu frivillige organisationer til at hyre lobbyister for at få del i støtten, skriver Politiken.
Problemet er, at det tager ressourcer fra det sociale arbejde. Og at det er med til at gøre kulturen endnu mere lukket, mener Frivilligrådet. Rådet rådgiver regeringen og Folketinget om den frivillige sektors rolle og indsats i forhold til sociale udfordringer.
- Det er nødvendigt, fordi puljerne ikke er åbne, fair og lige for alle, siger Vibe Klarup Voetmann, formand for Frivilligrådet, til Politiken.
Hun mener, at skal man have en chance i en proces, som ikke er åben, så handler det om at være øverst i bevidstheden hos embedsmænd og politikere.
Politiken har tidligere skrevet om, at Socialministeriet årligt uddeler op mod 125 millioner kroner i lukkede puljer, hvor embedsmænd håndplukker bestemte organisationer og udelukker andre fra at søge.
Også Birgitte Poulsen, lektor i offentlig administration ved RUC, er kritisk over for lukkede puljer, som strider mod forvaltningsprincipper om ligebehandling og gennemsigtighed.
Hun mener dog ikke, at mere åbenhed om puljerne vil mindske lobbyvirksomheden, som er blevet mere almindelig i hele samfundet.
Socialminister Manu Sareen (R) siger, at kritikken fra Frivilligrådet gør indtryk. Han har allerede bestilt en analyse af ministeriets administration af puljer og fordeling af op mod 2,5 milliarder kroner årligt i tilskud.
Han siger til avisen, at han langt hen ad vejen forstå kritikken.
