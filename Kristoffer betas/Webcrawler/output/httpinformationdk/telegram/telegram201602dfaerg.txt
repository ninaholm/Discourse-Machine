DF ærgrer sig over miljøministerens exit
Livet går videre i blå blok trods krisen om Eva Kjer Hansen (V) og landbrugspakken, fastslår Dansk Folkeparti.


 De seneste dages krise blandt de borgerlige partier har været helt ude af dimensioner, og sagen om miljø- og fødevareminister Eva Kjer Hansen (V) og den omstridte landbrugspakke har taget en urimelig drejning.
Sådan lyder det fra Dansk Folkepartis landbrugsordfører, René Christensen, der samtidig er formand for Folketingets Miljø- og Fødevareudvalg.
- Vi er kede af, at vi mister Eva Kjer Hansen som miljø- og fødevareminister, siger han.
- Når vi ser på den her sag, er det reelt ikke en ret stor sag. Men når vi ser på, hvilke udfordringer, Danmark står over for, så er de rigtig store, siger han og understreger, at samarbejdet mellem Dansk Folkeparti og de øvrige borgerlige partier fortsætter.
- Der er altså flere ting, som vi skal være fælles om at løse. Det skal vi arbejde med, lyder det fra René Christensen.
Lørdag besluttede Eva Kjer Hansen at forlade sin ministerpost efter flere dages krise i den borgerlige lejr om ministerens ageren i sagen om landbrugspakken.
De Konservative, som har stemt for pakken, mener, at ministeren har vildledt Folketinget i forbindelse med nogle af de udregninger, der er lavet til aftalen.
Der var et flertal i Folketinget for, at Eva Kjer Hansen skulle gå af. En samlet rød blok har været enig med De Konservative. Statsminister Lars Løkke Rasmussen (V) har dog forsvaret sin minister, som også har fået støtte fra Liberal Alliance og Dansk Folkeparti.
- Denne sag eksploderet. Jeg vælger at lægge det bag mig og sige, at nu må vi se fremad, siger René Christensen.
- Det er vigtigt i blå blok, at vi ser på de ting, der samler os. Der er langt mere, der samler os end skiller os. Danmark står over for nogle store udfordringer, blandt andet på immigrationsområdet, og dem skal vi have løst, siger han.
