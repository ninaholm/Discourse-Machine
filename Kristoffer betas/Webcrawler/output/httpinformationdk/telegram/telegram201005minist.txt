Minister skal redegøre for sag mod ROJ TV
Dansk politi har i mindst et år haft et vidne og fotos, der afslører kontakter mellem kurdiske Roj TV og terrorgruppen PKK. SF vil have en forklaring.


 Justitsminister Lars Barfoed trækkes nu ind i sagen om den omstridte kurdiske tv-station ROJ TV.
SF kræver en forklaring på, hvorfor politiet tilsyneladende har syltet terrorbeviser mod den kurdiske tv-station, der sender fra Danmark.
Kravet kommer, efter at det er kommet frem, at politiet angiveligt i mindst et år har haft fotos, som viser topfolk i ROJ TV på hemmelige besøg i PKK-træningslejre. 
Og i samme periode har politiet haft et vidne med kendskab til PKK's tilskud til den kurdiske tv-station. 
- Det er vigtigt, at vi værner om det kurdiske mindretals ytringsfrihed, men hvis det virkelig er rigtigt, at der er en terrorforbindelse, så er situationen en anden, siger SF's retspolitiske ordfører, Karina Lorentzen.
Karina Lorentzen vil nu bede justitsminister Lars Barfoed (K) om en "status" på politiets efterforskning.
- Vi må have en forklaring. ROJ TV har brug for at blive frifundet, hvis det ikke er rigtigt - og hvis det er rigtigt, så må vi have at vide, hvorfor politiet åbenbart stadig ikke har reageret på oplysningerne, siger SF's retspolitiske ordfører.  
Berlingske Tidende offentliggør søndag de omtalte fotografier og bringer samtidig et interview med nøglevidnet, den tidligere direktør for ROJ TV Manouchehr Zonoozi. 
Han står frem i frustration over politiets tøven. 
ROJ TV afviser fortsat enhver tilknytning til PKK.
