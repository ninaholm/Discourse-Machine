Shevtjenko og boksestjerne udfordrer præsidenten
Sportsstjerner har sat kulør på valgkampen, men præsident Janukovitjs rystes næppe ved dagens valg i Ukraine.


 Sværvægtsbokseren Vitalij Klitsjko har vundet mange kampe med sin lige venstre og Andryi Shevchenko har afgjort mange fodboldkampe med sine ferme fødder.
Men de to ukrainske nationalhelte bliver næppe nogen match for den siddende Viktor Janukovitj, når Ukraine i dag holder parlamentsvalg, hvor de to sportsstjerner stiller op i spidsen for hvert deres parti.
 Janukovitjs Regionernes Parti ser ud til at genvinde flertallet i parlamentet og dermed cementere præsidentens greb om magten i landet.
- Alt bliver ved det gamle i Ukraine, der forbliver isoleret i forhold til EU og Rusland. Den økonomiske nedtur forstærkes, og de rige oligarker fortsætter deres dominans, siger Karsten Jakob Møller, seniorforsker ved DIIS, Dansk Institut for Internationale Studier.
Selv om der er stor utilfredshed med Janukovitj og hans parti, der ikke har indfriet løfter om økonomisk fremgang, er oppositionen svag og splittet.
Den tidligere premierminister Julia Timosjenko, der indtil hun tabte præsidentvalget i 2010 var Janukovitjs hårdeste politiske modspiller, er sendt i fængsel af Janukovitj efter anklager om magtmisbrug.
Hun er derfor ude af spillet, og hendes koalition af reformpartier, kaldet Fædrelandet, er svækket. Men partiet kan blive næststørste parti med omkring en femtedel af de 450 pladser i parlamentet.
Vitalij Klitsjko er et ubeskrevet blad. Han dannede sit eget parti Udar, der betyder "slag" på ukrainsk, i 2010. Klitsjko, også kaldet manden med jernnæven, lover at bekæmpe Ukraines omsiggribende korruption og sætte gang i økonomien.
Han har to gange forsøgt at blive borgmester i hovedstaden Kijev. Hans popularitet fra boksesporten gør ham til en vælger-magnet, og Udar-partiet ser ud til at blive enten det andet eller det tredjestørste parti med cirka 15 procent.
Derimod levnes Andryi Shevchenko, hvis overgang fra feteret fodboldstjerne til politiker overraskede mange, og hans parti Fremad Ukraine ikke ud til at have mange chancer, selv om han lover økonomiske og politiske reformer.
Partiet er ringe organiseret og ukendt uden for Kijev.
Af andre af de i alt omkring 80 opstillede partier er det kun Kommunistpartiet, som står Janukovitj nær, der også ser ud til at komme op over spærregrænsen på fem procent.
Valgkampen har været uden substans. Partierne lover økonomiske og sociale forbedringer og at bekæmpe korruptionen.
- Men der er ingen penge til forbedringer. Værre er det, at Ukraine med Janukovitj ved magten bliver endnu mere isoleret og presset økonomisk, siger Karsten Jakob Møller.
Han peger på, at EU ikke vil forbedre forholdet til Ukraine, så længe Julia Timosjenko sidder i fængsel, da anklagerne mod hende ses som politisk og et forsøg på at holde en konkurrent ude. Det koster europæiske investeringer.
Rusland, som Ukraine er afhængig af på grund af olie og gas, lægger stærkt pres på Janukovitj. Rusland har annonceret store prisforhøjelser, og det kan Ukraine ikke betale. Det vil også svække økonomien.
En første prognose om valgets udfald ventes søndag aften, mens et resultat ventes først mandag eller tirsdag, hvis ikke sædvanlig valgfusk forsinker resultatet.
