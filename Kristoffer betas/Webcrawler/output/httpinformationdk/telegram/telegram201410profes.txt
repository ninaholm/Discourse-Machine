Professor: Nobelprismodtagere har startet lysrevolution
Tre japanske forskere har fået nobelprisen i fysisk for deres opfindelse af den blå lysdiode i 1990'erne.


 I billygter og computerskærme er blot to steder, hvor der bliver brugt LED-belysning i hverdagen, og nu bliver dens opfindere belønnet.
Japanerne Isamu Akasaki, Hiroshi Amano og den japanskfødte Shuji Nakamura har tirsdag modtaget nobelprisen i fysisk for deres opfindelse af den blå lysdiode.
Deres opfindelse har været med til at starte intet mindre end en lysrevolution, fortæller professor i lyskilder på Institut for Fotonik ved Danmarks Tekniske Universitet Paul Michael Petersen.
- Al LED-belysning i dag er stort set baseret på de blå dioder, som blev udviklet dengang. Det har givet en revolution inden for belysning, forklarer han.
Lysdioder er også kendt under forkortelsen LED, som står for light-emitting diode. LED'en består af en lille elektronisk chip, som meget effektivt kan omdanne elektricitet til lys, forklarer Paul Michael Petersen.
Det var tilbage i 1990'erne, at den japanske trio opfandt de blå lysdioder, som er både mere miljøvenlige og holder længere tid end en almindelig glødepære.
- En glødepære har en levetid på 1000 timer. Den her teknologi har en levetid på omkring 50.000 timer. Det gør det muligt at tænke lys på en helt ny måde, fordi man ikke skal udskifte det hele tiden, siger Paul Michael Petersen.
I 1990'erne var der blevet opfundet andre farvede lysdioder, men den blå lysdiode var specielt revolutionerende, forklarer professoren. I modsætning til den røde og grønne diode kan den blå nemlig udsende det hvide lys, vi kender fra en almindelig pære, fortæller han.
- I modsætning til energisparepæren, så har den her teknologi mulighed for at have samme lyskvalitet som glødepæren - og det er høj lyskvalitet, siger Paul Michael Petersen, som mener, at det er meget velfortjent, at prisen er gået til den japanske trio.
