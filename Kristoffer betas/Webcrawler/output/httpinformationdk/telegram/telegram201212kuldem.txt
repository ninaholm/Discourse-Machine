Kulde mellem Paris og Berlin præger EU
Spændinger mellem Frankrig og Tyskland kan svække EU-samarbejdet i den kommende tid, vurderer iagttagere.


 Siden præsident François Hollande kom til magten i maj, er de traditionelt tætte bånd mellem Tyskland og Frankrig blev svagere.
Flere iagttagere forudser tiltagende spændinger mellem de to lande frem til det tyske valg i september næste år.
Det var magtpåliggende for Hollande at lægge afstand til den linje, som hans konservative forgænger, Nicolas Sarkozy, stod for med en tæt alliance med den tyske forbundskansler, Angela Merkel.
Hollande og Merkel har offentligt udtrykt deres uenighed om, hvad der er den rette blanding af nedskæringsprogrammer og vækstpolitik, og de ser forskelligt på eurozonen, på en bankunion og erhvervspolitik.
Dertil kommer en række stridigheder om euroobligationer, om EU-budgettet og om aerospace-industrien.
- Det er ikke en let dialog, siger Bruno Le Roux, som gruppeleder i det franske parlament for Hollandes socialistparti.
Le Roux siger, at Hollande har kæmpet for en bred debat om eurozonens kurs ved at inddrage Spanien og Italien, som er tættere på hans tanker om "integration med solidaritet".
Det har fået Merkel til at nærme sig Storbritannien mere i spørgsmål om blandt andet EU-budgettet, selv om briterne ikke er med i euroen.
Ulrike Guerot og Thomas Klau fra Det Europæiske Råd for Udenrigs Relationer har beskrevet, hvordan Berlin sørger for støtte fra hollændere og finner i en del spørgsmål - uden at have kontakt med franskmændene.
- Vi kontakter først franskmændene, når en fælles position er opnået i en gruppe med ligesindede, citerer de en tysk topembedsmand for at sige.
I det traditionelle fransk-tyske samarbejde har det altid været omvendt: Når Frankrig og Tyskland var kommet overens, gik de andre EU-lande som regel hurtigt med, fordi der var taget højde for det meste.
