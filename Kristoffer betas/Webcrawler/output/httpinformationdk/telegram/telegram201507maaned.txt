Månedens aktie: Fødevareinvestorer tjente milliarder i juli
Ingredienskoncernen Chr. Hansen er månedens mest stigende aktie i C20-indekset på Københavns Fondsbørs.


 Med en stigning på omkring 16 procent ser selskabet Chr. Hansen, som laver ingredienser til fødevareindustrien, ud til at score en førsteplads som månedens højdespringer i C20-indekset over de mest handlede aktier på Københavns Fondsbørs.
Sådan ser status ud få timer før lukketid på månedens sidste dag, viser en analyse af julis handel med C20-aktier, som Spar Nord har lavet for Ritzau.
Chr. Hansen er steget efter at have fremlagt halvårsregnskab tidligere på måneden, siger aktieanalytiker i Spar Nord, Mikkel Duus-Hansen.
- Chr. Hansen har formået at løfte såvel omsætning som indtjening til et niveau, der overgår analytikernes forventninger, og den slags positive overraskelser bliver som regel afregnet i form af kursstigninger, siger Mikkel Duus-Hansen i en skriftlig kommentar.
Fredag middag handles Chr. Hansen-aktien i kursniveauet 372. For aktionærerne i Chr. Hansen betyder månedens kursudvikling en kursgevinst på lige knap seks milliarder kroner, viser Spar Nords beregninger.
Novozymes og Coloplast kommer på de følgende pladser som månedens henholdsvis anden og tredje mest stigende aktie. Begge med stigninger i niveauet 11 procent.
I den anden ende af skalaen ligger cementkoncernen FLSmidth som sorteper i C20-indekset. Cementaktien ser fredag ud til at falde samlet seks procent i månedens handel til kursniveauet 302.
- FLSmidth har ikke selv aflagt regnskab endnu, men aktien lider under dårlige regnskaber fra selskaber i samme sektor.
- Det får investorerne til at frygte for, hvad FLSmidth-regnskabet vil vise, og på den konto er FLSmidth-aktien faldet omkring 10 procent i løbet af den seneste uge, siger Mikkel Duus-Hansen.
Samlet set ligger C20-indekset fredag middag til en månedlig stigning på 6,6 procent.
