Ledigheden falder: 4000 færre arbejdsløse i marts
Tallene for ledige hænder tegner et for rosenrødt billede af arbejdsløsheden, mener økonomer.


 Bruttoledigheden faldt fra februar til marts med 4000 og var i marts på 135.800.
Dermed er 5,1 procent af arbejdsstyrken uden job. Det er et fald fra 5,3 procent i februar, oplyser Danmarks Statistik. Bruttoledigheden er siden årsskiftet faldet med i alt 12.500 personer og er nu på sit laveste niveau siden juni 2009.
Chefanalytiker i Nykredit Tore Stramer siger, at på overfladen er det rigtigt gode tal.
- Men det hører dog med til historien, at ledigheden trækkes kunstigt ned af forkortelsen af dagpengeperioden, og at mange unge er overgået fra kontanthjælp til uddannelseshjælp.
- Dertil kommer at ledigheden i øjeblikket trækkes ekstraordinært ned af oprydningsarbejdet efter orkanerne Bodil og Allan.
- Man skal derfor også passe på med at få hænderne for langt op over hovedet her på 1. maj. En stor del af faldet i ledigheden er ikke reelt, men skyldes alene teknik, siger han i en skriftlig kommentar.
Trækkes de 28.800 personer fra, der er i aktivering og derfor parate til et job, fremkommer nettoledigheden og den var i marts på 107.000.
Måler man de ledige hænder på det danske arbejdsmarked med den såkaldte arbejdskraftundersøgelse, AKU-ledigheden, er 188.000 i alderen 15-74 år uden job.
AKU-ledigheden har ifølge Danmarks Statistik gennem 2013 svinget omkring syv procent, men er nu faldet til 6,5 procent.
Chefanalytiker i Arbejderbevægelsens Erhvervsråd (AE) Erik Bjørsted er enig i, at tallene viser et "for rosenrødt billede" af det danske arbejdsmarked.
- Umiddelbart lyder det godt, men arbejdsløshedstallene tegner i øjeblikket et for rosenrødt billede af det danske arbejdsmarked.
- Bruttoledigheden har været præget af udfaldet af dagpengesystemet og kontanthjælpsreformen bevirker, at mange, herunder specielt unge, skifter kategori og behandles anderledes i statistikken.
- Når det er sagt, så voksede beskæftigelsen rent faktisk i 2013 og flere kom i arbejde. Fremadrettet tyder en del på, at vi i 2014 kommer til at opleve yderligere jobfremgang, siger Erik Bjørsted i en skriftlig kommentar.
