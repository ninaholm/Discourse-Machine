FAKTA: Her er hovedpunkterne i regeringens it-plan
Regeringen, kommunerne og landets regioner er blevet enige om en plan for digitalisering af velfærden.


 Blandt hovedpunkterne i regeringens strategi for digitalisering af velfærden frem mod år 2020 er:
* Kommunikationen mellem borgerne og sundhedsvæsnet skal digitaliseres. Inden udgangen af 2015 skal 80 procent af den skriftlige kommunikation mellem patient og sundhedsvæsen foregå digitalt.
* Fire veldokumenterede velfærdsteknologiske løsninger med eksempelvis spiserobotter og vasketoiletter udbredes over hele landet. Det vil fra 2017 og frem frigøre mindst 500 millioner kroner årligt i kommunerne.
* I 2020 skal sagsbehandlere, læger, hjemmesygeplejersker med flere på en sikker, nem og lovlig måde kunne udveksle relevante informationer om borgeren.
* I 2015 anvendes digitale læremidler i den daglige undervisning i alle folkeskoler. I 2020 er digital undervisning og læring en del af alle relevante undervisningsforløb.
* Elever og studerende kan senest i 2016 gennemføre relevante skriftlige prøver og eksaminer digitalt.
* Frem mod 2020 skal telemedicin afprøves på nye relevante patientgrupper i stor skala.
Kilde: "Digital velfærd - en lettere hverdag". Regeringens, KL's og Dansk Regioners digitaliseringsstrategi.
