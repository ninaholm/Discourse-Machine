Mistænkelig pakke lukker Hovedbanegården
En mistænkelig pakke i et tog til Sverige lukker ned for al togtrafik fra Københavns Hovedbanegård.


 Politiet har afspærret flere perroner på hovedbanegården i København efter fundet af en mistænkelig pakke, der kan være en bombe, i et tog til Sverige.
Al togtrafik er indstillet, oplyser DSB.
- Der er fundet en mistænkelig pakke i et tog på spor fem, og vi har foreløbigt spærret området af og forsøger at se, om der er en ejermand til pakken, oplyser vagtchef John Hansen fra Københavns Politi til Ritzau.
Perron tre til otte er afspærret, og politiet samt bombehunde undersøger pakken.
DSB har indstillet al togtrafik til og fra Københavns Hovedbanegård, oplyser DSB's trafikinformationschef Tony Bispeskov.
- Politiet blev tilkaldt efter fund af mistænkelig genstand ved spor fem og seks. Det betyder, at alt togtrafik er indstillet, siger han til Ritzau.
- Vi er i gang med at få ryddet perroner i god ro og orden, fortæller han.
Han kan endnu ikke oplyse om, hvornår togtrafikken bliver genoptaget.
Intercity- og Lyntog til og fra Fyn og Jylland køres uden om København H og direkte til Kastrup Lufthavn. Tog til og fra Nykøbing F kører kun til og fra Høje Taastrup, mens tog til og fra Kalundborg kun kører til og fra Roskilde
Politiet fik bombealarmen klokken 12.42 onsdag.
Det er anden dag i træk, at en mistænkelig genstand skaber postyr i København.
Tirsdag blev en mistænkelig kuffert fundet ud for Rådhuspladsen nummer 45, hvor blandt andet Københavns Byret har lokaler, har fået politiet til at slå bombealarm.
Politiet afspærrede derefter Vester Voldgade fra Vestergade til og med Strøget - samt den ende af Strøget, der ligger tættest på Rådhuspladsen. Det viste sig dog senere, at kufferten var tom.
