Mand dræber ekskonens ny kæreste i Kastrup
En mand blev tirsdag dræbt af skud i en lejlighed i Kastrup. Politiet har anholdt en mand. Der kan ifølge politiet være tale om en familietragedie.


 En mand blev tirsdag eftermiddag fundet dræbt af skud i et rækkehus på Hyld Ager i Kastrup. Drabsmanden er en jaloux ekskæreste, der er blevet anholdt, oplyser Københavns Politi.
Politiet blev alarmeret kort før middag, da en mand opsøger sin tidligere kæreste medbringende et jagtgevær.
Kvinden, der har besøg af sin nye kæreste, løber gennem huset og når at flygte ud ad terrassedøren over til genboen, inden ekskæresten trænger ind og tager hendes nye kæreste som gidsel. Ovre fra genboen tilkalder kvinden politiet. 
Da der er tale om en gidselsituation, afspærrer politiet området og tilkalder forhandlere og ambulancer.
- Manden siger selv til politiets forhandlere, at han har ekskærestens nye kæreste. Han siger, at manden er bundet og har det godt, siger politikommissær Henning Schou Kofoed.
Da det lykkes forhandlerne at få manden til at kaste jagtgeværet ud ad et kvistvindue, så politiet kan komme ind i huset, viser det sig imidlertid, at gidslet er død.
- Han må være skudt, inden politiet kom til stedet, for vi har ikke hørt skud, siger Henning Schou Kofoed.
Manden lod sig frivilligt anholde uden nogen form for dramatik. Han fremstilles onsdag i grundlovsforhør.
