Sekt gemte børn i underjordisk bunker
En russisk sekt anklages for mishandling af børn, som ikke fik lov til at forlade sektens underjordiske bunker


 Russisk politi har afsløret en islamisk sekt på 65 medlemmer, der har levet i en underjordisk bunker på otte etager uden varme og sollys i næsten 10 år i udkanten af byen Kazan i den russiske delrepublik Tatarstan, skriver lokale medier.
Sektens leder, Fayzrahman Satarov, har angivelig villet bygge sit eget islamiske kalifat under jorden.
Der er 27 børn i sekten, hvoraf den yngste er 18 måneder. Mange af børnene er blevet født under jorden og nogle havde aldrig set dagslys, inden deres gemmested blev opdaget 1. august, og de blev sendt til helbredsundersøgelser.
Det viste sig, at en 17-årig pige var gravid. 19 mindreårige børn er blevet fjernet af de russiske myndigheder. Nogle er anbragt i pleje, mens andre er på hospitalet, skriver den russiske avis Rossiyskaya Gazeta.
Myndighederne siger, at børnene aldrig har forladt grunden, været i skole eller er blevet behandlet af en læge og kun sjældent har set dagslys.
Ifølge den russiske hjemmeside Islam News udråbte 83-årige Satarov sige selv til islamisk profet i 60'erne efter at have fortolket gnister fra sporvognskabler som himmelsk lys fra Gud.
Sammen med sine tilhængere begyndte han at afskære sig fra omverdenen i starten af dette århundrede. Sekten anerkender hverken den russiske stats love eller muslimske lederes autoritet i Tatarstan.
Kun ganske få af sektens medlemmer har haft lov til at forlade gruppen for at arbejde på et nærliggende marked.
De små underjordiske værelser i de otte etager var bygget under et faldefærdigt hus på tre etager. Huset er ulovligt opført og vil blive revet ned, siger det lokale politi.
Anklagemyndigheden har indledt en strafferetslig efterforskning af sekten og siger, at man vil opløse den, hvis den fortsætter sine ulovlige aktiviteter, som at forhindre medlemmerne i at få lægehjælp og uddannelse.
