Råd: EU-dom baner vejen for at fjerne skadelig kemi
Det haster med at få reguleret de hormonforstyrrende stoffer, lyder det fra Det Økologiske Råd.


 Der er lys forude, når det gælder om at få fjernet de hormonforstyrrende stoffer fra emballager, hårfarve og køkkengrej.
Sådan lyder det fra miljøorganisationen Det Økologiske Råd, efter at EU-Domstolen har dømt EU-Kommissionen for at nøle med at fastsætte kriterier for hormonforstyrrende stoffer.
Sverige, der havde anlagt sagen mod EU-Kommissionen, har ligesom Danmark efterlyst en nærmere definition på de hormonforstyrrende stoffer med henblik på fælles EU-regler for at få reguleret stofferne.
- Sverige har vundet en stor sejr. Dommen har fejet enhver tvivl væk. EU-Kommissionen har ikke ret til at forbigå EU-lov. Så nu kan vi endelig komme videre med at få styr på de hormonforstyrrende stoffer, siger Lone Mikkelsen, ph.d. og kemikalieekspert hos Det Økologiske Råd, i en kommentar.
Hun mener, at EU's Ministerråd, herunder miljø- og fødevareminister Eva Kjer Hansen (V), sammen med Europa-Parlamentet nu skal lægge massivt pres på EU-Kommissionen for at få defineret de hormonforstyrrende stoffer, så de kan blive forbudt.
- Europa-Parlamentet og Ministerrådet bør reagere med det samme. Det er ikke rimeligt, at forbrugerne skal være i tvivl om, hvilke forbrugerprodukter de trygt kan købe i butikkerne, og hvilke der er sundhedsskadelige. De hormonforstyrrende stoffer skal ud af de produkter, vi omgiver os med, siger Lone Mikkelsen.
De hormonforstyrrende stoffer menes at kunne forårsage blandt andet kræft og misdannede kønsorganer hos børn.
DR-programmet "Kontant" har senest påvist, hvordan mængden af det hormonforstyrrende stof, bisphenol A, stiger i vores krop, når vi spiser eksempelvis flåede tomater, makrel og bønner fra dåser.
