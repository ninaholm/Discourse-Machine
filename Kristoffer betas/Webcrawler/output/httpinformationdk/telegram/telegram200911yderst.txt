Den yderste højrefløj i Europa samler sig



 En europæisk alliance for ultranationalister på højrefløjen, som er imod et fælles europæisk samarbejde. Det lyder umiddelbart som en selvmodsigelse, men udsigten til at kunne få fingre i partistøtte fra EU's store pengekasse har alligevel ført en række nationale højrefløjspartier sammen i Alliancen af Europæiske Nationalbevægelser.
 De mest prominente deltagere i den nye gruppering er Det Britiske Nationalparti, BNP, med Nick Griffin i spidsen og det franske Front National, som ledes af veteranen Jean-Marie Le Pen.
 Den stærkt indvandrerkritiske Nick Griffin lægger ikke skjul på, at det mest er udsigten til kontant betaling, som har trukket ham med i den nye alliance.
 - Det er en chance for, at britiske skatteborgere kan få nogle af deres penge tilbage, siger Griffin, der blev mødt med store protester, da han for nogle uger siden deltog i en BBC-debat i London.
 Den nye alliance håber at kunne få op mod tre millioner kroner i partistøtte fra EU, men det kræver, at alliancen får opbakning fra mindst et parti mere. 
 Nationalistpartier fra seks lande har underskrevet den nye alliances politiske erklæring, men for at få EU-støtte skal et europæisk parti have deltagelse af valgte politikere fra syv medlemslande. Samtidig skal partiet vurderes at leve op til principper om "frihed, demokrati og respekt for menneskerettigheder og lovgivningen". 
 Ud over BNP og Front National tæller det nye europæiske parti i øjeblikket ungarske Jobbik, svenske Nationaldemokraterne, italienske Fiamma Tricolore og Front National fra den fransktalende del af Belgien.
 Mulige nye medlemmer skal formentlig findes i Portugal, Østrig og Spanien.
