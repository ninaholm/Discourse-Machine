Gevinsten ved at tage et arbejde mindskes
Det kan knap betale sig for par på kontanthjælp, at den ene tager et job grundet gensidig forsørgerpligt.


 Den økonomiske gevinst for at tage et arbejde frem for at fortsætte på kontanthjælp er mindsket for par, siden der blev indført nye regler for ugifte samlevende 1. januar i år. Nu regnes hustandens indkomst og formue som ét, når der tages stilling til retten til kontanthjælp.
For omkring 3000 kontanthjælpspar betyder reglerne om gensidig forsørgelse, at det dårligere end før kan betale sig at stå op og passe et arbejde. Det skriver Jyllands-Posten mandag.
For et halvt år siden kunne et samlevende par få 4000 kroner mere til rådighed om måneden, hvis den ene fik et arbejde til 25.000 kroner.
Men med de nye regler for gensidig forsørgerpligt er en del af motivationen fjernet, idet parret i dag ville få godt 1500 kroner, hvis den ene i parret tog jobbet.
Begge beløb er rådighedsbeløb, hvorfra der skal trækkes udgifter til eksempelvis a-kasse og fagforening.
Det viser en analyse fra tænketanken Kraka, som har lavet beregningerne på baggrund af tal fra Danmarks Statistik fra 2012.
Dermed smuldrer gevinsterne for at tage et arbejde, siger forskningschef i Kraka, Kristian Thor Jakobsen.
- Det virker helt åbenlyst forkert, at de nye regler formindsker incitamentet til at tage et arbejde. Det er meget uhensigtsmæssigt, for det er ikke fremmende i forhold til at få kontanthjælpsmodtagere væk fra passiv ydelse og over på arbejdsmarkedet, siger han til avisen.
De Konservative var selv med til at vedtage reglerne for gensidig forsørgerpligt i kontanthjælpsreformen, som trådte i kraft den 1. januar 2014. Men nu opfordrer partiet til, at beskæftigelsesministeren tager sagen op.
- Analysen viser, at der er en manglende tilskyndelse til at tage et arbejde, derfor vil vi have satsen sat ned med 20 procent for par på kontanthjælp, siger formand Lars Barfoed til avisen.
Han forudser, at det kan ske ved et regeringsskifte idet Venstre og Dansk Folkeparti har udtrykt ønsker om at indføre et nyt kontanthjælpsloft.
Socialdemokraterne afviser forslaget.
