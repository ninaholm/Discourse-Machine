Eurokrise er i fokus på G20-topmøde
Europas politiske elite er på G20-topmødet under øget pres for at løse problemerne i eurozonen.


 De politiske ledere, der samles til G20-topmøde i Mexico mandag aften, har alle sammen særligt én ting i hovedet: Ustabiliteten i eurozonen.
Selv om det græske valg er vel overstået - set med europæiske øjne - tårner problemerne sig stadig op i Athen og i eurozonen som helhed.
Derfor vil G20-lederne være under pres fra USA og Frankrig for at iværksætte flere tiltag, der kan få gang i væksten, mens Tysklands forbundskansler, Angela Merkel, fortsat har sit fokus på nedskæringer.
- Verden er i store vanskeligheder, og jeg håber, at G20 fremlægger konstruktive forslag, der kan få verden ud i krisen, sagde den indiske premierminister, Manmohan Singh, da han ankom til Mexico.
Verdensbankens chef, Robert Zoellick, klandrer i Mexico eurozonen for at have handlet for sent med hensyn til den nylige redningspakke til den kriseramte spanske banksektor.
- Det har været ekstremt kummerligt. Vi venter på, at Europa fortæller, hvad der skal gøres, siger Zoellick.
Også den britiske premierminister, David Cameron, kræver på G20-topmødet, at eurozonen, som hans recessionsramte EU-land står udenfor, skal gøre mere for at bekæmpe krisen.
Og nerverne sidder ude på tøjet hos flere af deltagerne.
- Helt ærligt, så er vi ikke kommet her for at modtage lektioner, hvad angår demokrati, eller hvordan man styrer en økonomi, siger EU-Kommissionens formand, José Manuel Barroso, ifølge AFP til en canadisk journalists spørgsmål om EU's troværdighed.
Forud for topmødet har Det Hvide Hus atter understreget, at krisen i Europa har afgørende betydning for verdensøkonomien som helhed.
Men amerikanerne tilføjer, at det er op til de europæiske ledere at finde løsningerne.
USA's præsident, Barack Obama, mødes mandag aften med de europæiske ledere på sidelinjen af topmødet.
Foruden krisen i eurozonen er også Syrien et af emnerne på dagsordenen ved G20-topmødet.
