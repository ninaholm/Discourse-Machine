Fidel Castro skyder på Nato og Obama
Efter weekendens Nato-topmøde kommer Cubas tidligere præsident med kritiske udtalelser af både Nato og Obama.


 Nato er en "militærmafia", og krigen i Afghanistan er "folkemorderisk".
De kontroversielle udtalelser kommer fra Cubas tidligere præsident Fidel Castro.
I en artikel, der er skrevet som et svar på weekendens Nato-topmøde i Lissabon, kalder Castro Nato for en "aggressiv institution" som ignorerer "milliarder af mennesker, der lider under fattigdom, underudvikling, mangel på mad, hjem, sundhed, uddannelse og job".
Den 84-årige tidligere leder, kommunismens mest synlige nulevende figur, ledte Cuba fra revolution i 1959, og indtil han i 2008 gik af som præsident på grund af helbredsproblemer. Herefter tog hans bror, Raul, over.
Castro kalder også Nato "en rovfugl, der sidder på skødet af et Yankee-imperium", som bliver brugt af USA til at føre "den folkemorderiske krig i Afghanistan".
I artiklen tilføjer han, at USA "går gennem en svær fase som et resultat af landets krigsbedrifter" og bruger dets "enorme medieressourcer til at opretholde, bedrage og forvirre verdensbefolkningens mening".
Også den amerikanske præsident får en salut med fra Cuba, efter at Obama "allerede har indrømmet, at hans løfte om at trække amerikanske soldater ud af Afghanistan muligvis bliver udskudt".
