Ny voldsom fangeflugt fra Risskov
Endnu en gang lykkedes en flugt fra ungdomspsykiatrien på Psykiatrisk Hospital i Risskov. Flere ansatte blev slået. De to flygtende blev senere pågrebet.


 Endnu en gang lykkedes en flugt torsdag aften fra ungdomspsykiatrien på Psykiatrisk Hospital i Risskov. Flere ansatte blev slået. De to flygtende blev senere pågrebet.
Der er tale om de samme to patienter, som også stak af torsdag i sidste uge.
De flygtede fra en sikret afdeling i en aftalt manøvre, siger Gert Pilgård Christensen, direktør i Psykiatri og Social i Region Midtjylland i en pressemeddelelse.
De skubbede sig forbi vagter og brød igennem en ståldør, som ellers var ekstra sikret efter flugten i sidste uge. Under den videre flugt opstod der slagsmål, hvor flere ansatte blev slået og kradset. 
Da de to patienter ikke kunne komme ud ad en dør fra et kontor, kastede de et stålbord ind i et vindue, som efter flere forsøg blev så ødelagt, at de kunne flygte gennem vinduet. 
Samtidig blev personalet i retspsykiatrien, der er nabo til ungdomspsykiatrien, alarmeret. Personalet var fremme i løbet af fem minutter, men de to patienter var væk. Ved 20.30-tiden blev de pågrebet af en politipatrulje og er nu anbragt på retspsykiatriens mest sikre afdeling.
- Personalet turde af gode grunde ikke gå ind på kontoret, da de to patienter gik amok, siger direktør Gert Pilgård Christensen. 
- Personalet var bange for at blive slået ned, og jeg mener, at de har handlet korrekt. Jeg er meget lettet over, at personalet ikke kom til skade, og at de to patienter meget hurtigt kom i politiets varetægt.
- Dette er en helt ny type rømning, end vi før har set. Vi har på de psykiatriske hospitaler hverken personalekompetencer eller fysiske rammer til at håndtere så voldsomme episoder, siger Gert Pilgård Christensen.
Det psykiatriske hospital i Risskov har gennem længere tid været plaget af flugter. Indenfor det seneste år er det lykkedes for 19 at stikke af.
