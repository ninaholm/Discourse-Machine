Banker vil forkæle byboerne
Indbyggere i byerne kan se frem til at få bedre vilkår i bankerne end folk, der bor i yderområderne.


 Bankkunder, der bor i byerne, kan glæde sig over, at bankerne vil koncentrere indsatsen om at vinde deres gunst.
Det betyder, at de får en billigere bank end kunder i landets yderområder, skriver Jyllands-Posten.
Ifølge avisen præsenterer Nykredit i 2015 et nyt kundeprogram, og herefter vil selskabet forsøge at kapre kunder i storbyerne. Her sidder Danske Bank, Nordea og Jyske Bank på 75 procent af kunderne.
- På den måde undgår vi at genere vores samarbejdspartnere i Totalkreditsamarbejdet - altså regional- og lokalbankerne, siger Michael Rasmussen, koncernchef i Nykredit til Jyllands-Posten.
Det får flere eksperter til at vurdere, at byboerne kan se frem til billigere bankprodukter.
- Det har altid været sådan, at det er bedst at købe en vare, hvor konkurrencen er hårdest, og det er den i byerne. Det gælder også for bankprodukter, siger Lars Krull, forsker og seniorrådgiver ved Aalborg Universitet, til Jyllands-Posten.
Allerede i dag får kunder i byerne billigere bankprodukter, lyder det fra Mybanker.dk over for avisen.
- Renten på andelsboliglån er et godt eksempel. Bankerne tilbyder væsentlig lavere renter til gode andelsboligforeninger i storbyerne i forhold til andelsboligforeninger i yderområderne, siger John Norden, administrerende direktør i Mybanker.dk.
De tre store banker tager den øgede konkurrence fra Nykredit om bykunderne med ro. I Danske Bank siger Thomas Mitchell, direktør for privatkundeafdelingen, at man altid hilser konkurrence velkommen.
- Det er grundlæggende i kundernes interesse, fordi vi hver eneste dag skal være helt oppe på tæerne og gøre os fortjent til, at danskerne vælger os som bankforbindelse, siger han til Jyllands-Posten.
