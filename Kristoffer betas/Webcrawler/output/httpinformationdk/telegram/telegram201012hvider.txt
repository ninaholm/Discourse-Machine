Hviderusland fordømmes for tæv og anholdelser
EU og USA fører an i kritik oven på præsidentvalget i Hviderusland. Syv ud af ni kandidater er anholdt.


 EU og USA fører an i en storm af kritik mod Hviderusland, efter at politiet har angrebet demonstranter, der protesterede mod genvalget af præsident Aleksander Lukasjenko.
Hundredvis af mennesker blev tidligt mandag anholdt, efter at politiet med magt opløste en demonstration i Minsk, hvor mere end 10.000 deltog. Det var i timerne efter, at Lukasjenko blev erklæret suveræn sejrherre ved præsidentvalget.
Blandt de anholdte var syv ud af de ni politikere, der stillede op mod Lukasjenko.
EU's udenrigschef, Catherine Ashton, kræver, at oppositionslederne "øjeblikkeligt løslades", og hun fordømmer brugen af vold.
En lang række europæiske lande valgte særskilt at protestere til Hviderusland over behandlingen af demonstranter og politikere.
- USA fordømmer skarpt volden på valgdagen i Hviderusland, siger den amerikanske ambassade i Minsk i en erklæring. Ambassaden hæfter sig ved, at vold og anholdelser ramte præsidentkandidater, journalister og aktivister.
Derimod er der tavshed fra naboen Rusland.
- Hvad der sker dér på lang sigt er et internt anliggende i vores nabostat, siger præsident Dmitrij Medvedev.
Der var valgobservatører på plads fra Organisationen for Sikkerhed og Samarbejde i Europa (OSCE). Herfra lød det, at selve valghandlingen søndag var foregået korrekt, men at der tilsyneladende var snyd under optællingen af stemmer.
Lukasjenko blev genvalgt som præsident med knap 80 procent af stemmerne. Han har ledet landet diktatorisk siden 1994.
