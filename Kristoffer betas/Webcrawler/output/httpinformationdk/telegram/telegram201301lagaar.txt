LA går enegang: Unges druk er ikke politikernes ansvar
Liberal Alliance står alene med kritik af sundhedsministerens lovforslag om større alkoholbøder.


 Det personlige ansvar går fløjten, hvis sundhedsminister Astrid Krag (SF) får held med at forbyde alkoholreklamer samt indføre strengere bøder til butiksejere, der sælger tobak og alkohol til mindreårige.
Det mener Liberal Alliances politiske ordfører, Simon Emil Ammitzbøll.
- Jeg synes, at debatten om unge og alkohol er kørt af sporet. Vi har glemt det personlige ansvar, både forældrenes ansvar og de unges eget ansvar.
- At nogle unge drikker for meget, er selvfølgelig et problem, men det er ikke et problem, der kan løses med forbud og lovgivning. Dette lovforslag er udtryk for politisk korrekt formynderi, siger Simon Emil Ammitzbøll.
Fredag førstebehandler Folketinget lovforslaget, som betyder, at de butikker, der ikke overholder loven om forbud mod salg af spiritus og tobak til unge under 18 år, skal betale dobbelt så meget i bøde som hidtil.
Samtidig skal butikkerne ifølge Kristeligt Dagblad opsætte tydelige skilte, der informerer om reglerne.
Men Simon Emil Ammitzbøll mener ikke, at de mindreåriges forbrug af cigaretter og alkohol er problem, der skal løses på Christiansborg.
- Det er ikke en politisk opgave, synes jeg. Det er forældrene, der skal tage ansvaret for de unge mennesker.
- Unge mennesker bliver ikke til ansvarlige voksne, hvis vi behandler dem som børn og fjerner alle sten på deres vej, siger Simon Emil Ammitzbøll.
Det nye lovforslag får en anderledes varm modtagelse hos det største af oppositionspartierne, Venstre.
- Vi har selv forslået det tidligere, og derfor er vi selvfølgelig positive over for, at ministeren nu omsætter det til et lovforslag, siger sundhedsordfører Sophie Løhde (V).
Også De Konservative har tænkt sig at bakke op om lovforslaget, når det fredag behandles i folketingssalen.
- Det var sådan set nogle af de ting, som vi selv bragte frem i forhandlingerne om en ny rygelov. Så vi har tænkt os at støtte det, siger sundhedsordfører Benedikte Kiær (K).
Træder de nye regler i kraft, vil det koste 5000 kroner, første gang butiksejeren overtræder reglerne. Sker det tre gange, stiger bøden til 20.000 kroner.
