Ban Ki-moon til Gaza



 FN's generalsekretær, Ban Ki-moon, tager tirsdag til Gazastriben for at besigtige skader på FN-bygninger efter Israels tre ugers offensiv i området.
 Generalsekretærens besøg er det første, en international leder har aflagt i den forarmede enklave, efter at Hamas tiltvang sig magten i området og smed Fatahbevægelsen på porten i juni 2007.
 Ban skal ligeledes besøge byen Sderot i det sydlige Israel, der er mål for mange af Hamas' raketter.
 I Gaza By er indbyggerne begyndt at rydde op og forsøger at genoptage en form for dagligdag. Flere butiksejere rullede metalgitrene op og tog imod kunder, mens politistyrken fra Hamas tirsdag morgen atter var på gaden for at dirigere trafikken.
 Politiske kilder i Israel siger ifølge Reuters, at Israel vil fuldføre tilbagetrækningen fra Gazastriben, inden Barack Obama tages i ed som USA's præsident senere på dagen. Iagttagere vurderer, at Israel vil undgå spændinger i forholdet til sin nærmeste allierede.
