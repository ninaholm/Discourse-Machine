Trods afvisning: Riskær vil stille op for Alternativet
Det tidligere europaparlamentsmedlem Klaus Riskær Pedersen vil forsøge at stille op for Alternativet.


 Det tidligere medlem af Europaparlamentet for Venstre Klaus Riskær Pedersen vil forsøge at blive partiet Alternativets kandidat i Københavns Omegns Storkreds. Det oplyser han til Ritzau.
Meldingen fra Klaus Riskær Pedersen kommer på trods af, at han selv oplyste, at Alternativets leder, Uffe Elbæk, havde afvist ham på et møde i begyndelsen af sidste uge ifølge BT.
- Det er korrekt, at jeg stiller op. Jeg har valgt at tage kampvalget i Københavns Omegn, siger han.
- Alternativet er et nær-demokratisk projekt, der styres nedefra og op.
Nu vil 59-årige Klaus Riskær Pedersen forsøge at få medlemmernes opbakning til sit kandidatur ved det kampvalg, der afholdes 17. marts.
- Jeg vil se, om jeg har noget at byde ind med, og så må vi se, om medlemmerne synes, jeg er for alternativ til Alternativet, siger Klaus Riskær Pedersen.
Trods sidste uges afvisning mener Klaus Riskær Pedersen, at han har meget at byde ind med.
- Projektet har i dag i mine øjne den fejl, at der er en masse "peace and love", der mangler en lille smule "twist of business", siger han til Ritzau.
Specifikt tænker han på, hvordan den økonomiske politik skal se ud.
- Jeg mener, Alternativet er en troværdig forandringsagent på midten af dansk politik. Det mener jeg, at vi skal arbejde videre på, siger han og tilføjer:
- Det kræver, at dem, der skal stemme på det, føler, at det hænger sammen, når vi går over i økonomisk politik og skattepolitik og så videre.
Alternativet afviste den tidligere Venstre-politiker og bedrageridømte erhvervsmand med den begrundelse, at partiet ikke ønsker at opstille kendte mennesker.
