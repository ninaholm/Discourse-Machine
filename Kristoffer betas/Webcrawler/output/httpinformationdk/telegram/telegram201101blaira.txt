Blair afhøres på ny om krigen i Irak
Fredag skal tidligere premierminister Tony Blair for anden gang afhøres om sin rolle op til Irakkrigen.


 Den tidligere britiske premierminister Tony Blair skal fredag for anden gang afhøres om sin rolle i de begivenheder, der førte til invasionen af Irak i 2003.
Undersøgelseskommissionen, der blev nedsat af daværende premierminister Gordon Brown, vil blandt andet forhøre sig om de modsatte forklaringer, som Blair og den tidligere rigsadvokat Peter Goldsmith har givet.
Goldsmith har fortalt kommissionen, at han følte sig "utilpas" med de begrundelser, som Blair lagde til grund, da han besluttede, at Storbritannien skulle gå i krig sammen med USA. Danmark var deltager i krigen fra starten.
Politiet forventer, at der kommer mange demonstranter på gaden i London i forbindelse med afhøringen af Blair.
Blair har fastholdt, at Iraks daværende diktator, Saddam Hussein, var en fare for verdensfreden, selv om der aldrig blev fundet masseødelæggelsesvåben i landet. Masseødelæggelsesvåbnene var Blairs og den amerikanske præsidents, George W. Bushs, begrundelse for at gå i krig.
Danmark har i modsætning til Storbritannien aldrig nedsat en offentlig kommission til at undersøge, hvad der gik forud for beslutningen om at deltage i krigen i Irak.
