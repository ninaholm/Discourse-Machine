Løkke fastholder pointsystem trods kritik
Statsministeren lader sig hverken presse af meningsmålinger eller Institut for Menneskerettigheder i forhold til det nye pointsystem for familiesammenføring.


 Statsminister Lars Løkke Rasmussen lader sig ikke påvirke af, at Institut for Menneskerettigheder kritiserer det nye pointsystem for familiesammenføring, eller af at flere danskere er imod end for et pointsystem ifølge en meningsmåling foretaget af Voxmeter for Ritzau.
- Min tilgang til politik er ikke, at jeg mener noget afhængigt af, hvad forskellige målinger viser, siger han på sit ugentlige pressemøde.
Ifølge meningsmålingen fra Voxmeter er 48 procent af danskerne imod et pointsystem, mens 38 procent går ind for et pointsystem.
Lige så belastende for regeringen og DF er, at skal danskeren vælge mellem VKO's pointsystem og så S/SF's version af et pointsystem, så foretrækker 38 procent S/SF's version, mens kun 29 procent helst vil have VKO's.
Men statsministeren står fast på det aftalte pointsystem.
- Min tilgang er, at vi skal løse de problemer, der findes, siger han og kalder den nuværende 24-års-regel en kæmpe succes.
- Så kan vi se, at der er nogle udfordringer omkring den på begge sider af de 24 år. Der er nemlig den udfordring, at der kan være folk, der ikke er 24 år, og som vil Danmark, og som kan Danmark, og som i dag ikke kan komme ind, alene fordi de ikke er 24 år. Det bløder vi op på, forklarer han og tilføjer: 
- Men vi kan også se, at der er nogle, der sidder og venter sig fri af de 24 år og på den måde kunstigt holder liv i nogle kulturmønstre, som ikke skal være en del af det danske samfund. Det griber vi også ind over for.
Om kritikken fra Institut for Menneskerettigheder, der påpeger forskellige typer af forskelsbehandling i forhold til eksempelvis handicap og nationalitet, svarer statsministeren, at det er en kritik, han "godt kan lægge ryg til".
