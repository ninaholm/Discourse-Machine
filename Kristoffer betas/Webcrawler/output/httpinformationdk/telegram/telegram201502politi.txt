Politi dropper sag om Venstre-mands partistøtte
Sagen om Kristian Pihl Lorentzens partistøtte er forældet, oplyser politiet.


 Anklagemyndigheden kommer ikke til at tage stilling til, om Venstres folketingsmedlem Kristian Pihl Lorentzen har overtrådt partistøtteloven.
Sagen er forældet, og derfor indstilles efterforskningen, meddeles det onsdag i en pressemeddelelse fra Midt- og Vestjyllands Politi.
- Anklagemyndigheden ved Midt- og Vestjyllands Politi har valgt at stoppe efterforskningen i sagen vedrørende Kristian Pihl Lorentzen, der var anmeldt for at have overtrådt partistøtteloven ved at undlade at oplyse om støtte modtaget i forbindelse med valgkampen i 2011, lyder det.
Sagen drejer sig om et bidrag på 250.000 kroner fra Viborg Egnens Erhvervslaug.
Pengene blev givet til Venstres opstillingskreds Viborg Øst i forbindelse med valgkampen i 2011, hvor Kristian Pihl Lorentzen var kandidat i kredsen.
Pengene var øremærket til Pihl Lorentzens valgkamp, men beløbet fremgik ikke, da kredsen søgte om støtte hos regionen.
Forseelsen har imidlertid tre år på bagen, og da overtrædelser af partistøtteloven har en forældelsesfrist på to år, smider politiet nu sagen.
- Det fremgår af sagen, at erklæringen blev sendt til regionen den 1. februar 2012. Dermed var et eventuelt strafansvar for urigtige og mangelfulde oplysninger forældet den 1. februar 2014, konstaterer specialanklager Annette Nørby i en pressemeddelelse og konkluderer:
- Forholdet var dermed strafferetsligt forældet, før politiet modtog anmeldelsen.
Anklagemyndigheden har dermed ikke taget stilling til, om der er handlet uagtsomt, men man understreger, at et eventuelt strafansvar ville påhvile partiorganisationen og ikke Kristian Pihl Lorentzen.
Hovedpersonen selv beklagede sagen, da den i december kom til offentlighedens kendskab gennem en artikel i Berlingske.
- Indberetningen, der skal sendes af sted i kølvandet på et valg, er ikke blevet sendt. Det er en klar fejl, og det beklager jeg. Det er der nu rettet op på, og fremadrettet vil jeg sørge for, at der er fuldstændig styr på det her, sagde Kristian Pihl Lorentzen dengang til Ritzau.
