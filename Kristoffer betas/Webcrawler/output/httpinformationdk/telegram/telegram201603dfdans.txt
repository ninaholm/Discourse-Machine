DF: Danske børns brug af antidepressiver bør undersøges
Dansk Folkepartis sundhedsordfører vil nu tage børns store forbrug af medicin op med sundhedsministeren.


 Det skal undersøges, hvorfor brugen af antidepressiv medicin blandt danske børn og unge er steget med 60 procent de seneste syv år.
Det mener psykiatri- og sundhedsordfører for Dansk Folkeparti, Liselott Brixt.
- Det er ikke acceptabelt, at så mange får antidepressiv (medicin, red.), specielt efter at undersøgelser har vist, at det ikke er en hjælp, men at mange får selvmordstanker og gør alvor af dem, siger hun i en kommentar.
- Det er en sag, jeg vil tage op med ministeren. Det er blevet for let bare at udskrive medicin.
Et internationalt studie fra Syddansk Universitet sammenligner for første gang systematisk forbruget af antidepressive lægemidler blandt børn og unge i alderen 0 til 19 år i fem vestlige lande.
Danmark topper listen over lande som Storbritannien og USA. Forskerne kan ikke forklare stigningen i brugen af antidepressiv medicin i Danmark.
Undersøgelsen afslører desuden, at de fleste recepter på antidepressiv medicin til børn udskrives af praktiserende læger.
Sundhedsstyrelsens vejledning om medicinsk behandling af børn og unge med psykiske lidelser angiver ellers, at det er speciallægerne, der skal vurdere, om et barn har brug for medicin.
De praktiserende læger udskriver ofte andre antidepressive præparater end lægemidlet fluoxetin, der ellers som det eneste er godkendt til børn, viser undersøgelsen.
