Elev nægtet håndtryk: Skole betaler gerne erstatning
Herning HF betaler gerne erstatning til den HF-elev, der blev nægtet håndtryk fra sin censor i juni 2013.


 På Herning HF og VUC er man enig med Ligebehandlingsnævnet i, at den 20-årige HF-elev, der i sommer fik at vide, at hendes censor ikke ville give hende hånden, skal have erstatning.
Også selvom skolen skal betale halvdelen af de 2500 kroner, erstatningen lyder på.
- Vi er helt enige i afgørelsen, siger rektor Anne Vandsø Madsen til Ritzau.
Den 20-årige elev har klaget til Ligebehandlingsnævnet, fordi hun kort før sin matematikeksamen i juni 2013 modtog en mail fra sin lærer, der advarede eleverne om, at deres censor ikke ville give de kvindelige elever hånden til eksamen.
"Vores censor har meddelt mig, at han ikke ønsker at give hånd til kvinder. Så det vil nok være en god idé ikke at forsøge at give ham hånden. I hvert fald er I nu advarede, så I ikke i eksamenssituationen skal blive forvirrede over det", lød det blandt andet i mailen.
- Beskeden fra den eksterne censor skulle ikke have været sendt ud. På skolens vegne beklager jeg, at vi ikke fik kendskab til beskeden, før den blev sendt ud, så vi kunne have undgået den unødige uro, som den skabte, siger Anne Vandsø Madsen.
Herning HF og VUC skal sammen med censors skole, Horsens Statsskole, betale de 2500 kroner i erstatning.
Anne Vandsø Madsen anser efter erstatningen sagen for afsluttet. Samtidig understreger hun, at alle eksaminer med den pågældende censor forløb godt.
- Vi kan glæde os over, at eksamensafviklingen forløb helt uden problemer. Eleverne udtrykte faktisk stor tilfredshed med den pågældende censor, siger hun og tilføjer, at også den 20-årige HF-elev var tilfreds med sin eksamen hos censoren.
Censoren har efterfølgende forklaret, at han af religiøse årsager ikke giver håndtryk med kvinder uden for hans egen tætte familie.
