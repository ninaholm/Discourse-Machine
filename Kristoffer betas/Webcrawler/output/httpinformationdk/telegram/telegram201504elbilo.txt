Elbil-organisation vil gerne have mere sikkerhed
Regeringen bør gå efter en bred aftale om elbilers afgiftsfritagelse, mener brancheorganisation.


 Det er godt, at regeringen lægger op til at forlænge afgiftsfritagelsen for elbiler med et år, men der er brug for større klarhed om, hvor pengene skal komme fra.
Sådan lyder det fra brancheorganisationen Dansk Elbil Alliance, efter at regeringen onsdag har meldt ud, at el- og brintbiler fortsat skal fritages for afgifter - også i 2016.
- Det er godt, at vi nu har et politisk udspil fra regeringen. De andre store partier har ligesom os længe efterspurgt en løsning, siger branchechef i Dansk Elbil Alliance, Lærke Flader, og fortsætter:
- Vi opfordrer derfor regeringen til at bruge den fælles forståelse til at indgå en bred aftale om elbilernes afgifter fra næste år. En hurtig fælles aftale er nødvendig for at skabe ro om elbilmarkedet.
Finansieringen af afgiftsfritagelsen kendes ikke endnu og skal ifølge regeringen aftales i forhandlingerne om finansloven for 2016.
Det betyder formentlig også, at afgiftsfritagelsen først vil blive vedtaget i starten af november 2015. Det er to måneder inden, den nuværende afgiftsfritagelse udløber.
En bred aftale nu vil ifølge brancheorganisationen skabe sikkerhed for, at afgiftsfritagelsen fortsætter i 2016.
- Det her er ikke den afklaring, som jeg havde håbet på. Men får vi en bred aftale, er det et vigtigt signal til markedet, siger Lærke Flader.
2014 blev et godt år for elbilerne, og med bred politisk opbakning til en forlængelse af afgiftsfritagelsen kan 2015 blive endnu bedre, afslutter hun.
