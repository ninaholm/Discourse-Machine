Norges oliefond vil investere i vindmøller
Norges statsejede pengetank vil bruge en del af sin svimlende formue på projekter inden for vedvarende energi.


 Norges stenrige oliefond ønsker at investere en del af milliardformuen i vindmøller og solparker, skriver den norske erhvervsavis Dagens Næringsliv ifølge NTB.
De grønne investeringsønsker fremgår af en henvendelse fra Yngve Slyngstad, administrerende direktør for oliefonden, til Finansministeriet i Oslo.
Finansminister Siv Jensen (FrP) har tidligere forespurgt, om oliefonden skulle investere i den slags projekter.
I et brev til ministeren skriver Slyngstad og vicecentralbankchef i Norges Bank Jon Nicolaisen, at fonden er klar til bevæge sig ind på et helt nyt marked.
- Banken mener, at det vil være mulig at gennemføre investeringer i infrastruktur for vedvarende energi med samme krav til lønsomhed som for andre investeringer, står der i brevet.
Det fremgår ikke, hvor store investeringer i vind- og solparker fonden har i tankerne. Men som udgangspunkt foreslås det, at den slags investeringer i grønne energianlæg kan udgøre op til fem procent af oliefondens investeringer.
Yngve Slyngstad deltog i den store klimakonference i Paris, der lørdag sluttede med indgåelsen af en historisk aftale mellem 196 lande.
- Får vi en mere bæredygtig verdensøkonomi, er det åbenlyst meget mere lønsomt for os på sigt, sagde Slyngstad til Dagens Næringsliv i Paris.
Norges statsejede oliefond har været gennem en hård tid.
Ikke alene er prisen på råolie faldet til det laveste i adskillige år. Fondens investeringer på de globale aktiemarkeder gav i tredje kvartal i år et tab svarende til cirka 217 milliarder danske kroner.
På trods af tabet ejer fonden fortsat aktiver for 5800 milliarder kroner. Et beløb, som er blevet mere end seksdoblet over de seneste ti år.
Knap 60 procent af midlerne er investeret i aktier. Resten er fordelt på obligationer med 37 procent og tre procent i ejendomme.
