Finanskrisen topper fortsat EU's dagsorden



 Den økonomiske og finansielle krise er fortsat øverst på Europas dagsorden. Det slår statsminister Lars Løkke Rasmussen fast, efter et møde mandag med EU-Kommissionens formand, José Manuel Barroso.
 - Vi er enige om, at den finansielle og økonomiske krise fortsat skal være på toppen af den europæiske dagsorden. Det er afgørende, at EU griber beslutsomt ind for at begrænse krisens effekt på almindelige mennesker. Vi har diskuteret behovet for mere overvågning og regulering af de finansielle markeder. Vi støtter det indre marked stærkt, men vi har behov for et mere reguleret og gennemsigtigt og finansielt marked, siger Lars Løkke Rasmussen på deres fælles pressemøde.
 Barroso erklærer sig overordnet enig i behovet for øget overvågning, og siger, at der er friske tiltag på vej.
 - Vi er enige, tror jeg, om hovedlinjerne i den fremtidige håndtering af finanskrisen og om en vis overvågning. Kommissionen vil fremsætte forslag om det i denne uge, og jeg er glad for, at statsministeren og jeg har en fælles forståelse af, hvad der skal gøres, siger han 
 Kommissionsformanden siger videre, at det værste af krisen måske ligger bag os nu.
 - Men vi er ikke sikre. Situationen er ustabil, siger Barroso.
 Lars Løkke Rasmussen gentager på pressemødet Danmarks støtte til, at hans portugisiske gæst genvælges som kommissionsformand senere på året. Der har ellers været spekuleret i, om den socialdemokratiske tidligere danske statsminister, Poul Nyrup Rasmussen, kunne tænkes at kandidere til posten - en spekulation, han dog selv pure har afvist.
