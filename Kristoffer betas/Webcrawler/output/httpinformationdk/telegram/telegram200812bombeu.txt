Bombe uskadeliggjort i Paris



 Frankrigs præsident, Nicolas Sarkozy, maner til ro og besindighed, efter at en pakke med fem stykker sprængstof i dag blev opdaget i et stormagasin i Paris, hvor der prompte blev udløst en storstilet bombealarm.
 Bombeeksperter uskadeliggjorde de fem stænger med sprængstoffer i stormagasinet Printemps Haussman, som blev evakueret og afspærret af politiet. 
 Der blev dog ikke fundet nogen detonatorer i pakken, oplyser det franske indenrigsministerium.
 I eftermiddags var hele stormagasinet undersøgt af politiet, og direktøren for Printemps Hausmann oplyste, at stormagasinet vil blive genåbnet.
 - Alle tre bygninger er blevet undersøgt, og vi har fået tilladelse til at genåbne på betingelse af optimal sikkerhed, sagde han.
 Tidligere på dagen modtog nyhedsbureauet AFP et brev fra en gruppe ved navn Den Afghanske Revolutionære Front med en advarsel om, at der var placeret en bombe i stormagasinet i Paris' centrum. Gruppen kræver, at Frankrig trækker sine soldater ud af Afghanistan.
