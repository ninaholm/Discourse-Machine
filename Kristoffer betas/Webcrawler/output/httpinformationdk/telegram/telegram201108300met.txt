300 meter lang smuglertunnel afsløret
En kvinde gravede jord væk gennem næsten et år i byggeriet af en hemmelig gangtunnel mellem Mexico og USA.


 Mexicanske tropper har opdaget en hemmelig tunnel under landegrænsen til USA.
Den 300 meter lange tunnel, der ikke står helt færdig, er efter alt at dømme bygget for at smugle narkotika og illegale indvandrere ind over grænsen, lyder det.
Den underjordiske gang måler 1,8 meter i højden og byder på såvel belysning som et ventilationssystem.
Indgangen til den skjulte smuglertunnel, der ligger i grænsebyen Tijuana, var gennem en hus, som blev camoufleret af byggearbejde.
Ifølge den mexicanske general Alfonso Duarte er 10 mennesker blevet tilbageholdt efter fundet af det omfattende gravearbejde, herunder en kvinde, som angiveligt har gravet i jorden gennem næsten et år.
Ifølge amerikanske myndigheder er mere end 150 hemmelige tunneler, der var tiltænkt narkotika- og menneskesmuglere, blevet fundet mellem USA og den sydlige nabo Mexico siden 1990.
Mexico har gennem en længere årrække døjet med magtfulde narkokarteller, som har kæmpet om magten over den indbringende handel med ulovlige stoffer til USA.
41.000 mennesker har mistet livet i narkorelateret vold siden 2006, rapporterer nyhedsbureauet AFP.
