Gas-eksplosion i skyskraber skabte kaos i Mexico City
Det var formentligt en ophobning af gas, som bærer skylden for en omfattende skyskraber-ulykke i Mexico.


 Der er ikke blevet fundet spor af sprængstoffer eller bomber efter den dødbringende eksplosion, som i sidste uge ramte oliegiganten Pemex' hovedkvarter midt i Mexico City og kostede mindst 37 mennesker livet og kvæstede endnu flere.
Det siger den mexicanske statsadvokat, Jesús Murillo, som peger på, at eksplosionen skyldtes en ophobning af gas.
- Vi har været i stand til at afgøre, at eksplosionen blev forårsaget af en akkumulering af gas i kældrene under bygningen, siger han på en pressekonference natten til tirsdag dansk tid.
- Det skabte en defekt i gulvenes strukturer, som først blev skubbet opad, og derefter faldt sammen, hvilket var hovedårsagen bag dødsfaldene i bygningen, tilføjer Jesús Murillo.
Den voldsomme eksplosion rystede natten til fredag dansk tid Mexicos statslige olieselskab, Pemex, som har hovedkvarter i et skyskraberkompleks, der er 54 etager højt.
Flere tusinde mennesker flygtede ud af bygningen, da eksplosionen fandt sted ved 16-tiden lokal tid. Spekulationer om, hvorvidt der kunne ligge en terrorhandling bag, startede hurtigt derefter. Men dem stopper den mexicanske statsadvokat altså nu.
Det mere end 200 meter høje kontortårn, der er en kendt del af skylinen i den mexicanske hovedstad, styrtede ikke sammen. Men adskillige af de nederste etager blev raseret i eksplosionen.
Firmaet meldte om problemer med elektriciteten i bygningen, inden eksplosionen indtraf.
