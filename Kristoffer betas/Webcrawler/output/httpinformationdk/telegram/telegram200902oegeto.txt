Øget overvågning omkring fodboldkampe



 Når regeringen i næste folketingssamling fremsætter et lovforslag, der vil udvide mulighederne for at foretage tv-overvågning af offentligt tilgængelige arealer, så er det ikke kun hårdt belastede almene boligområder, lovforslaget kommer til at gælde for.
 I princippet får alle boligområder den samme mulighed, fastslog justitsminister Brian Mikkelsen (K), da han onsdag var indkaldt til samråd i Folketingets boligudvalg for at fortælle om regeringens planer på området.
 - Efter min opfattelse er tv-overvågning et godt og sagligt redskab, siger Brian Mikkelsen.
 Det er bl.a. Dansk Folkeparti, der har skubbet på for at få lempet reglerne på området. Partiets retsordfører, Peter Skaarup, lægger vægt på, at der også skal indføres en udvidet adgang til at overvåge de offentlige arealer omkring fodboldstadion i forbindelse med fodboldkampe.
 - Det er meget vigtigt, at det også kommer med i forslaget, siger Peter Skaarup, og blev bakket op af ministeren.

