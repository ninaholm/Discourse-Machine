Flere koncerner i Danmark beskæftiger flere på fuldtid
Der er kommet flere koncerner til i Danmark i 2012 i forhold til året før. Og samlet beskæftiger de flere.


 Der er kommet flere virksomheder til i Danmark. I 2012 var der 32.000 koncerner i Danmark. Og det er 800 flere end i 2011, viser en opgørelse fra Danmarks Statistik.
En koncern er defineret ved at være en gruppe på mindst to virksomheder, der er knyttet sammen, ved at den ene ejer mindst halvdelen eller har kontrollerende indflydelse på det andet firma.
De mange koncerner beskæftiger også flere mennesker. Samlet havde de 762.600 fuldtidsansatte personer - og det er en stigning på 10.400 personer i forhold til året før.
De helt store koncerner med 100 eller flere fuldtidsansatte udgjorde tre procent af alle koncerner med ansatte i Danmark.
De store havde 65 procent af de fuldtidsansatte i job, og det svarer til 495.900 ansatte på fuld tid. Det er 6300 flere end året før.
De små koncerner med færre end 20 ansat på fuld tid udgør 86 procent af denne type virksomheder. Men det er ikke her, der er flest ansat.
Disse små koncerner beskæftigede 16 procent af alle de fuldtidsansatte i koncerner, svarende til 118.600 fuldtidsansatte. Det er en stigning på 3600 fuldtidsansatte i forhold til året før, viser tallene fra Danmarks Statistik.
