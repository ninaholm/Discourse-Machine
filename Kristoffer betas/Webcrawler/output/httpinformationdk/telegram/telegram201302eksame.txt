Eksamenssnyd på eliteuniversitet: 60 studerende smidt ud
Det anerkendte Harvard University i USA er ramt af den største skandale i nyere tid.


 Omkring 60 studerende er blevet bedt om at forlade et af de mest prestigefyldte universiteter i verden - Harvard University. De studerende er mistænkt for at have snydt til en afsluttende eksamen sidste år.
Cirka 125 elitestuderende har været involveret i skandalen, som er den værste på det hæderkronede uddannelsessted i nyere tid, og omkring halvdelen er altså blevet suspenderet fra universitet, mens undersøgelsen står på.
Resten er enten blevet sat på prøve eller helt renset for anklagerne.
Sagen begyndte at rulle, da en professor i december opdagede adskillige sammenfald mellem flere hjemmeopgaver, selvom de studerende havde fået besked på at arbejde alene.
Harvard University ligger i Cambridge i delstaten Massachusetts og blev grundlagt helt tilbage i 1636. Adskillige af USA's præsidenter - blandt andre Franklin D. Roosevelt og John F. Kennedy - samt flere nobelprismodtagere er uddannet ved Harvard.
Universitetet havde i 2011 cirka 21.000 studerende, og de gamle bygninger huser en af de største bogsamlinger i verden med flere end 11 millioner bind.
