Serbien: Dansk FN-chef tav om organhandel
Serbien påstår, at tidligere FN-chef i Kosovo Søren Jessen-Petersen dækkede over rapport om organhandel.


 Serbien har bedt Den Internationale Krigsforbryderdomstol for det tidligere Jugoslavien (ICTY) om at indlede en undersøgelse af den danske diplomat Søren Jessen-Petersen.
Serberne beskylder Jessen-Petersen, der var leder af FN-operationen i Kosovo, UNMIK, fra 2004 til 2006, for at have dækket over en rapport, der afslører handel med organer. Det skriver avisen Blic.
Da Jessen-Petersen var FN-chef i Kosovo, afviste repræsentanter fra UNMIK at have set en sådan rapport. Men ifølge de serbiske myndigheder er den påstand forkert.
- I 2008 kom vores anklagere i besiddelse af 16 sider fra denne rapport, siger Rasim Ljajic, der er serbisk minister for samarbejdet med Den Internationale Krigsforbryderdomstol.
På den baggrund har Rasim Ljajic bedt krigsforbryderdomstolens chefanklager, Serge Brammertz, om at indlede en undersøgelse af Søren Jessen-Petersen.
Tidligere på måneden offentliggjorde Europarådet en rapport, der forbinder Kosovos premierminister, Hashim Thaci, med organhandel og organiseret kriminalitet. 
Ifølge Rasim Ljajic er denne rapport desuden med til at kompromittere UNMIK.
Søren Jessen-Petersen har høstet mange roser for sit arbejde i spidsen for operationen. Blandt andet sikrede han, at de afsluttende forhandlinger om Kosovos fremtid blev sat i gang.
Topdiplomaten har mange år bag sig på forskellige poster i FN. Eksempelvis var han leder på Balkan for FN's Flygtningehøjkommissariat (UNHCR), før han fik tildelt lederskabet af Kosovo-operationen.
