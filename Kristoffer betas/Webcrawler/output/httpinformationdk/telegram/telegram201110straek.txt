S: Træk i kontanthjælp kan være ok
S er ikke umiddelbart indstillet på at afskaffe muligheden for at trække folk i kontanthjælpen.


 SF's socialordfører, Özlem Cekic, får ikke ubetinget opbakning fra Socialdemokraterne til et forslag om at afskaffe kommunernes muligheder for straffe de svageste kontanthjælpsmodtagere økonomisk, hvis de for eksempel udebliver fra en samtale.
- Hvis du kan arbejde, så skal du stå til rådighed, men hvis du ikke kan arbejde, fordi du har andre problemer, så er der brug for en indsats i forhold til det, sådan at folk får en mulighed for at komme ud og bidrage.
Det siger Socialdemokraternes socialordfører, Maja Panduro.
Hun er tilbageholdende med at komme med konkrete forslag vedrørende kontanthjælp og aktivering, fordi regeringen vil lave en reform af hele området.
- Vi er allerede gået i gang, og Özlems input er en af de ting, som vi skal diskutere, siger hun.
Nye tal fra Københavns Kommune viser, at 439 mennesker blev smidt ud af deres lejlighed i første halvår 2011.
Halvdelen havde fået frataget deres kontanthjælp i en kortere eller længere periode, fordi de ikke er mødt op til enten samtale eller aktivering.
17 procent af de udsatte var unge på såkaldt ungeydelse, som er nedsat kontanthjælp på 4969 kroner om måneden.
Regeringen burde afskaffe ungeydelsen, foreslår socialborgmester i Københavns Kommune Mikkel Warming (EL), men det vil Maja Panduro ikke love.
 - Vi ser på hele området sammen med vores gode samarbejdspartnere, og så tror og håber jeg, at vi ender med en løsning, som er bedre end den, der er i dag, siger hun.
Spørgsmål: Regeringen vil afskaffe fattigdommen i Danmark og indføre en officiel fattigdomsgrænse. Når man skal klare sig med 4969 kroner om måneden, er man så fattig?
- Det kommer an på omstændighederne. Det kommer an på, om det er en midlertidig ydelse, eller om der ikke er perspektiver til, at det kan blive anderledes.
- Fattigdomsgrænsen skal hverken defineres af mig eller regeringen. Det er noget, vi nedsætter et ekspertudvalg til, siger Maja Panduro.
