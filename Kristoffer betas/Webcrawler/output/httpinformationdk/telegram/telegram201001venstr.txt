Venstre åbner for terrorstramninger



 Alene kontakt til et terrornetværk kan fremover være nok til, at man bliver udvist fra Danmark. I hvert fald åbner Venstre nu for stramninger af terrorloven efter attentatforsøget på Muhammed-tegneren Kurt Westergaard, skriver berlingske.dk.
 Politiets Efterretningstjeneste, PET, har i længere tid vidst, at den 28-årige varetægtsfængslede somalier, som nu er sigtet for drabsforsøg, har tætte kontakter med den militante gruppe al-Shabaab i Somalia. Alligevel greb PET ikke ind, og det kan nødvendiggøre stramninger, mener Venstre.
 - Det er uacceptabelt, hvis vi er i en situation, hvor man først kan gribe ind, når terrorhandlingen er gennemført. Efter min mening burde de nuværende regler muliggøre, at man kan udvise folk, som har været i kontakt med terrororganisationer og terrornetværk. Hvorfor det ikke er sket, kan jeg ikke give et svar på. Men hvis det er, fordi reglerne ikke er stærke nok, så har vi et problem, siger politisk ordfører Peter Christensen (V) til berlingske.dk.
 DF's næstformand Peter Skaarup er enig.
 - Hvis man havde udvist somalieren alene på mistanken om, at han er terrorist, ville man kunne have forhindret, at han overhovedet var kommet i nærheden af Kurt Westergaard, siger Peter Skaarup, der nu kræver, at PET oplyser antallet på, hvor mange terrormistænkte tjenesten holder under observation. 
 Visheden om tallet vil kunne skabe tryghed i befolkningen, mener han.
 Det forslag er både Venstre og Socialdemokraterne åbne for. Men det møder ikke megen forståelse hos De Konservative. 
 - Det er tåbeligt. Hvad skal vi bruge det tal til. Det vil bare skabe utryghed. Og hvorfor skal terroristerne også have indblik i, hvor mange PET holder øje med, siger udenrigsordfører Naser Khader (K) til berlingske.dk.
