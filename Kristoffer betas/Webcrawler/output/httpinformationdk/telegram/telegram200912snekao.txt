Snekaos rammer landet hårdt



 Tog forsinkes, bilister vender om, og busser opgiver at køre. Selv sneplove sidder fast, rapporterer DR's regionale radiostationer.
 Sådan hærger sneen især Jylland og Fyn torsdag morgen, hvor kaoset også er nået til Sjælland.
 Nordjylland er sluppet nådigst, ganske vist med snefygning nogle steder, andre steder er der sort asfalt. Men også her er flere biler kørt i grøften. Her er alle større veje dog farbare.
 På Århus-kanten er sneen så kraftigt, at Falck har travlt med at trække både lastbiler, personbiler og selv sneplove fri. 
 Et kraftigt snevejr over hele Trekantsområdet får politiet til at anbefale alle at vente med at køre ud. Advarslen gælder også den østlige del af Sønderjylland.
 Regionaltogene mellem Århus og Silkeborg samt Herning og Skjern kører uregelmæssigt, oplyser Arriva. Også på Sjælland er der togforsinkelser. 
 Imens aflyser et hav af skoler undervisningen, både i Jylland og på Fyn.
