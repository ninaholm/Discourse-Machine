USA og Mexico går sammen om narkokampen
USA's udenrigsminister, Hillary Clinton, kommer naboerne i Mexico til hjælp i kampen mod den omfattende narkokriminalitet i landet.


 USA vil i fællesskab med Mexico slå hårdere ned på de mexicanske narkobander, der hærger landet. 
Den amerikanske udenrigsminister, Hillary Clinton, lover ved et møde i Mexico at øge den fælles indsats i bekæmpelsen af narkokriminaliteten. 
- Der er ingen tvivl om, at de kæmper mod begge vores lande, siger Clinton, som i disse dage er på officielt besøg i Mexico. 
- Vores regeringer arbejder sammen at løse problemet med narkokartellerne, som hærger gaderne i både de mexicanske og amerikanske byer, lyder det fra Clinton. 
Siden 2006 er mere end 15.000 mennesker blevet dræbt på grund af den omfattende narkokriminalitet i Mexico - hovedsageligt i Mexicos nordlige områder, der grænser op til USA. Samtidig med besøget blev yderligere tre personer fundet dræbt i den nordlige by Ciudad Juarez. 
USA's præsident, Barack Obama, har tidligere indrømmet, at USA også har en betydelig del i den stigende mexicanske narkokriminalitet, som i høj grad skyldes amerikanernes narkoforbrug og illegale våbensmugling fra USA til Mexico. 
Under Clintons møde tirsdag blev der fokuseret på det såkaldte Merida Initiativ, hvilket er en 8,8 milliarder kroner dyr plan, der bekæmper den organiserede kriminalitet i - primært - Mexico, men også Mellemamerika, og som udløber i 2011. 
Obama har bedt USA's Kongres om yderligere 2,3 milliarder kroner til planen i 2011, hvoraf de 1,7 milliarder skal gå til Mexico. 
