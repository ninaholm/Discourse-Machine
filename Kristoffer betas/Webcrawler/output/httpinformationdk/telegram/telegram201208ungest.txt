Unge strømmer over på kontanthjælp
Dansk Arbejdsgiverforening foreslår adgangsbegrænsning på erhvervsuddannelser og garanti for praktikpladser.


 Stadig flere unge melder sig på kommunernes jobcentre for at søge kontanthjælp. I forhold til juni sidste år har Aalborg Kommune oplevet en stigning på 10 pct. af unge under 25 år, der har søgt kontanthjælp i juni i år.
I Odense er stigningen på 9 pct., i Esbjerg på over 40 pct., i København på 5 pct., og i Aarhus er den samlede ledighed for unge fra 16 til 29 år steget med 9 pct., viser en rundspørge, som Jyllands-Posten har foretaget.
De dystre meldinger fra kommunerne kommer, samtidig med at Danmarks Statistiks arbejdskraftundersøgelse for første kvartal i år viser, at 68.000 unge mellem 15 og 24 år betegner sig som arbejdsløse.
Det er det højeste tal for et første kvartal, siden man begyndte at gennemføre arbejdskraftundersøgelsen i 1996.
Endelig viser de nyeste tal for praktikpladssituationen, at der nu er 11.000 unge, der tvinges til at opgive deres uddannelse, fordi de ikke kan finde en praktikplads - det højeste tal i otte år.
Hans Halvorsen er socialdemokratisk rådmand for sociale forhold og beskæftigelse i Aarhus Kommune, og han er "dybt bekymret" over tallene:
- Vi er på vej til et ressourcespild af unge ud over alle grænser. Jeg håber, at regeringen meget snart kommer med nogle løsninger til, hvordan vi kan hjælpe de unge, blandt andet med at skaffe flere praktikpladser, siger han til Morgenavisen Jyllands-Posten.
Dansk Arbejdsgiverforening stiller i lyset af den store mangel på praktikpladser forslag om adgangsbegrænsning på erhvervsuddannelserne til eksempelvis uddannelserne til elektriker, tømrer og slagter for at højne det faglig niveau og standse frafald.
- Til gengæld vil vi medvirke til at give en bedre garanti for, at de unge kan få en praktikplads, siger direktør i DA Henrik Bach Mortensen.
