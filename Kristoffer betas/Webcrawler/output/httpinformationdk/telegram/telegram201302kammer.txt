Kammerherren bliver i SAS
Fritz Schur tager en tørn mere som formand for SAS - fremgår det af indkaldelsen til generalforsamlingen.


 Formanden for SAS, kammerherre og forretningsmand Fritz Schur, tager en tørn mere som formand for SAS. Det fremgår af indkaldelsen til det nordiske flyselskabs generalforsamling.
Under de vanskelige forhandlinger om den store spareplan i slutningen af 2012 antydede Fritz Schur, at han ville overveje sin fremtid i SAS. Nu ser han ud til at blive på sin post.
SAS-bestyrelsen foreslår genvalg af Fritz Schur, der netop har meddelt, at han trækker sig ud af et andet statsligt selskab, Post Nord, der er et samarbejde mellem Sverige og Danmark, hvor han er formand.
Ud over Fritz Schur genopstiller Monica Caneman, Dag Mejdell og Jacob Wallenberg til bestyrelsen, mens Jens Erik Christensen, Gry Mølleskog og Timo Peltola har ikke tænkt sig at stille op til genvalg.
SAS foreslår, at de erstattes med Sanna Suvanto-Harsaae, Lars-Johan Jarnheimer og Birger Magnus.
Ved generalforsamlingen foreslås det også at vælge Pricewaterhousecoopers som ny revisor, mens flyselskabet ikke har nogen planer om at betale udbytte til aktionærerne for 2012.
Ud over formandsposten i SAS er Fritz Schur også formand for den danske statsligt ejede energikæmpe, Dong.
