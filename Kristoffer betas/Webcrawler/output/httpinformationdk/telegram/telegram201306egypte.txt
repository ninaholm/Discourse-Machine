Egypten afbryder alle forbindelser til Syrien
Den egyptiske præsident, Mohamed Mursi, meddeler, at Egypten afbryder alle forbindelser til Syrien.


 Egypten skærper retorikken over for Syrien, og den egyptiske præsident, Mohamed Mursi, meddelte lørdag, at landet har afbrudt alle diplomatiske forbindelser til det borgerkrigshærgede Syrien.
Under et møde med politiske tilhængere på et stadion i Kairo var Mursi klar i mælet.
- Egypten har i dag besluttet at afbryde alle relationer med det siddende regime i Syrien. Syriens ambassade i Kairo lukkes, og den egyptiske charge d'affaires kaldes hjem fra Damaskus, siger Mursi til sine tilhængere fra Det Muslimske Broderskab.
Det folkerige nordafrikanske land ønsker en internationalt sikret no-fly-zone over Syrien, så oprørerne kan vinde overtaget over regeringstropperne, der har taget styringen den seneste måned med et par strategisk vigtige sejre.
Samtidig kom den egyptiske præsident med en klar opfordring til den libanesiske gruppe Hizbollah, som hjælper præsident Bashar al-Assad mod oprørerne.
- Hizbollah skal forlade Syrien - dette er alvorligt. Hizbollah har intet at gøre i Syrien, siger Mursi.
Mursis parti, Det Muslimske Broderskab, som er sunnimuslimsk, støtter de syriske oprørere, som ligeledes er sunnimuslimer.
På den anden side står Bashar al-Assad, der får støtte af styret i Iran og Hizbollah, som begge er shiamuslimske.
Assad tilhører alawitterne, som er en gren af shiaislam.

