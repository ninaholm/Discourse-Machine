Ældresagen raser over meldepligt



 Ældre Sagen kritiserer VK-regeringens aftale med Dansk Folkeparti om, at pensionister fremover skal melde det til kommunen, hvis de rejser uden for EU i mere end to måneder. 
 Aftalen skal forhindre flygtninge og indvandrere i at begå socialbedrag. Men den rammer alle, som hæver førtids- og folkepension i Danmark. 
 Ældre Sagens direktør, Bjarne Hastrup, mener, at DF og regeringen dermed "stigmatiserer" alle folkepensionister.
 - Jeg er himmelfalden over den her aftale. Den stigmatiserer de ældre og udskiller en særlig gruppe mennesker fra resten af befolkningen. Det minder jo nærmest om det gamle stavnsbånd, hvor ingen kunne forlade sognet uden at give besked, siger Bjarne Hastrup.
 Stramningen kommer, efter at der har været eksempler på, at flygtninge- og indvandrere med blandt andet irakisk baggrund har hævet førtidspension i Danmark samtidig med, at de har hævet lønninger i hjemlandet. 
 Dansk Folkeparti har de ældre som kernevælgere, og integrationsordfører Peter Skaarup erkender, at ekstra kontrol på udlændingeområdet rammer helt almindelige ældre med rent mel i posen. Han mener imidlertid ikke, at der er ikke nogen vej udenom.
 - Hvis Ældresagen tænker sig om, så kan de godt se, at det velfærdssamfund, som skatteyderne betaler ind til, det kan kun bestå, hvis man kommer snyd og bedrag til livs, siger han.
 Men den forklaring er ikke god nok, mener Ældre Sagens direktør.
 - Vores medlemmer vil jo ikke tro, at det her er rigtigt. Og så vil de naturligvis ikke melde det til kommunen, med det resultat, at de ufrivilligt bliver socialbedragere, siger Bjarne Hastrup.

