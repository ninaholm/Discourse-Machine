Tidligere terrordømt dansker sigtet
En mand er anholdt og sigtet for tilskyndelse til terror. Han er tidligere dømt for lignende overtrædelser


 
	Politiet har tirsdag anholdt en 54-årig dansk statsborger, som blandt andet sigtes for tilskyndelse til terror.

	Vicepolitiinspektør Jens Møller Jensen, leder af Afdelingen for personfarlig kriminalitet, Københavns Politi, oplyser, at man har arbejdet tæt sammen med London Metropolitan Police i sagen:

	- Vores engelske kolleger har medvirket til at gøre Københavns Politi opmærksomme på, hvordan sociale medier blev benyttet til at formidle den anholdtes budskaber og opfordringer.

	Den anholdte blev i 2007 idømt tre et halvt års fængsel for lignende overtrædelser og var senest i marts 2013 anholdt og sigtet for tilsvarende overtrædelser.

	- Vi har imidlertid konstateret, at den pågældende har fortsat sine opfordringer. Sigtelserne fra marts omhandlede udgivelsen af bøger, som opfordrer til at deltage i jihad, forklarer Jens Møller Jensen.

	- Efterfølgende har den pågældende medvirket til at udgive yderligere en bog, tilføjer han.

	De tidligere rejste sigtelser indgår i Københavns Politis beslutning om en fornyet anholdelse.

	Den 54-årige sigtes efter straffelovens paragraf 114e, da Københavns Politi mener at kunne føre bevis for, at han under særdeles skærpende omstændigheder har tilskyndet til terror.

	Politiet oplyser, at manden blandt andet ved meddelelser på Facebook er fremkommet med en lang række opfordringer til væbnet jihad (hellig krig, red.) og hyldest af hellige krigere.

	Han skulle eksempelvis have hyldet den nu afdøde leder af al-Qaeda Osama bin Laden og terrorangrebet på World Trade Center i USA den 11. september 2001, ligesom han har hyldet og forherliget fremtrædende danske jihadister.

	Den anholdte vil blive fremstillet i grundlovsforhør ved Retten på Frederiksberg onsdag formiddag med krav om varetægtsfængsling. Anklagemyndigheden vil begære lukkede døre.

