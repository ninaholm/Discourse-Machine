Grønland er tilbage i Arktisk Råd efter boykot
Statsminister Helle Thorning-Schmidt (S) glæder sig over, at Grønland vil genoptage arbejdet i Arktisk Råd.


 Det grønlandske selvstyre ser atter ud til at få lov at sidde med ved bordet, når der skal træffes vigtige beslutninger i Arktisk Råd. Dermed er flere måneders boykot af det arktiske samarbejde fra grønlændernes side slut.
Det er det nye canadiske formandskab, som har banet vejen for, at Grønland kan genoptage arbejdet i Arktisk Råd.
- Det er en væsentlig styrkelse af Grønlands muligheder for at deltage i det arktiske samarbejde, at Grønland igen sikres retten til at deltage i alle møder i Arktisk Råd fremadrettet, siger den grønlandske landsstyreformand, Aleqa Hammond, i en pressemeddelelse.
- Jeg vil fortsat kæmpe for, at Grønland altid selv kan forhandle, hvor vi har muligheden for det. Det er vigtigt, at der er en stærk officiel grønlandsk stemme i det internationale samarbejde, siger hun.
Det glæder også den danske statsminister Helle Thorning-Schmidt (S), at samarbejdet er tilbage på sporet.
- Det er meget glædeligt, at det nu er lykkedes at nå frem til en løsning, og at Grønland derfor genoptager sit arbejde i Arktisk Råd.
- Sammen med Grønland og Færøerne vil vi engagere os mest muligt i rådets arbejde med de arktiske spørgsmål, siger Helle Thorning-Schmidt i en mail til Ritzau.
- Jeg glæder mig til i næste uge at mødes med min grønlandske og færøske kollega til det årlige rigsmøde her i Danmark. Et af de emner, som vi vil berøre, er det videre arbejde i Arktisk Råd, skriver statsministeren.
Striden mellem Grønland og Arktisk Råd brød ud i maj, da det grønlandske selvstyre valgte at boykotte et vigtigt møde, hvor ellers blandt andre USA's udenrigsminister John Kerry deltog.
Det skete efter længere tids utilfredshed med det svenske formandskab for Arktisk Råd fra grønlandsk side. Det grønlandske selvstyre var utilfreds med, at det ikke længere fik en selvstændig plads ved forhandlingsbordet i rådet.
Det var ellers tidligere kutyme, at Danmark var repræsenteret af alle tre rigsdele - Danmark, Grønland og Færøerne - ved rådsmøderne. Men det svenske formandskab valgte at se bort fra denne praksis.
Det canadiske formandskab har med en ny model sørget for, at Grønland igen aktivt kan deltage i møderne.
Arktisk Råd er et internationalt forum mellem de otte arktiske stater - Canada, Kongeriget Danmark, Finland, Island, Norge, Rusland, Sverige og USA.
Arktisk Råd beskæftiger sig overordnet med bæredygtig udvikling i bred forstand og beskyttelse af det arktiske miljø, herunder plante- og dyreliv.
