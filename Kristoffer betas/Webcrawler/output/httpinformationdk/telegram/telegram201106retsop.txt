Retsopgør med Røde Khmerer-ledere begynder
Cambodja har taget hul på retssagen mod fire topledere i De Røde Khmerer, som er sigtet for folkedrab.


 Det var fire svagelige ældre mennesker, der mandag tog plads på anklagebænken ved den FN-støttede krigsforbryderdomstol i Cambodjas hovedstad, Phnom Penh.
De fire ledere fra De Røde Khmerer er anklaget for folkedrab, forbrydelser mod menneskeheden og krigsforbrydelser begået under De Røde Khmerers brutale styre fra 1975 til 1979.
Op mod to millioner mennesker døde af sult, udmattelse, tortur eller ved henrettelse.
De tiltalte, som alle var tæt på De Røde Khmerers øverste leder, Pol Pot, nægter sig skyldige i anklagerne.
Den nu 84-årige partiideolog Nuon Chea, der også er kendt som "bror nummer to", gav udtryk for utilfredshed med retsforløbet og forlod med dommerens godkendelse retssalen kort tid efter, at sagen var indledt.
De tre øvrige sigtede er tidligere socialminister Ieng Thirith samt tidligere udenrigsminister Ieng Sary og hans hustru.
Den komplekse retssag, der ventes at vare flere år, ses som en vigtig del af processen med at hele den traumatiserede nations sår.
Hundredvis af cambodjanere var mødt op i retssalen for at se de fire på anklagebænken. Dele af retssagen blev også vist på landsdækkende tv.
Domstolens talsmand, Lars Olsen, betegner retssagen som historisk:
- De, der anklages for at have udgjort landets politiske ledelse og for at have udarbejdet den politik, som førte til disse forbrydelser, bliver endelig stillet for retten 30 år efter, at de formodede forbrydelser blev begået, siger han.
De Røde Khmerers øverste leder, Pol Pot, døde i 1998 og blev aldrig stillet til ansvar for sine forbrydelser.
