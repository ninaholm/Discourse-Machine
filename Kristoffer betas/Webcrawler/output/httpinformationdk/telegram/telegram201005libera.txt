Liberal Alliance siger nej til spareplan
Liberal Alliance vil ikke være en del af aftalen om regeringens genopretningspakke. Udskudte topskattelettelser står i vejen. Der er dog flertal med løsgænger.


 Udsigten til, at planlagte lettelser i topskatten udskydes yderligere et år er dråben, som får bægeret til at flyde over for Liberal Alliance.
Partileder Anders Samuelsen afviser nu, at han vil tilslutte sig aftale om Genopretningspakken, som regeringen og Dansk Folkeparti ventes at præsentere tirsdag.
- Vi vil ikke være en del af det her forlig. Det indebærer yderligere forsinkelser af planlagte skattelettelser, og det er en falliterklæring for en borgerlig regering, siger Anders Samuelsen.
Det er tirsdag morgen kommet frem, at en udskydelse af ellers planlagte skattelettelser i toppen af indkomstskalaen i to år sandsynligvis forlænges til tre år.
Anders Samuelsen er positivt stemt overfor en dagpengereform, der afkorter dagpengeperioden. Men det er ikke nok.
- En dagpengereform står ikke mål med skattedelen. Udskydelsen vil ikke blot have midlertidig effekt, men vil aldrig blive indhentet, siger han.
Han siger, at han vil tage stilling til pakkens enkelte elementer, når de kommer til afstemning:
- Vi vil tage stilling fra sag til sag, når det kommer i folketingssalen.
Regeringen ventes dog ikke at komme i mindretal, selvom Samuelsen står udenfor. Løsgængeren Per Ørum Jørgensen, som i sidste uge brød med De Konservative, har indikeret, at han vil støtte regeringens plan uanset hvad.
