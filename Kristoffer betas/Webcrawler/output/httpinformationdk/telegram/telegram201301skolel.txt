Skoleleder: Sager om jødechikane er fire år gamle
Problemerne med mobning af jødiske børn ligger fire år tilbage og er ikke længere et tema, siger skoleleder.


 Skoleleder på Rådmandsgades Skole på Nørrebro, Lise Egholm, udtaler til Jyllands-Posten, at sagen om chikane af jødiske børn på skolen er blæst ud af proportioner.
- Jeg orker ikke at snakke mere om det, for det er en fis i en hornlygte, siger hun til avisen.
Mandag bragte P4 København historien om, at Lise Egholm rådgav jødiske forældre til at søge ud til skoler i andre bydele, fordi palæstinensere mobbede jødiske børn på Nørrebro.
Men hun fortæller, at der er tale om fire år gamle sager. Og mobningen er ikke længere et problem.
- Vi har fået en anden elevsammensætning. Der er kommet flere danske børn, og vi har fået en anden balance. Og vi har fået en rigtig, rigtig god dialog med alle vores forældre. Også vores palæstinensiske familie, siger hun.
Hun forklarer, at det var hendes udtalelser til Weekendavisen i december, der blev misforstået.
- Og så kom jeg til at sige dét til en dame fra P4, og så kørte det helt af sporet
Lise Egholm, der for nylig meddelte, at hun stopper som skoleleder, understreger, at jødiske forældre ikke får råd om at finde andre skoler til deres børn.
- Nej, det gør de ikke. Og jeg har jødiske børn, og det har jeg i øvrigt haft gennem alle årene. Der har været nogle problemer, og det er der ikke mere, slår Lise Egholm fast.
Sagen har udløst en heftig debat, og flere politikere har udtrykt stor bekymring omkring problemet med diskrimination i folkeskolerne.
Og tirsdag valgte Borgerrådgiveren i København - hovedstadens svar på en ombudsmand - også at gå ind i sagen.
