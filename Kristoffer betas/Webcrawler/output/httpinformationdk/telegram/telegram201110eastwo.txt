Eastwood var på tale som vicepræsident
George Bush overvejede at stille med den hårdkogte Dirty Harry-skuespiller som vicepræsidentkandidat i 1988.


 Før præsidentvalget i 1988 overvejede George Bush senior at tækkes vælgerne ved at udnævne skuespilleren Clint Eastwood til sin vicepræsidentkandidat.
Meningsmålingerne gik ikke den rigtige vej for Bush. Opbakningen var faldet med 18 procentpoint, og han lå klart efter Demokraternes kandidat Michael Dukakis, da ideen om at få den populære Hollywood-stjerne som makker blev udklækket.
Bush mente, at med Eastwood på sin side ville chancen for et genvalg stige.
- Det var overhovedet ikke useriøst, men idéen blev ret hurtigt forkastet, bekræfter en af Bush' nærmeste medarbejdere, tidligere udenrigsminister James Baker.
I stedet for at satse på Clint Eastwood, der er bedst kendt for sine roller i westernfilm samt som den brutale, nådesløse og særdeles effektive politimand Harry Callahan i "Dirty Harry-filmene, så valgte Bush en helt anden type i skikkelse af Dan Quayle.
Den unge senator, som bedst huskes for en række uforglemmelige udtalelser af typen "Fremtiden vil være bedre i morgen", hjalp Bush med at hale sejren i land, og fik selv fire år som vicepræsident.
Hvad Republikaneren Eastwood, som i to år havde prøvet sig af som politiker i form af et borgmesterjob i Carmel i Californien, eventuelle ville have svaret Bush, vides ikke.
Men måske en af Dirty Harrys mest kendte replikker: "Go ahead. Make my day!".

