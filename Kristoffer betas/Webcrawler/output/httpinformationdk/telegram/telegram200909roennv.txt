Rønn vælger burmesere
Ingen irakiske kvoteflygtninge til Danmark i år. Integrationsministeren forklarer, at det skyldes gode erfaringer med burmesiske flygtninge.


 Integrationsminister Birthe Rønn Hornbech (V) forsvarer nu beslutningen om at fravælge irakiske såkaldte kvoteflygtninge. Birthe Rønn Hornbech skriver i en pressemeddelelse, at når hun i stedet har valgt burmesiske flygtninge, der befinder sig i Malaysia, til genbosætning i Danmark, så hænger det blandt andet sammen med, at "vi har gode erfaringer med at integrere kvoteflygtninge fra Burma".
 - Det har ikke været planlagt, at Danmark skulle tage imod irakiske kvoteflygtninge i 2009. Men EU har tidligere i år foreslået, at medlemslandene skal modtage op mod 10.000 irakiske flygtninge fra nærområderne - det vil bl.a. sige Jordan og Syrien. Det er imidlertid endnu uvist, hvilke medlemslande der evt. vil tilbyde irakere genbosætning, siger Birthe Rønn Hornbech.
 Danmark har siden 1989 årligt modtaget 500 af de såkaldt kvoteflygtninge. De kan ikke sidestilles med asylansøgere, men er udpeget af FN og kommer fra et bestemt område. De kan have særlig behandlingskrævende sygdomme og risikerer tilbagesendelse til hjemlandet eller overgreb i opholdslandet.

