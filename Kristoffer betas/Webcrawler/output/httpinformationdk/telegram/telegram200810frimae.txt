Frimærker bliver selvklæbende



 Det er snart slut med at slikke dronningen i nakken, når festinvitationen eller julehilsnen skal sendes ud. Fra efteråret 2009 får danskerne selvklæbende frimærker til breve og postkort, oplyser Post Danmark.
Postvæsnet har investeret i en ny trykmaskine, der både kan trykke selvklæbende og traditionelle frimærker.
 Post Danmark er et af de få postselskaber i verden, der fortsat udgiver en række frimærker i stålstik, og det er en af grundene til, at postvæsnet ikke tidligere er gået over til selvklæbende frimærker. Men med den nye maskine kan den tradition fortsætte.  
 - Vi har også været tilbageholdene på grund af miljøspørgsmål. Men den løsning, vi nu har, bliver vores samlede CO2-udslip mindre, siger salgs- og marketingchef Allan Bo Hansen fra Post Danmark. 
 Frimærkesamlere behøver ikke frygte for, at det er slut med at dampe et særligt frimærke af konvolutten, når de bliver selvklæbende. De selvklæbende reagerer på samme måde over for vand, som de frimærker, vi kender i dag.
