Herlevs bykonge gennem 15 år går af
Borgmester Kjeld Hansen (S) vil lade yngre kræfter stå for store udviklingsprojekter i de kommende 6-8 år.


 Herlevs mangeårige, socialdemokratiske borgmester, Kjeld Hansen, trækker sig tilbage fra posten i slutningen af november, oplyser han.
Den 60-årige Kjeld Hansen begrunder sin beslutning med, at han vil være næsten 70 år, før Herlev om seks til otte år vil have tilendebragte en række store, forestående udviklingsprojekter i kommunen med blandt andet letbane, sygehusbyggeri og byudvikling.
- Vi har store udviklingsprojekter foran os. Og jeg vil ikke kunne leve det til ende med alt den kraft, der skal til. Jeg har set alt for mange gamle mænd beskæftige sig med noget, de ikke skulle beskæftige sig med, siger Kjeld Hansen og tilføjer:
- Herlevs udvikling i de kommende år skal præges af de yngre generationer.
Det ligger i kortene, at borgmesterposten overtages af den 36-årige partifælle Thomas Gyldal Petersen, som er konsulent i Dansk Metals formandssekretariat.
Kjeld Hansen oplyser, at han har flere tilbud på hånden om andet arbejde, men at han ikke har lavet aftaler med nogen endnu.
Han har været borgmester siden 1996, og det er ikke utilfredshed med jobbet, der får ham til at søge andre græsgange, siger han.
- Herlev var før nævnt som en kommune med lav social status. Men nu kommer den i manges øjne tæt på kommuner som Lyngby og Gladsaxe. Det er jeg glad for, og jeg er glad for at have oplevet alt det, man kan i kommunalpolitik, siger han.
Kjeld Hansen skoser samtidig landspolitikerne for at gøre det surt for lokalpolitikerne og nærdemokratiet.
- Der er alt for mange tosser, som blander sig i det kommunale selvstyre uden at have forstand på det. De forstår ikke, at folkestyret og demokratiet skabes ude i det kommunale selvstyre og foreningerne.
- Det skabes ikke på Christiansborg, siger Kjeld Hansen.
