Fogh: Nato må bevare fokus i Afghanistan
Fogh: Vesten må ikke tabe målet af syne i Afghanistan, hvor det frem for alt gælder om at skabe stabilitet.


 Nato må bevare fokus på opbygning af stabilitet i Afghanistan trods protester og vold efter afbrændinger af Koranen på en Nato-base i landet, siger Anders Fogh Rasmussen, generalsekretær i den militære alliance.
- Trods tragedien omkring denne episode, så må vi ikke tabe målet af syne: et stabilt Afghanistan. Det er vores fælles interesse, og det må forblive målet i vore fælles bestræbelser, siger Fogh Rasmussen, som tirsdag deltog i et Nato-seminar i Washington.
USA og Nato-partneres strategi har været stærkt omdiskuteret i de seneste dage, hvor koran-afbrændingen på en amerikansk militærbase i Afghanistan har sat sindene i kog med blodige hævnaktioner, fordømmelser og voldsomme optøjer.
- Det ser ud til at være en dum fejl fra nogle amerikanske soldater, der skulle brænde noget affald. Det var tilsyneladende ikke tilsigtet, vurderer Danmarks ambassadør i Kabul, René Dinesen.
Historien om de brændte koraner førte til brede protester og vold, men disse er aftagende. Søndag blev syv amerikanske soldater såret, efter demonstranter kastede en håndgranat mod en af Natos militærbaser og også angreb en lokal politistation i byen Kunduz.
USA's præsident, Barack Obama, har beklaget og undskyldt koran-afbrændingen.
