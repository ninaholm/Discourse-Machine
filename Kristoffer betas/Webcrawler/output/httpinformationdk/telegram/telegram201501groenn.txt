Grønne byprojekter får millionstøtte
Natur er vigtig, mener to ud af tre byboer. 13 projekter har nu fået støtte til grønne projekter i byerne.


 Snart kan landets byboere se frem til flere fælleshaver og andre grønne områder som et pusterum væk fra byernes bilos, larm og mennesker.
13 projekter har fået tildelt 86 millioner kroner fra Nordea-fonden til at "fremme det gode liv i byen".
Og det gode liv indebærer adgang til grønne områder, hvis man spørger folk i byerne.
To ud af tre byboer svarer, at det har betydning for deres livskvalitet at bo tæt på naturen ifølge en undersøgelse fra Nordea-fonden.
Det er også mere natur, der efterspørges, når direktør og partner i tegnestuen SLA Stig Lennart Andersson laver borger- og brugerundersøgelser.
- Når vi skal lave nye byrum og spørger indbyggere i området, hvad de gerne vil have, så er mere natur det allerførste, de svarer, siger han.
Det er både jyder, sjællændere og fynboer, der får gavn af de 13 projekter, som spænder over alt fra cykellegebaner til grønne anlæg og en fjordpark.
I Aalborg, Løgstør, Nykøbing Mors og Lemvig har Limfjordsrådet fået støtte til at etablere fire fjordhaver, hvor almindelige borgere blandt andet kan dyrke tang, østers og muslinger.
Længere sydpå skal 15 millioner kroner hjælpe "Smag på Aarhus" til at skabe 600 såkaldte spiselige byrum i Aarhus.
Mens organisationen 4H vil etablere fælleshaver i Roskilde, Næstved, Kalundborg og 15 andre byer, som skal være med til at øge børns viden og interesse for mad og sunde vaner.
I udviklingen af byer har mennesket ellers altid holdt naturen udenfor, fortæller Stig Lennart Andersson, der også er arkitekt og professor ved Københavns Universitet.
- Vi har indrettet byen på en måde, hvor naturen fremstår som et problem. Vi har tag på husene, så det ikke regner og blæser ind, og vi har kloakker, der kommer af med regnvandet, siger han og fortsætter:
- Men naturens æstetiske værdi mangler i byen. Livskvaliteten hos den enkelte indbygger bliver større ved at opleve naturens processer og udtryk inde i byen.
I dag er det syv ud af otte danskere, som bor i byen ifølge Danmarks Statistik.
