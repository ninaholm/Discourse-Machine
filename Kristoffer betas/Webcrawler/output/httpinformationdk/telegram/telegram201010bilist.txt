Bilister letter foden fra speederen
Bilerne på de danske veje er begyndt at køre en smule langsommere. Det er blandt andet effekten af kampagner og klip i kortet, mener Rådet for Sikker Trafik.


 Trafikanterne er langsomt men sikkert begyndt at lette presset på speederfoden og har sat farten ned på de danske veje. Men gennemsnitsbilisten overtræder fortsat fartgrænserne alle steder med undtagelse af motorvejsstrækninger med en fartgrænse på 130 km/t. Det skriver Berlingske Tidende.
Især i byerne og på motorveje med en hastighedsgrænse på 110 km/t er farten siden 2002 faldet markant og nærmer sig et lovligt niveau.
Ifølge en ny opgørelse fra Vejdirektoratet er gennemsnitsfarten alene i storbyer og provinsbyer faldet med henholdsvis 1,7 og 1,6 km/t til godt 52 km/t. Og det er blandt andet effekten af kampagner, klip i kørekortet og fysiske trafiksikkerhedsforanstaltninger, som nu tydeligt viser sig, siger specialkonsulent i Rådet for Sikker Trafik Søren Troels Berg.
- Det går den rigtige vej med farten, selv om der er et stykke at gå endnu. Og især i byerne er vejene blevet bygget om, så deres udseende i højere grad svarer til den gældende hastighedsgrænse. Det er et arbejde, som stadig pågår, og som stadig kan blive bedre. Derudover har vi i kampagner fortalt, at det er fornuftigt at holde farten nede, og der er heller ingen tvivl om, at politiets kontroller er effektive, siger han.
Han tilføjer, at den lavere fart har en stor del af æren for, at antallet af dræbte i trafikken i samme periode er faldet fra 463 til 303 årligt.
