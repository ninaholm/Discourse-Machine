Ventetid for udlændinge bekymrer ombudsmand
Ombudsmanden vil nu have en redegørelse om lange ventetider hos Udlændingestyrelsen efter kritisk kronik.


 Folketingets Ombudsmand har bedt Udlændingestyrelsen om en redegørelse for de lange ventetider i styrelsens ekspedition i København.
Udlændingestyrelsens behandling af ansøgere blev beskrevet af journalist Ralf Christensen i en kronik i Politiken den 8. august.
Han havde søgt om familiesammenføring med sin tyrkiske kone. Efter syv og en halv måned kunne parret møde op i ekspeditionen i Ryesgade for at få afgørelsen - et afslag.
I den kritiske kronik beskrives, hvordan ansøgerne må sidde i et beskidt og overfyldt venteværelse i op til 10 timer, og at medarbejdere i Udlændingestyrelsen må arbejde til langt ud på aftenen for at behandle alle sagerne.
Først klokken 21.30 kommer Ralf Christensen og hans kone til.
En lille uges tid efter kronikken beklager chefen for Udlændingestyrelsens Borgerservice, Bjørn Hørning, i et indlæg i avisen den lange ventetid, der har præget ekspeditionen hen over sommeren.
Han bekræfter, at man flere gange først har afsluttet de sidste sager ud på aftenen.
Han forklarer i indlægget, at man på normale arbejdsdage betjener godt 300 besøgende, men at man for eksempel den 7. juni betjente 1003 besøgende.
- Det usædvanligt høje antal besøgende skyldes blandt andet ny lovgivning, som har medført langt flere ansøgninger, og for eksempel har vi i juli modtaget 1500 ansøgninger om permanent ophold svarende til en firdobling af det normale, skriver han.
I sit indlæg i Politiken fortæller Bjørn Hørning desuden, at presset nu er taget noget af, og at man arbejder på konkrete tiltag for at nedbringe ventetiden.
Nu oplyser Folketingets Ombudsmand så, at man vil holde øje med ventetiderne hos Udlændingestyrelsen.
- Ombudsmanden har nu bedt Udlændingestyrelsen underrette ham om, hvordan ventetiden er på nuværende tidspunkt og redegøre for de konkrete tiltag, som styrelsen vil indføre for at mindske ventetiden, oplyser ombudsmand Jørgen Steen Sørensen.
