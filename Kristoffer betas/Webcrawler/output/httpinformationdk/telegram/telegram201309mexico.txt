Mexico ramt af to storme: Mange er omkommet
Et usædvanligt dobbeltstød fra naturens side har kostet mindst 40 personer livet i Mexico.


 Mindst 40 mennesker har mistet livet i to voldsomme storme, der de seneste dage har ramt Mexico, og som har ført enorme mængder regn med sig samt forårsaget oversvømmelser og mudderskred.
 På østkysten gjorde orkanen Ingrid mandag landgang, mens den tropiske storm Manuel på den modsatte side af landet ødelagde broer, veje og boliger i områderne ud til Stillehavet.
I Acapulco på vestkysten er mange turister strandet efter uvejret. Høj vandstand har midlertidigt afskåret hovedvejen til den kendte ferieby, og det regner fortsat kraftigt i regionen.
Orkanen Ingrid fra Atlanterhavet havde inden den nåede de østlige kyster også sendt store mængder regn ned over området, og myndighederne havde evakueret flere tusinde beboere langs kysten.
Efter landgangen er Ingrid aftaget i styrke, og vejrtjenesterne har nedgraderet den til en storm.
Mexico blev sidst ramt af tropiske storme inden for samme døgn i 1958. Men ifølge myndighederne er det første gang, at en orkan og en tropisk storm er ankommet på samme tidspunkt.
Mindst 12 personer døde, da et mudderskred ramte en bus og arbejdere, som var i færd med at fjerne jord fra et tidligere mudderskred, på en vej i delstaten Veracuz i det østlige Mexico.
I delstaten Guerrero, hvor Acapulco er hovedbyen, er mindst 21 døde. Yderligere 25 personer savnes.
I flere byer blev fejringen og festlighederne i anledning af Mexicos nationaldage - 15. og 16. september - aflyst på grund af naturens rasen.
