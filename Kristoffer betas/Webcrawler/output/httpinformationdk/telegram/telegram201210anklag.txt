Anklage: Pressede banker sminker tabs-risiko
Økonomisk pressede banker er urealistiske, når de skal vurdere risikoen for tab, hævder bankchef.


 Lokale banker under økonomisk pres er alt for optimistiske, når de skal vurdere, hvor stor risikoen for tab er.
Det siger Lasse Nyby, der er topchef for landets sjettestørste bank, Spar Nord, til Morgenavisen Jyllands-Posten.
Lasse Nybys konklusion kommer, efter at han har kunnet konstatere et behov for nye nedskrivninger på 450 millioner kroner hos fusionspartneren Sparbank og efter at have gennemgået lånebøgerne i en håndfuld kriseramte banker.
 - Banker, der har været presset på deres kapital, har haft tendens til, at tingene har stået bogført under kapitalbehov i stedet for nedskrivninger, siger Lasse Nyby.
Hans vurdering af bankernes urealistiske risikovurderinger bakkes op af aktieanalytiker i Danske Markets Per Grønborg.
Regnskabs-manøvren skaber på papiret bedre bundlinjer, men gør det svært at gennemskue regnskaberne for kunder og aktionærer.
Spar Nord købte filialer ved det første større bankkrak herhjemme i Roskilde Bank og har siden været en hyppig, interesseret køber, når banker kom i krise.
