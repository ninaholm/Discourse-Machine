Schweizisk busulykke ændrer Femern-tunnel
Busulykken, der kostede 28 børn og voksne livet, betyder, at vejtunnelens serviceholdepladser ændres.


 Femern-tunnelens design bliver opgraderet efter en belgisk bus fyldt med skolebørn kolliderede med en mur i et nødspor i en tunnel i Schweiz.
Det fortæller teknisk direktør for Femern A/S, Steen Lykke til Ingeniøren.
Ulykken har fået os til at se på vores eget design igen. Vi har nemlig lidt den samme problemstilling med vigespor i motorvejens sydgående rør i tunnellen, siger han
Ligesom i den schweiziske tunnel er der såkaldte sporlommer eller serviceholdepladser i Femern-tunnellen.
I det nuværende design er der nemlig ti steder i tunnellen, hvor der skal laves en ekstra vejbane til højre for den sydgående motorvejs to vejbaner samt et nødspor.
Den ekstra vejbane er cirka 22 meter lang og skal bruges af tunnelens servicepersonale, så de kan parkere i tunnellen uden at blokere nødsporet.
Umiddelbart øger sporlommen sikkerheden i tunnellen, for nødsporet kan altid holdes frit, og der skal ikke afspærres med trafikkegler i tunnellen, hver gang, installationerne i specialelementerne skal serviceres.
Men den forfærdelige ulykke i Schweiz har vist, at sporlommerne i sig selv kan være et sikkerhedsproblem.
I den schweiziske tunnel lå sporlommen umiddelbart ud til motorvejens ordinære vejbaner. Derfor skulle der kun et lille drej på rattet til, førend bussen kolliderede med muren for enden af sporlommen.
Risikoen er mindre i Femerntunnellen, fordi der er et fuldt nødspor, som en bus eller bil på vildveje skal passere, inden den rammer ind i en sporlomme.
Alligevel har ulykken, der kostede 22 børn og seks voksne livet, fået Femern til at ændre på designet af sporlommerne.
- Vi havde allerede sørget for at endevæggen i sporlommen ikke er vinkelret på køreretningen som i den schweiziske tunnel. Den er vinklet ud mod kørebanen, og det betyder, at en bus i nogen grad vil blive afvist. Men nu arbejder vi også med andre forbedringer af nichen, siger Steen Lykke.
Lige nu overvejer Femern A/S ingeniører, hvordan man kan lave en flytbar afspærring, der kan forhindre vildfarne køretøjer i at havne i sporlommerne.
Ingeniørerne skal være færdige med konceptprojekteringen umiddelbart efter sommeren 2012, for allerede i løbet af efteråret begynder Femern A/S at prækvalificere de konsortier af ingeniørrådgivere og entreprenører, der skal byde på byggeriet af tunnellen.
