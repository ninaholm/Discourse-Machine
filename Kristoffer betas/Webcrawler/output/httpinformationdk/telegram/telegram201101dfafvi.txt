DF afviser rødt krav om efterlønsgaranti
Dansk Folkeparti nægter at udstede en garanti for, at partiet ikke lægger stemmer til at forringe efterlønnen.


 Dansk Folkepartis formand Pia Kjærsgaard siger blankt nej til et nyt krav fra Socialdemokraterne og SF.
De to partier vil have hende til at udstede en håndfast garanti om, at hun ikke lægger stemmer til at forringe efterlønnen efter næste folketingsvalg, skriver Berlingske Tidende.
Kjærsgaards udmelding kommer samtidig med, at de to røde partier nu selv har udstedt en garanti om ikke at forringe efterlønnen efter valget. 
- Det eneste, der er vigtigt for Dansk Folkeparti, er, at vi ikke er rigide, og at vi ikke sætter os over i et hjørne, siger Pia Kjærsgaard til Berlingske Tidende.
Samtidig understreger DF's formand, at hun "ikke kunne drømme om at binde mig op på noget sammen med Socialdemokratiet og Socialistisk Folkeparti".
Hun åbner dog heller ikke på nogen måde for at forringe efterlønnen nu eller efter et valg. 
Men SFs formand har ikke megen tiltro til Kjærsgaard:
- Jeg tror, at Dansk Folkeparti er ved at løbe fra partiets løfter om efterløn på samme måde, som de løb fra løfterne om dagpenge i foråret. 
- Det ville klæde Pia Kjærsgaard at komme med en klar garanti om, at efterlønnen ikke skal forringes hverken før eller efter et valg, siger Villy Søvndal. 
I regeringstoppen anser man Dansk Folkeparti for at være et absolut nøgleparti i forhold til at få taget et opgør med efterlønnen efter næste valg.
Venstres gruppeformand Kristian Jensen siger da også til Berlingske Tidende, at han glæder sig over Pia Kjærsgaards måde at takle det røde pres på.
/ritzau

