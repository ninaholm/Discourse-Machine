Kommentator: V forsøger at hente vælgere hos DF
Løkkes udtalelser om at fjerne fokus fra topskatten er et forsøg på at vinde stemmer fra DF, mener ekspert


 Ved at fokusere på lettelser af bundskatten gør Venstre sig til et mere bredt parti, som også er for den almindelige lønmodtager. Den vej rundt vil Venstre være i stand til at "stjæle" vælgere tilbage fra Dansk Folkeparti.
Sådan lyder vurderingen fra Elisabet Svane, politisk redaktør på Fyens Stiftstidende, oven på Lars Løkke Rasmussens (V) udtalelser om at fokusere på skattelettelser i bunden frem for toppen.
- Venstre har generelt tabt vælgere til Dansk Folkeparti og er efterhånden lidt truet af deres størrelse. Jeg tror derfor ikke, at meldingen er et forsøg på at hive DF til sig, men nærmere at tage de vælgere til sig, som er gået over til DF, siger Elisabet Svane, til Ritzau.
- Den her udmelding ligger desuden meget godt i tråd med den udvikling, som Lars Løkke har stået for i Venstre. Altså at skabe et mere folkeligt parti, som ikke kun er for overklassen og folk, der betaler topskat, men også er et parti for den almindelige lønmodtager, siger hun.
Elisabet Svane peger dog alligevel på, at Lars Løkke Rasmussen med sine udtalelser om topskatten vil have lettere ved at indgå i et fremtidigt samarbejde med Dansk Folkeparti, fordi de to partiers skattepolitik dermed nærmer sig hinanden.
- Jeg tror samtidig ikke, at man skal læse Løkkes melding som om, at han slet ikke vil røre topskatten. Det er bare ikke hans primære fokus, hvilket også skal ses i lyset af de skattereformer, vi allerede har set, siger Elisabet Svane.
De to øvrige partier i blå blok, Liberal Alliance og Konservative, har søndag kritiseret Lars Løkke Rasmussens udmeldinger, men det behøver Venstre-formanden ikke at bekymre sig om.
- Man ser jo ikke LA eller Konservative pege på Socialdemokraterne. Så der kan Lars Løkke tage det helt roligt. Venstre er store nok til ikke at lade sig presse af dem, siger Elisabet Svane.
