Forslag om at forbyde rygning på plejehjem
Stadig flere ulykker efter rygning på plejehjem får toppolitiker til at foreslå drastiske indskrænkninger.


 Endnu en dødsbrand forårsaget af rygning på et plejehjem får nu Socialdemokraternes forsvarsordsordfører - og præsident for Beredskabsforbundet - Bjarne Laustsen, til at foreslå drastiske indskrænkninger i beboernes ret til at ryge.
Han mener ifølge JydskeVestkysten, at man i forbindelse med revideringen af rygeloven bør overveje helt at forbyde de ældre at ryge på deres egne værelser.
- Jeg er ked af at skulle trække forbudskortet, men vi er nødt til først og fremmest at tænke på sikkerheden, siger Bjarne Laustsen.
Ifølge rygeloven må plejehjemsbeboerne ikke ryge i fælleslokalerne, da det vil udsætte personalet for røg. Dermed er de ældre tvunget til at ryge uden opsyn på deres egne værelser.
Da rygeloven trådte i kraft i 2007, advarede flere eksperter om, at det ville betyde flere dødsfald.
Allerede året efter, loven trådte i kraft, registrerede Beredskabsstyrelsen dobbelt så mange brande forårsaget af rygning på plejehjem, ældrecenter og andre sociale institutioner.
Søndag midnat gik det galt igen, da tobaksrygning kostede en 82-årig plejehjemsbeboer i Vejen livet.
Bjarne Laustsen forestiller sig en model, hvor det er op til det enkelte plejehjem at indføre forbud eller ej, ligesom de også selv skal kunne bestemme, om de i stedet vil indrette særlige fælles rygerum.
Seniorkonsulent i Ældre Sagen Margrethe Kähler afviser forslaget som helt urimeligt:
- Hvis ikke de ældre må ryge på deres eget værelse, heller ikke må ryge i fælleslokalerne, og der ikke er noget rygelokale, så betyder det jo, at de ikke må ryge overhovedet.
- For nogle af de her ældre kan rygningen være en af de sidste glæder, de har tilbage. Hvis ikke de må ryge, vil det forringe deres livskvalitet væsentligt, siger Margrethe Kähler til JydskeVestkysten.
