Cameron: Græsk valg skaber økonomisk usikkerhed i Europa
Grækenland får formentlig ny regering, og den vil skabe ustabilitet, siger Storbritanniens premierminister.


 Den britiske premierminister, David Cameron, er ikke umiddelbart ude med rosende ord og lykønskninger til det græske parti Syriza, der efter alt at dømme brager i regering efter søndagens valg.
I stedet slår David Cameron fast, at valgresultatet vil skabe ustabilitet på tværs af Europa.
- Det græske valg vil øge den økonomiske usikkerhed i hele Europa. Derfor er Storbritannien nødt til at holde sig til vores plan og sørge for stabilitet hjemme, siger Cameron søndag aften på sin Twitter-profil.
Premierministerens udmelding kommer i kølvandet på foreløbige optællinger, der viser, at Grækenland fremover skal ledes af det EU-kritiske parti Syriza.
Syriza har vundet stort, men det er fortsat uvist, om partiet vil få absolut flertal i parlamentet.
Optællingen viser, at Syriza vil få knap 36 procent af stemmerne mod lidt over 27 procent til den nuværende premierminister Samaras' konservative parti, Ny Demokrati.
Syriza har under valgkampen lovet, at den vil genforhandle de betingelser, som EU og Den Internationale Valutafond har stillet for at yde lån og garantier til det dybt forgældede Grækenland til hundredvis af milliarder kroner.
Partileder Alexis Tsipras, der altså formentlig kommer til at lede landet fremover, har anklaget EU for med sine omfattende sparekrav til grækerne at afskære landet fra at genrejse sig økonomisk.
Syriza er et parti, der samler en lang række mindre venstrefløjspartier. I Danmark kan det bedst sammenlignes med Enhedslisten.
