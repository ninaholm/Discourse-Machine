Udskældte Totalkredit giver kunderne bidragsrabat
Totalkredit vil kompensere de kunder, der får bidragssatsen skruet i vejret 1. juli.


 Realkreditselskabet Totalkredit har været i modvind, siden det i februar blev meldt ud, at man planlægger en forhøjelse af bidragssatserne.
Men nu kommer selskabet - der ejes af Nykredit - de vrede kunder i møde.
Totalkredit har torsdag på et bestyrelsesmøde besluttet at give de kunder, der bliver ramt af bidragsstigningerne, en rabat på 1000 kroner pr. lånt million.
Konceptet kaldes kundekroner og blev lanceret tidligere på året, uden at det dog blev konkretiseret nærmere. Men det er altså sket nu.
- Vi er klar over, at det ikke modsvarer den bidragsstigning, der er meldt ud. Men jeg håber, at denne indledende fase af kundekroner giver et første billede af, hvad modellen kan, siger Michael Rasmussen, der er bestyrelsesformand for Totalkredit og koncernchef i Nykredit.
Helt konkret vil kunderne få en kontant rabat på bidragssatserne på 250 kroner pr. lånt million fra og med tredje kvartal 2017 og de følgende tre kvartaler.
De kommende år vil størrelsen af kundekronerne afhænge af Nykredit-koncernens finansielle resultater, ligesom kunder i Nykredit også vil blive omfattet af modellen.
- Efter en børsnotering af Nykredit vil kundekroner naturligvis også omfatte vores kunder i Nykredit.
- Hvor mange kundekroner, vi her kan give til både kunder i Nykredit og Totalkredit, afhænger blandt andet af, hvor godt forretningen går, samt hvor mange penge, Foreningen Nykredit tildeler Nykredit og Totalkredit, siger Michael Rasmussen.
Totalkredit og Nykredit forventer ikke, at kundekronerne bliver indkomstskattepligtige, men har ikke kunnet få det bekræftet af skattemyndighederne.
Foreningen Nykredit vedtog i begyndelsen af marts at give 600 millioner kroner til Totalkredit, og det er disse millioner, der danner grundlag for den første uddeling af kundekronerne.
