S taber terræn i Sveriges valgkamp
Den borgerlige regeringskoalition har overhalet den rødgrønne blok i ny meningsmåling tre uger før Sveriges valg.


 Sveriges fire borgerlige regeringspartier, der kalder sig Alliancen, har taget føringen over den rødgrønne blok i ny meningsmåling, forud for valget søndag den 19. september. Forspringet til de borgerlige skyldes først og fremmest, at socialdemokraterne har mistet vælgere, siger valgforskere i Stockholm.
Alliancen får støtte af 48,9 procent af vælgerne og er gået et procentpoint frem i TV 4's vælgerbarometer fra Novus Opinion. Samtidig går de rødgrønne 1,7 procentpoint tilbage til 44,6 procent. 
Det er socialdemokraterne med 30,3 procent af stemmerne, som vækker mest opsigt i målingen, da partiet har mistet 2,4 procentpoint i forhold til en lignende måling tidligt i denne måned. 
- Det kan skyldes, at skatter og pensioner har været meget i fokus. Alliancen har traditionelt vundet størst tillid hos vælgerne på disse områder, skriver valgforskere fra Novus om målingen.
Det konservative regeringsparti Moderaterna er i de seneste år rykket ind mod midten, hvor partiet forsøger at kapre vælgere fra det traditionelle arbejderparti.
- Socialdemokraterna har mere og mere udviklet sig til at administrere arbejdsløsheden. Derfor kan vi med rette hævde, at vi er det eneste arbejderparti, sagde lederen for Moderaterna, statsminister Fredrik Reinfeldt, i begyndelsen af valgkampen.
Mona Sahlin, leder af Socialdemokraterne og statsministerkandidat for den rødgrønne blok, kritiserer først og fremmest regeringen for, at der i dag er 466.000 arbejdsløse i Sverige.
I målingen holder det yderliggående Sverigedemokraterna (SD) sig over spærregrænsen med opbakning fra 4,7 procent af vælgerne - en fremgang på et 0,5 procentpoint.

