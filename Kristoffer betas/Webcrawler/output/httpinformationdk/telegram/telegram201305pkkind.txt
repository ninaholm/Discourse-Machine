PKK indleder tilbagetrækning i Tyrkiet
PKK: Tyrkiets hær skaber nye spændinger ved at sende droner ind over oprørere for at overvåge.


 Kurdiske oprørere indleder onsdag en tilbagetrækning fra det sydøstlige Tyrkiet i forbindelse med en måske historisk fredsproces, der skal afslutte en 29 år lang partisankrig i landet.
Tyrkiet skal have indsat ubemandede dronefly i området for at overvåge tilbagetrækningen, hvilket har forstærket spændingerne mellem parterne.
- Vore styrker vil gå i gang med tilbagetrækningen i dag, men fordi dronerne stadig flyver hen over dem vil processen blive forsinket, hedder det i en pressemeddelelse fra Det Kurdiske Arbejderparti, PKK.
- Vore styrker vil bruge deres ret til gengældelse, hvis der sker et angreb, en operation eller et bombardement, advarer PKK.
En omfattende tilbagetrækning i 1999 blev afbrudt da tyrkiske soldater lå i baghold og dræbte omkring 500 oprørere, hvilket ødelagde troen på en permanent fred i landet.
Over 2000 oprørere ventes at indlede tilbagetrækningen fra Tyrkiet til fods og gå gennem et bjergområde til det nordlige Irak.
 Her vil de slutte sig til omkring 5000 andre militante på en base, der har været anvendt som springbræt til operationer mod sikkerhedsstyrkerne i Tyrkiet. Tilbagetrækningen ventes at tage tre eller fire måneder.
Tyrkiets premierminister, Recep Tayyip Erdogan, der har sat meget af sin politiske prestige ind på forhandlingerne med PKK, siger, at partisanerne bør koncentrere sig om tilbagetrækning og nedlæggelse af deres våben.
For halvanden måned opfordrede den fængslede PKK-leder Abdullah Öcalan sine tilhængere til at støtte en våbenhvile med Tyrkiet.
Før har Öcalan, der har været fængslet siden 1999, kæmpet for en uafhængig kurdisk stat.
Der er ud over en våbenhvile lagt op til en fredskøreplan efter PKK's oprør i navnligt det sydøstlige Tyrkiet.
 Konflikten har kostet over 40.000 mennesker livet siden 1984 og ødelagt økonomien i den sydøstlige del af landet.
