Labour-kandidat angriber Brown
Parlamentskandidat for Labour langer voldsomt ud efter premierminister Gordon Brown. Den lokale partiforening kalder kandidaten "forfærdelig".


 Som om Storbritanniens premierminister, Gordon Brown, ikke er oppe imod nok i den britiske valgkamp, så falder et medlem af hans eget Labour-parti ham nu i ryggen.
Manish Sood, parlamentskandidat for Labour i North West Norfolk i det østlige England, kalder Brown for "den værste premierminister i britisk historie".
Sood kommer med angrebet i en lokalavis tirsdag - to dage før valget, og medierne står nu i kø for at snakke med ham.
I et interview på tv-stationen Sky står Sood ved sit angreb mod Brown.
- Dette er en alvorlig sag. Når alt kommer til alt, har vi en premierminister tæt på et parlamentsvalg, og alt sejler totalt. Det er en virkelig katastrofe for byerne, landet og nationen. Ser man på gennemsnitsborgeren derude, så er der reelt ingen respekt for regeringen, siger Sood til Sky.
- Alle Browns politiske udspil har været en total katastrofe: Medlemmerne i parlamentet har uhyrlige gager, korruptionen, der finder sted, og har fundet sted i umindelige tider, bliver værre og værre, fortsætter han.
Kort efter Sky-interviewet udsendte Labour i North West Norfolk en erklæring vedrørende deres åbenmundede parlamentskandidat.
- Manish Sood repræsenterer ikke Labour-medlemmerne i North West Norfolks synspunkter, understreger lokalformanden David Collins.
- Manish har i nogen tid distanceret sig fra valgkampagnen, men er åbenbart opsat på at skaffe sig selv så meget opmærksomhed som muligt. Til trods for at vi har en så forfærdelig lokalkandidat, vil de loyale Labour-medlemmer fortsætte med at støtte Gordon Brown, som den bedste mand til at lede Storbritannien, tilføjer Collins.
