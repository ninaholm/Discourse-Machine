Blodige bandekrige hærger Karachi
Over 100 dræbt i år under makabre bandekrige i Pakistans økonomiske centrum.


  En blodig bandekrig mellem forskellige etniske grupper har i år kostet over 1000 mennesker livet i den pakistanske storby Karachi. Tre politiske partier kæmper om magten i havnebyen, men ingen har kontrol over de kriminelle bander.
Striden er blandt andet koncentreret omkring grupper af pengeafpressere i Karachi og drejer sig om både store pengesummer fra lukrative forretninger og om politisk indflydelse.
- I år er der indtil nu blevet dræbt mindst 1000 mennesker, skriver den britiske avis The Guardian.
Karachi har 18 millioner indbyggere, men kun 33.000 politifolk.
Maltrakterede lig, afhuggede lemmer og uidentificerbare legemsdele dukker op mange steder i byen, hvor dræbte dumpes i baggader og gyder.
 Der er opdaget flere torturkamre, og en del af voldshandlingerne er blevet filmet og lagt ud på internettet for at sprede skræk og rædsel.
 Traditionelt står fronterne i Karachi mellem den dominerende Muttahida Qaumi-bevægelse (MQM) og Det Nationale Awami-parti (ANP).
Den første gruppe består af muhajirer, som er efterkommere af indvandrere, der kom fra Indien til Pakistan ved landets oprettelse i 1947. Den anden gruppe består af etniske pashtunere.
 Men også det regerende Pakistans folkeparti (PPP) søger indflydelse og støtte i Karachi, som er landet økonomiske centrum.
Bandekrigene har både forbindelse til det politiske liv og til lyssky dele af Karachis forretningsliv, hvor vold anvendes både i forretninger og til politisk afpresning.
I de seneste uger er volden eskaleret, efter et brud mellem MQM tog PPP, og nogle iagttagere siger, at de politiske partier har et medansvar for den eskalerende vold.
Volden rammer ofte tilfældige og uskyldige fra forskellige etniske grupper.
- Dette er et slag mellem galninge. De har ingen moralske værdier, siger en højtstående politimand, Naeem Ahmed Shaikh.
