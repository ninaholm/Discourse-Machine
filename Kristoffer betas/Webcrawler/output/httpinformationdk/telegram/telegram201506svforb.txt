S og V i forbrødring om stress: Vi har gjort meget
Det er godt med fokus på arbejdsmiljø, men både V og S mener, at der er gjort meget i forvejen.


 FTF og LO har ret, når de siger, der skal gøres mere for et bedre arbejdsmiljø.
Men de to hovedforbund glemmer, at der netop for nylig er skabt resultater på området.
Sådan lyder det fra både Venstre og Socialdemokratiet efter opråbet om mere arbejdsmiljø i valgkampen.
Torsdag har FTF og LO udsendt en beregning, der viser, at samfundet går glip af mellem 60 og 80 milliarder i tabt arbejdsfortjeneste på grund af dårligt arbejdsmiljø, og at 370.000 mennesker betragter sig selv som stressramte.
Selvom det er mange, så understreger begge partier, at der allerede er indgået aftaler for at forbedre de stressramtes psykiske arbejdsmiljø.
- Vi har aftalt, at vi nu sætter ind over for de virksomheder med de største problemer, og at Arbejdstilsynet bliver skærpet mod de virksomheder, der er registreret problemer hos i forvejen, siger Venstres beskæftigelsesordfører, Hans Andersen.
Han bakkes op af beskæftigelsesminister Henrik Dam Kristensen (S):
- Jeg synes faktisk, vi har gjort temmelig meget.
- Lige før påske indgik jeg et forlig med en stor del af Folketingets partier, hvor vi ændrede Arbejdstilsynets indsats, siger han om aftalen, der ud over Venstre blev lavet sammen med Dansk Folkeparti og De Konservative.
Derudover henviser han til, at de tal, FTF og LO fremlægger, faktisk er hentet fra en rapport, der er lavet i hans ministerium.
Hverken Venstre eller Socialdemokratiet vil dog gå så langt som til at kalde oplægget fra LO og FTF for varm luft, og begge partier understreger, at der også skal gøres en indsats for det psykiske arbejdsmiljø efter et valg.
Her foreslår LO og FTF fremadrettet, at der blandt andet bør gøres mere for, at virksomhedsledere uddannes i psykisk arbejdsmiljø, og dermed hurtigere kan se, om ansatte viser tegn på stress.
