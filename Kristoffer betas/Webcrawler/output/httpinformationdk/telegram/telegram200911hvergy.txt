Hver anden gymnasieelev snyder



 Undervisningsminister Bertel Haarder (V) er parat til at indføre et statsligt system, der kan afsløre plagiering på landets gymnasier. Det sker efter at en undersøgelse, som Morgenavisen Jyllands-Posten har foretaget, viser, at halvdelen af 461 adspurgte elever har fortalt, at de har skrevet venners opgaver af.
 Bertel Haarder betegner det som helt "uantageligt" at snyde. Og selv om snyd ikke er et nyt fænomen, er det alligevel uacceptabelt og skal bekæmpes med alle midler, siger han til Jyllands-Posten.
 Ifølge lektor og ungdomsforsker ved Aalborg Universitet, Johannes Andersen, afspejler resultatet af undersøgelsen samfundet og ikke bare gymnasiekulturen.
 Formanden for Gymnasieskolernes Rektorforening, Peter Kuhlmann, er ikke overrasket over tallene, men han synes, at snyderiet har nået et for stort omfang, når hver anden elev gør det.
