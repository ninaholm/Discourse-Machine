Overraskende plus giver Vestas solid rygvind på børsen
Vestas stiger markant fra morgenstunden på fondsbørsen i København efter regnskab med sorte tal på bundlinjen


 Kvartalsregnskabet fra den danske vindmøllegigant Vestas har nok fået kæberne til at falde på både investorer og analytikere.
Vestas kom ud af årets første måneder med første plus på bundlinjen i fem år, og investorerne kvitterer med solid fremgang på fondsbørsen.
Vestas-aktien steg fredag lige fra morgenstunden på fondsbørsen i København og lå i den første halve times handel ligget til en stigning på syv procent. Omkring kvart i ti fredag formiddag er aktien dog faldet en anelse til ro og stiger 6,6 procent til 262 kroner.
Selskabet kom ud af årets første måneder med et overskud før skat på to millioner euro svarende til cirka 15 millioner kroner. Resultat er over en milliard kroner bedre end første kvartal i 2013, hvor Vestas fik et underskud på omkring 1,1 milliard kroner.
På direktørgangene i Vestas er man da også godt tilfreds med det seneste kvartals udvikling.
- Som vi forventede, viste første kvartal forbedringer inden for alle vigtige områder, siger Anders Runevad, administrerende direktør i Vestas, i en kommentar til regnskabet.
- Dette er resultatet af en stor arbejdsindsats fra mine kollegers side, og vi forbliver fokuserede på at eksekvere på vores strategi, lønsom vækst for Vestas, tilføjer han.
