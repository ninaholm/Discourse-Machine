Hjemmeplejen rammes af ny medieskat



 Der bliver færre minutter til at gøre rent hos fru Jensen, hvis forslaget om en multimedieskat føres ud i livet. Sådan lyder forudsigelsen fra kommunernes forening, KL, skriver Morgenavisen Jyllands-Posten.
 I Hedensted Kommune har man regnet på konsekvenserne af multimedieskatten og er kommet frem til, at det vil koste kommunens hjemmehjælpere 2500 kroner om året at tage deres håndholdte computer med hjem efter arbejde. Borgmester Jørn Juhl Nielsen (S) forventer derfor, at mange medarbejdere vil aflevere deres håndholdte computer, der også fungerer som arbejdstelefon.
 - Vi mister den fleksibilitet, som vi har opbygget de seneste år. For en hjemmehjælper kan det nemt blive til et besøg mindre hver dag, fordi man skal aflevere sin håndholdte computer på kontoret, inden man går hjem, og hente den igen næste morgen. Desuden kan man ikke tjekke og ændre i næste dags program hjemmefra. Det virker molboagtigt, siger Jørn Juhl Nielsen til Jyllands-Posten.
 Multimedieskatten betyder, at man skal betale skat af 5000 kroner mere end årsindkomsten, hvis man får stillet en computer, en telefon eller en internetforbindelse til rådighed af sin arbejdsgiver til privat brug.
 Formanden for Kommunernes Landsforening, Erik Fabrin (V), der også er borgmester i Rudersdal Kommune, er ikke i tvivl om, at skatten vil bremse udviklingen i den kommunale forvaltning.
 - Ja, mere end det. Det vil bombe den tilbage til stenalderen, siger han til avisen.
