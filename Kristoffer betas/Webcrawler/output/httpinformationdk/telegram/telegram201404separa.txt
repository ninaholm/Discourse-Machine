Separatister sværger at gøre modstand i Slavjansk
Ukrainsk militær skal forvente modstand i byen Slavjansk, der er kontrolleret af prorussiske separatister.


 - Vi overgiver ikke byen, lyder det fra prorussiske separatister i den ukrainske by Slavjansk.
Det er den lokale oprørsleder og selvudnævnte borgmester for separatisterne i Slavjansk, Vjatjeslav Ponomarjov, der kommer med udmeldingen på en pressekonference.
- Vi vil gøre modstand så langt tid som muligt. Byen er blokeret. Vi er klar til at forsvare den, siger han.
Fredag indledte ukrainske specialstyrker anden fase af deres såkaldte antiterroroperation mod prorussiske separatister i landets østlige del.
Styrkerne har blokeret byen Slavjansk og målet er at "blokere for terroristerne i Slavjansk og forhindre civile tab", lød det fra de ukrainske myndigheder.
Fredag er en gruppe OSCE-observatører - heriblandt en dansker - angiveligt blevet tilbageholdt af de prorussiske separatister. Det oplyser den ukrainske indenrigsminister til nyhedsbureauet Reuters.
Gruppen af observatører fra Organisationen for Samarbejde og Sikkerhed i Europa (OSCE) er på mission i byen Slavjansk.
