120.000 demonstrerer mod Putin i Moskva
Ruslands ortodokse kirke tager afstand fra sociale medier i forbindelse med en Putin-fjendtlig demonstration.


 Over 120.000 demonstranter er lørdag på gaden i Moskva for at demonstrere mod styret og mistanken om udbredt svindel ved parlamentsvalget for tre uger siden.
- Der er kommet 120.000, siger den russiske politiker Vladimir Rysjkov, som er blandt arrangørerne.
 - Næste gang vil vi være over en million, lyder det fra bloggeren Aleksej Navalnij i en tale til demonstranterne.
 Protesterne, der først og fremmest er rettet mod premierminister Vladimir Putin, har været markante siden valget, og for to uger siden var op mod 100.000 mennesker samlet til en lignende demonstration i det centrale Moskva.
"Rusland uden Putin" lød det blandt andet fra demonstranterne, som får opbakning fra blandt andre den tidligere sovjetleder Mikhail Gorbatjov til deres krav om et nyvalg.
Den store opbakning kan medføre en styrkelse af oppositionen i den kommende tid, men der kan også komme dybere og dybere kløfter i det russiske samfund.
Samtidig med, at mange går på gaden efter at have kommunikeret med ligesindede på Facebook, advarer den russisk-ortodokse kirke mod de sociale medier.
Patriarken Kirill mener, at mennesker, som stoler på sociale medier, risikerer at blive manipuleret.
- Det moderne menneske har en naiv tillid til den information, som er tilgængelig i de sociale medier, hedder det i en erklæring fra patriarken.
Putin afviser beskyldningerne om, at der blev svindlet med stemmerne for at hjælpe hans parti med at bevare sit flertal i landets parlament.
Han afviser også, at det kan komme på tale at lade valget gå om, sådan som demonstranterne har krævet.
