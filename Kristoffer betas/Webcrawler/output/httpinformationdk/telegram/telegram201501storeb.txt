Storebæltsbroen lukkede to gange i blæsevejr
Storebæltsbroen er igen åben i begge retninger efter to lukninger på grund af blæsevejr torsdag formiddag.


 Først var det en trailer efter en personbil, som væltede på Storebæltsbroens højbro i retning mod Fyn, derefter var det en lastbiltrailer, som væltede på højbroen i retning mod Sjælland.
Lastbiltraileren væltede ganske kort, efter at broen genåbnede for trafik i retning mod Fyn i forbindelse med det første uheld.
Det betød, at broen igen måtte lukke for trafik. Denne gang var det dog i retning mod Sjælland. Sidst på formiddagen er der dog igen passage i begge retninger over bæltet.
Hos Sydsjællands og Lolland-Falsters Politi overvejer man, om broen skal lukkes helt.
- Vi ligger med en vind lige under 20 sekundmeter, så det kunne godt ske, fortæller vagtchef Søren Østervig til Ritzau.
Lukningen i retning mod Fyn først på formiddagen var kortvarig, selv om trafikinformationen hos Sund og Bælt i første omgang oplyste, at broen ville være lukket en times tid.
Sydsjællands og Lolland-Falsters Politi oplyser, at det var en væltet trailer på højbroen mellem Sprogø og Sjælland ved den ene pylon, som var skyld i lukningen.
- Det var en trailer efter en personbil, som væltede på grund af vinden. Den måtte vi ud og skære fri fra anhængertrækket, og nu er den blevet bugseret ned på Sprogø, fortæller vagtchef Søren Østervig.
På Storebæltsbroen har man siden torsdag morgen frarådet al færdsel med lette og vindfølsomme køretøjer. Det forbud gælder også biler med trailer.
- Nu må vi se, hvad vi kan komme efter føreren med, men det bliver formentlig en sigtelse for overtrædelse af færdselsloven for ikke at efterkomme anvisningerne på stedet, siger Søren Østervig.
Det er navnlig omkring bropylonerne, at der i blæsevejr kan opstå farlige situationer, hvor man kan miste herredømmet over bilen. Og det var altså også her, at torsdagens uheld skete.
Den kraftige vind giver også problemer for trafikanter længere vestpå, nemlig på Lillebæltsbroen.
Her oplyser Vejdirektoratet, at kørsel med vindfølsomme køretøjer frarådes frem til klokken 13. På Storebælt forventes det, at vindfølsomme køretøjer kan passere sikkert igen efter klokken 16.
