Buckingham Palace ser på sikkerhedsbrist



 Det britiske kongehus meddelte i dag, at det vil indlede en undersøgelse af, hvorvidt journalister har fået adgang til Buckingham Palace og dronningens bil ved at bestikke en af kongehusets chauffører.
 Tabloidavisen News of The World siger, at to af dens journalister, der udgav sig for at være mellemøstlige forretningsmænd, unddrog sig sikkerhedstjek ved at betale chaufføren 1000 pund - ca. 8500 kr.
 Avisen siger, at historien, der blev offentliggjort i går, afslører lemfældige sikkerhedsforhold på slottet.
 - Vi kunne have været al-Qaeda, vi kunne have haft en bombe eller i det mindste noget sporingsudstyr, fastslår avisen.
 News of The World siger, at chaufføren tog de to journalister med til en garage, hvor kongehusets Bentley- og Rolls-Royce-biler opbevares. Her fik journalister endda lov til at komme ind i en af bilerne.
 En talsmand for Buckingham Palace siger, at myndighederne vil undersøge hændelsesforløbet.
 - Ethvert sikkerhedsspørgsmål tages alvorligt, og vi vil se på disse beskyldninger, siger hun.
