Filmdirektør: Cannes-triumf vil bære os frem
Dansk film vil fortsætte på succesbølgen i årene frem, spår filmdirektør efter Mads Mikkelsens Cannes-triumf.


 Mads Mikkelsens fornemme pris som bedste mandlige skuespiller ved filmfestivalen i Cannes understreger, at dansk film er i topform på alle områder, og at succesen efter alt at dømme vil fortsætte de kommende år.
Det siger Henrik Bo Nielsen, direktør for Det Danske Filminstitut.
Hidtil har det været danske instruktører og deres film, der har høstet hæderen, men nu er det altså også en skuespiller, der får en af de store priser.
- Mads Mikkelsens karriere er jo godt i gang, men dette vil skabe mere interesse. Han vil få flere og bedre tilbud om at lave flere og bedre film. Det vil skubbe ham videre og op i næste bølge, siger Henrik Bo Nielsen, direktør for Det Danske Filminstitut.
- Man kan sige, at den massive interesse, der har været internationalt i efterhånden en del år, men kraftigst på det seneste, er en decideret succesbølge. Mads Mikkelsens triumf tyder på, at det vil fortsætte i en del år endnu, siger han.
Han er ikke decideret overrasket over, at Mads Mikkelsen vinder prisen. Rollen som Lucas i Thomas Vinterbergs familiedrama "Jagten" er en stor hovedrolle, som bærer filmen.
- Det er en god historie og en god film. Og rollen fylder utroligt meget i filmen, og det er det, han bliver belønnet for, siger Henrik Bo Nielsen.
Han ser derimod ikke den store nedtur i, at det ikke blev til en af de store hovedpriser til Thomas Vinterberg personligt. Man kunne dårligt forvente mere.
Ud over Mikkelsen, vandt filmens fotograf, Charlotte Bruus Christensen, en såkaldt Vulcain-pris for bedste billedside, mens filmen også fik den kristne såkaldt Økumeniske Pris, for at tage et svært emne - seksuelle krænkelser af børn - op.
- Hans film kommer hjem med tre priser, og det er en virkelig flot høst at lave i en konkurrence, der begyndte med, at et par tusinde ønskede at have deres film med.
- 22 blev så udvalgt, og kun et fåtal af dem kom så hjem med noget, siger Henrik Bo Nielsen.
