Dødfunden mand blev dræbt
Obduktionen af en mand, der fredag blev fundet død i København, viser, at han blev dræbt ved stump vold.


 En midaldrende mand, der fredag morgen blev fundet død i en lejlighed på Tagensvej i København, blev dræbt med stump vold.
Det viser obduktionen af manden ifølge Københavns Politi.
- Vi har ikke fastslået hans identitet med sikkerhed, men vi mener, at der er tale om en 54-årig finsk mand, der kom til Danmark første gang den 1. januar 2005, siger Hans Erik Raben fra drabsafdelingen hos Københavns Politi.
Manden har ligget død i mindst 12-14 dage. Politiet kender endnu ikke motivet til drabet eller hans færden i tiden op til forbrydelsen.
- Han var lidt af en Palle alene i verden-type, der holdt sig meget for sig selv, tilsyneladende uden noget socialt netværk, siger Hans Erik Raben.
Så snart vedkommendes identitet er fastslået med sikkerhed, og de pårørende er underrettet, vil hans identitet blive frigivet.
- Vi har brug for offentlighedens hjælp til at fastlægge den dræbtes færden og omgangskreds, siger Hans Erik Raben.
Det var en støtte- og kontaktperson fra kommunen, der fattede mistanke, da vedkommende opsøgte manden på hans bopæl.
Politiet skaffede sig adgang til lejligheden ved hjælp af en låsesmed og gjorde det uhyggelige fund.

Nogle omstændigheder i lejligheden betød, at politiet hurtigt fik mistanke om, at der var sket en forbrydelse og straks indledte en drabsefterforskning.
Samtidig begærede politiet en hasteobduktion på Retsmedicinsk Institut - en obduktion som altså nu har vist, at manden blev dræbt ved stump vold.
