To journalister dør under protester i Kairo
En kameramand fra britiske Sky News er dræbt i forbindelse med demonstrationerne i Egypten, oplyser Sky.


 En kameramand fra det britiske medie Sky har mistet livet i forbindelse med sit arbejde med at dække den aktuelle konflikt i Kairo.
61-årige Mick Deane blev skudt og dræbt i millionbyen onsdag, mens han udførte sit job. Det oplyser Sky News ifølge nyhedsbureauet Reuters.
Han var del af et større Sky News-team, og han arbejdede med stationens korrespondent i Mellemøsten Sam Kiley. Deane modtog førstehjælp, men døde kort efter.
- Han var en ven. Vores tanker er hos familien, siger kanalens udlandsredaktør, Tim Marshall.
- Han døde, mens han gjorde det, han har gjort så fremragende i årtier.
Mick Deane har arbejdet for BSkyB i 15 år, først i Washington og siden i Jerusalem.
Også en journalist fra Xpress, en del af det Dubai-baserede medie Gulf News, har mistet livet. Det skriver Gulf News på deres hjemmeside.
De voldelige sammenstød i den egyptiske hovedstad er eskaleret onsdag, hvor der er meldt flere end 120 dræbte.
Konflikten er eskaleret, efter sikkerhedsstyrker begyndte at rydde to lejre, hvor medlemmer af Det Muslimske Broderskab har holdt til, siden Mohamed Mursi blev afsat som præsident i starten af juli.
Ifølge Det Muslimske Broderskab er dødstallet betydeligt højere end de 120.
Det er usædvanligt, at repræsentanter for udenlandske medier dør under konflikten i Egypten.
Derimod er flere egyptiske journalister døde under deres arbejde, siden det arabiske forår tog fart i Egypten fra januar 2011.
