FN: Katastrofen på Haiti er verdens største
De omfattende ødelæggelser efter det kraftige jordskælv i Haiti betyder, at verdenssamfundet står over for den værste katastrofe i historien, siger FN.


 Jordskælvet i Haiti er den største katastrofe, FN nogensinde har stået overfor.
Det siger talskvinden for verdensorganisationen, Elisabeth Byrs.
Hun påpeger, at det kraftige jordskælv har ødelagt stort set al infrastruktur i katastrofeområdet.
- Det er en historisk katastrofe. Vi har aldrig tidligere været konfronteret med sådan en katastrofe i FN's minde. Det er uden fortilfælde, siger Elisabeth Byrs, der er talsmand for FN's kontor for koordinering af nødhjælp (OCHA).
I Indonesiens Aceh-provins holdt regeringsbygningerne stand efter den voldsomme tsunami i julen 2004. 
Men i Haiti er alt flere steder jævnet med jorden. Det gælder også FN's eget hovedkvarter i hovedstaden Port-au-Prince.
I byen Leogane er op mod 90 procent af bygningerne styrtet i grus. Byen ligger vest for hovedstaden Port-au-Prince og har 134.000 indbyggere.
- Leogane er det hårdest ramte område i Haiti, og mellem 80 og 90 procent af bygningerne er ødelagt, siger Byrs.
Det lokale politi vurderer, at mellem 5000 og 10.000 af byens indbyggere har mistet livet i jordskælvet. Mange andre ligger fortsat begravet i ruinerne.
Også i blandt andet Carrefour, der er en forstad til Port-au-Prince, er der store ødelæggelser. Ifølge FN-personale er omkring halvdelen af bygningerne braset sammen. Carrefour har 334.000 indbyggere.
