Demokratisk leder er i knibe



 Tea Party-bevægelsen i USA er tæt på at tage sin største skalp ved tirsdagens midtvejsvalg. En meningsmåling viser, at den demokratiske leder i Senatet, Harry Reid, vil tabe til en kandidat fra den yderste højrefløj i Det Republikanske Parti.
Meningsmålingen fra tv-stationen CNN viser, at Reid vil få 45 procent mod 49 procent til Sharron Angle.
Hun har støtte fra mange i Tea Party-bevægelsen, der mener, at præsident Barack Obama er ved at indføre socialisme med sine regeringsindgreb mod den økonomiske krise.
Reid er som senatsleder blevet skydeskive for Tea Party-bevægelsen og Det Republikanske Parti. Han har samarbejdet tæt med præsident Barack Obama om sundhedsreformen og andre indgreb.
Angle har vakt opsigt med en række sager. Hun beskyldes for at støtte Scientology, hun siger, at muslimer er ved at indføre sharia-lov i USA, hun er imod abort og imod homo-ægteskaber, og hun mener at den globale opvarmning er fup. 
Hun har rodet sig ud i argument om, at amerikanerne er ved at bevæbne sig for at gøre klar til en revolution mod regeringen i Washington.
