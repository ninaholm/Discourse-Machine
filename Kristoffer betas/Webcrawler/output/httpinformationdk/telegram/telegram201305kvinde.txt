Kvindebortfører fra Cleveland er far til seksårig
Dna-test fastslår, at Ariel Castro er far til en seksårig pige, som et af hans ofre fødte i fangenskab.


 Kvindebortføreren fra Cleveland, Ariel Castro, er far til en seksårig pige, som en af de tre kvinder, han holdt fanget i sit hjem gennem 10 år, fødte i fangenskab.
Det fastslår en dna-test, oplyser justitsdepartementet i delstaten Ohio.
Samtidig står det klart, at hans dna ikke kan sættes i forbindelse med andre forbrydelser i USA.
- Justitskontorets afdeling for kriminalefterforskning modtog en prøve af Castros dna sent i går eftermiddags, og retsmedicinerne arbejdede natten igennem for at bekræfte, at Castro er far til den seksårige pige, siger statens justitsminister, Mike DeWine.
Den 52-årige Castro, en arbejdsløs buschauffør, er anklaget for at have bortført de tre kvinder på forskellige tidspunkter for et årti siden.
Han spærrede dem inde i sit hus og holdt dem som fanger.
De tre kvinder slap fri mandag, efter at et af ofrene, den 27-årige Amanda Berry, havde held til anråbe en nabo.
Han sparkede døren ind til huset for at redde hende og hendes seksårige datter ud uden at vide, at der befandt sig yderligere to kvinder indenfor.
