Britisk Clegg-mani døde på målstregen
Britisk ekspert kalder liberaldemokraternes valg frygteligt. Støtten viste sig svag, og de unge ser ud til at have svigtet den populære partileder, Nick Clegg.


 Et antiklimaks af dimensioner. Sådan kan man beskrive de britiske liberaldemokraters parlamentsvalg. Det, der ifølge meningsmålingerne så ud til at blive en succeshistorie med partileder Nick Clegg som galionsfigur, peger nu mod en tilbagegang på fem mandater. 
Edward Ashbee, der er ekspert i britisk politik, kalder liberaldemokraternes valg "fuldstændig frygteligt".
- Det har været frygteligt, både hvad angår måden, hvorpå stemmerne er omsat til sæder i parlamentet, men det er især frygteligt, fordi partiet havde håbet på 29-31 procent af stemmerne og endte op med 22-23 procent, siger Edward Ashbee, der er lektor ved Copenhagen Business School (CBS).
- På trods af postyret, som tv-debatterne havde skabt, al snakken om Clegg-mani og hans medvind, så er liberaldemokraterne i bedste fald tilbage, hvor de var for flere måneder siden, siger han.
Selv om Edward Ashbee slår fast, at det er tidligt at tale skråsikkert om årsagerne til Cleggs nedtur på målstregen, så kan den skyldes, at vælgernes støtte til liberaldemokraterne har været for letbenet.
- Mange af de vælgere, der for to-tre uger siden sagde, at de støttede liberaldemokraterne og ønskede forandring, var faktisk uenige i mange af liberaldemokraternes politiske mærkesager såsom entusiasme over for EU og positive indstilling til immigration, siger Edward Ashbee.
- Noget andet er, at en vigtig del af Clegg-manien var støtten fra unge i alderen 18-29 år. Problemet med de unge vælgere i Storbritannien og i USA, er at en stor del ikke dukker op ved stemmeboksen, siger han.
