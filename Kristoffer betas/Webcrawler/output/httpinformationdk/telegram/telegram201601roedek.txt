Røde Kors: Flygtninge skal sendes til kommuner med job
Flygtninge skal placeres der, hvor deres erhvervserfaring efterspørges, mener Røde Kors.


 Det er ifølge Røde Kors en "fremragende" idé, at Kommunernes Landsforening (KL) vil placere flygtninge i de kommuner, der efterspørger folk med deres erhvervserfaring og uddannelse.
- Jeg er stærkt begejstret over KL's forslag om at placere flygtninge strategisk. Det afgørende for, at integrationen lykkes, er, at man får et job og en introduktion til det danske samfund, gerne af frivillige, siger Anders Ladekarl, generalsekretær i Røde Kors, til Ritzau.
KL vil for eksempel bosætte en syrisk kvinde med en uddannelse som tandlæge i en kommune, der har mangel på tandlæger, så snart hun har fået sin opholdstilladelse. Det skriver Berlingske.
- Vi skal placere flygtninge, hvor der er job, i stedet for at placere dem der, hvor en matematisk model har sagt, at man skal sende dem hen, siger Anders Ladekarl.
- Vi skal undgå, at flygtninge bliver isoleret. Det er den slags, der skader integrationen. Jeg føler mig overbevist om, at hvis man er fast inventar på arbejdsmarkedet, så får man hurtigere flygtninge integreret.
Forslaget er ét af en række forslag fra Kommunernes Landsforening forud for de snarlige trepartsforhandlinger, hvor integration bliver et afgørende tema.
Det er i dag Udlændingestyrelsen, der afgør, i hvilken kommune en flygtning skal bosættes.
Blandt andet sproglig og kulturel baggrund, familiemæssig tilknytning og uddannelse spiller ind.
