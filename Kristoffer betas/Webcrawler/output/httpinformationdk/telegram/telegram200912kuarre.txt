KU vil arrestere Mugabe i Bella Center



 Konservativ Ungdom (KU) truer med at arrestere Zimbabwes præsident, Robert Mugabe, under det igangværende klimatopmøde i Bella Centret. 
 Ungdomsorganisationen har foreløbig taget kontakt til såvel Rigspolitiet som justitsminister Brian Mikkelsen (K) for at få dem til at anholde Robert Mugabe for drab og tortur overfor sit lands civilbefolkning.
 Men hvis myndighederne ikke tager affære, så tager de unge konservative bogstaveligt selv sagen i deres hænder. KU's David Pontoppidan, der er delegeret ved FN's klimatopmøde, er klar til en såkaldt civil anholdelse.
 - Hvis ikke politiet reagerer, så skal KU'ere over hele København, inklusive mig selv, nok personligt foretage en lovlig, civil anholdelse af Robert Mugabe, hvis vi ser ham på noget tidspunkt rundt om i København eller i Bella Center. Om vi så skal gå op på scenen under hans tale, skriver David Pontoppidan i en pressemeddelelse.
 Ifølge KU's formand Rune Kristensen, skal Danmark benytte lejligheden til at pågribe Robert Mugabe, når han endelig er på dansk grund.  
 - Mugabe har begået klare brud på international folkeret og menneskerettighederne, hvilket bl.a. Amnesty International har dokumenteret og derfor skal han anholdes. Det er katastrofalt, at FN i det hele taget inviterer en mand, der har begået disse forbrydelser, skriver Rune Kristensen i en pressemeddelelse.

