Sporarbejde på Fyn trækker ud: Ingen søndagstog alligevel
Passagerer må berede sig på forlænget rejsetid søndag, hvor det fortsat vil være busser, der kører over Fyn.


 Påskens sporarbejde over Fyn bliver forsinket et døgn, oplyser Banedanmark til Ritzau. Dermed kan de rejsende se frem til endnu et døgn med togbusser og længere rejsetid.
- Vi udskyder den delvise åbning af trafikken over Fyn til mandag, siger Peter Svendsen, trafikdirektør i Banedanmark.
Planen var ellers, at et af de to spor over Vestfyn skulle have været åbnet søndag morgen klokken 8. Det ville have gjort det muligt at køre med et enkelt intercitytog i timen.
- Men desværre er det nødvendigt for os at forlænge sporfornyelsesarbejdet, siger Peter Svendsen.
De passagerer, der havde regnet med at tage toget søndag morgen, skal møde op som planlagt. I Slagelse og Fredericia vil der være togbusser, der fragter folk over Fyn, som det også er sket de øvrige dage i påsken.
Og de kommer nok hjem lidt senere end planlagt.
- Buskørsel tager noget længere tid. Derfor er der en forlænget rejsetid over Fyn også i morgen søndag, konstaterer Peter Svendsen.
Planen er dog stadig, at sporene åbner mandag klokken 10 for fuld trafik.
- Der er intet i vores arbejder, der indikerer, at vi ikke skulle nå det til mandag klokken 10, siger Peter Svendsen.
Hjemmesiden rejseplanen.dk burde være opdateret søndag morgen, og det samme gælder DSB's hjemmeside, oplyser Peter Svendsen.
 Det er et omfattende sporarbejde på strækningen mellem Fredericia og Odense samt på to broer mellem Slagelse og Korsør, der har fået Banedanmark til helt at lukke ned for kørslen nogle dage i påsken.
Det omfattende sporarbejde kommer også til at fortsætte, når sommerferien rammer Danmark. Banedanmark har valgt at lægge sporarbejdet i sommerferien, så det påvirker danskernes hverdag mindst muligt.
