V: Liberal Alliance vil både åbne og lukke Irak-kommission
LA-forslag svarer til at stoppe en retssag halvvejs og så offentliggøre, hvad der ligger, mener retsordfører.


 Liberal Alliance kan ikke både blæse og have mel i munden. Partiet støtter en lukning af Irak-kommissionen, men vil samtidig tvinge regeringen til at fremlægge dokumenter fra den nu nedlagte kommission.
Det siger Venstres retsordfører, Preben Bang Henriksen, som er advokat.
- De vil både åbne og lukke kommissionen. Det er en dårlig idé. Det svarer til at stoppe en retssag halvt fremme og offentliggøre det, retten har liggende. Det kan efter min mening kun føre til fejlkonklusioner, siger Preben Bang Henriksen.
Irak-kommissionen blev nedsat i 2012 af S-R-SF-regeringen. Kommissionen skulle undersøge, hvorfor Danmark i 2003 gik med i den USA-ledede krig mod Irak og tjekke danske soldaters tilbageholdelse af fanger ved krigene i Irak og Afghanistan.
V-regeringen lukkede i år Irak-kommissionen med støtte fra blå blok. Kommissionen med formanden, landsdommer Michael Kistrup, i spidsen skulle granske dokumenter sammen med professor Jørgen Albæk Jensen og advokat Jeppe Skadhauge.
- Der er en grund til, at der i kommissionen både var en landsdommer, en juraprofessor og en advokat. Det er, fordi de skulle vurdere, om hvert bevis overhovedet kunne tillægges bevisvægt, siger Preben Bang Henriksen.
Som vidner var indkaldt forhenværende statsminister Anders Fogh Rasmussen (V), tidligere udenrigsminister Per Stig Møller (K), Udenrigsministeriets tidligere direktør Friis Arne Petersen og Statsministeriets tidligere departementschef Nils Bernstein.
- Når der fremlægges et dokument, vil dommeren for at forstå dokumentet - som ved enhver anden domstol - afhøre vidner, som har været involveret i dokumentet, om, hvordan denne sætning skal forstås, siger Preben Bang Henriksen.
Kommissionen har haft adgang til mødereferater og telefonsamtaler mellem Anders Fogh Rasmussen og USA's tidligere præsident George W. Bush.
Preben Bang Henriksen vil ikke kommentere, om Venstre frygter kommissionen. Debatten blev taget ved lukningen, mener han.
