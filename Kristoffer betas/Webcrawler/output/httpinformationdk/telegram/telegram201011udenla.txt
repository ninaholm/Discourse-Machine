Udenlandske hjemløse kommer til provinsen
Det er ikke kun i hovedstaden, at antallet af udenlandske hjemløse er stigende, lyder det fra Kirkens Korshær.


 København er ikke det eneste sted, hvor herberger og varmestuer oplever en stigende tilstrømning af udenlandske hjemløse.
Kirkens Korshær, der driver en række herberger, varmestuer og natcaféer for hjemløse og misbrugere, mærker også i Odense og Århus en øget tilstrømning af udlændinge.
Det fortæller leder af Kirkens Korshær, Bjarne Lenau Henriksen.
Da Korshæren har kontrakt med kommunerne i de fem byer, hvor de driver herberger, må udlændinge uden cpr-nummer ikke overnatte på herbergerne. Alligevel skal dybt fattige østeuropæere, der strømmer til danske varmestuer og herberger, ifølge korshærschefen hjælpes så godt som muligt.
Flere hjemløseorganisationer i København som Kofoeds Skole og Missionen for Hjemløse påpegede tirsdag over for TV2 Lorry problemet med tilstrømningen af udenlandske hjemløse. Og også Bjarne Lenau Henriksen mener, der er et problem, som politikerne i EU burde tage fat på.
- De er jo fattigdomsflygtninge, og problemet skulle løses af politikerne i EU. For nogle år siden forsøgte vi at råbe politikerne op, men der er ikke sket et hak, siger Bjarne Lenau Henriksen, og fortsætter:
- Vi har fået tørret en stor og voksende gruppe af på os, som ingen vil gøre noget ved. Men så må vi møde dem med værdighed og hjælpe dem uden, at det bliver et tag selv bord. 
Men da udlændingenes stigende tilstedeværelse provokerer nogle af de danske brugere af varmestuerne, forsøger Kirkens Korshær at tilpasse sine tilbud.
- Hvis vores mad- og tøjtilbud er for generøse, så er det naturligt for dem at samle til sig, fordi de intet har. Derfor forsøger vi at undgå, at tilbuddene bliver et trækplaster. Men afvise dem vil vi ikke. Normalt finder vi en balance, siger han. 
