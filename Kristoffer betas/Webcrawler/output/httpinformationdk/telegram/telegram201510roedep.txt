Røde partier holder sig inde i politiforhandlinger
Forhandlingerne om en kommende politiaftale fortsætter. Socialdemokraterne og Radikale er fortsat med.


 Selvom hverken Socialdemokraterne eller De Radikale bryder sig en disse om indgangsbilletten til forhandlingerne om en kommende flerårsaftale om politiet, så er begge partier fortsat med.
Det står klart efter mandagens forhandlinger mellem de af Folketingets partier, der stadig er med og finansminister Claus Hjort Frederiksen (V) og justitsminister Søren Pind (V).
Regeringen vil hente omkring 500 millioner kroner til politiet - blandt andet til flere betjente - gennem besparelser på ungdomsuddannelserne, og det fik mandag Enhedslisten, Alternativet og SF til at dreje rundt på hælen.
Men de to tidligere regeringspartier har altså bidt sig fast.
- Socialdemokraterne er meget optaget af, at vi får en god politiaftale, der kan beskytte os mod terror, og det arbejder vi på, siger partiets politiske ordfører, Nicolai Wammen.
- Vi håber på en bred aftale, og vi har blandt andet peget på, at regeringen kunne stryge sin planlagte lempelse af formueskatten, og så ville man have 600 millioner kroner, siger Wammen.
Rigspolitichef Jens Henrik Højbjerg var også med på mandagens møde med partierne.
Efter mødet ser De Radikales gruppeformand, Sofie Carsten Nielsen, optimistisk på, at politiet selv kan komme et stykke af vejen ved selv at tilrettelægge arbejdet anderledes.
- Der er kommet mange gode forslag til moderniseringer, så der er masser af muligheder for at finde pengene inden for området, og derfor er vi fortsat med, siger hun.
Alle partier i blå blok er fortsat med i forhandlingerne, der efter planen fortsætter i løbet af ugen.
