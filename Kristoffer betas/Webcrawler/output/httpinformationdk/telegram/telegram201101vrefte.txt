V og R: Efterlønsudspil fra DF er ikke nok
Positivt, at DF nu vil være med til at ændre efterlønnen, men det rækker ikke, siger De Radikale.


 Selv om Dansk Folkeparti nu åbner op for at ændre efterlønnen, så er det langt fra nok, lyder det fra både Radikale og Venstre.
- Virkeligheden er, at DF's model giver et alt for beskedent bidrag til samfundsøkonomien. Hvis vi kun lavede den ændring, så ville vi stadig stå med underskud lige så langt øjet rækker.
 Det siger Morten Østergaard, finanspolitisk ordfører for Radikale Venstre.
Dansk Folkeparti har bedt om at få undersøgt, hvad det vil betyde, hvis efterlønnen alene forbeholdes danskere, der har mindst 40 år på arbejdsmarkedet bag sig. Det er et forslag, som tidligere har været lanceret af Nyborgs socialdemokratiske borgmester, Erik Christensen.
- Det er positivt, at man nu vil kigge på efterlønnen, og det er bedre end ingenting, men man skylder et svar på, hvordan man vil få økonomien til at hænge sammen, når man beholder efterlønnen for langt de fleste, siger Morten Østergaard.
Han mener fortsat, at vejen frem er et bredt forlig mellem partier fra både højre og venstre, som det også skete i 2006, da pensionsalderen blev sat op. Forliget skal ifølge radikale både regulere efterlønnen og sørge, for at danskerne arbejder mere.
Venstre har foreslået, at efterlønnen helt afskaffes for danskere, der i dag er under 45 år, men har hidtil ikke haft politisk flertal for det forslag.
- Det er positivt, at Dansk Folkeparti nu vil diskutere reformer. Det bygger på en anerkendelse af, at der er for mange offentlige udgifter i forhold til indtægterne, siger politisk ordfører Peter Christensen (V) og fortsætter:
- Der vil dog stadig med den model gå raske og rørige mennesker på efterløn, og det giver ikke det samme som regeringens forslag. Vi mener, at man skal gå længere.
