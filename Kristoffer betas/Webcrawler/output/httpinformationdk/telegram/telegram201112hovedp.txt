Hovedpunkter i eurolandenes finanspagt
Den kommende europæiske finanspagt vil stille skrappere krav til de 17 eurolandes økonomier.


 * Den nye finanspolitiske pagt rummer en ny finanspolitisk regel med følgende elementer:
- Der skal som udgangspunkt være overskud eller balance i landenes budgetter. Det strukturelle underskud må højst være en halv procent af det årlige bruttonationalprodukt.
- Reglen skal skrives ind i den nationale lovgivning, og det skal sikres, at landene automatisk retter ind, hvis underskuddet bliver større end tilladt.
- EU-Kommissionen skal lave en kalender for, hvornår de enkelte lande skal have nået det tilladte underskud.
- Lande, der allerede har uforholdsmæssigt store underskud, skal sende Kommissionen og Rådet en plan for de reformer, de vil gennemføre for at rette op.
- Lande skal på forhånd redegøre for deres planer for udstedelse af statsobligationer.
* Landene er samtidig enige om, at reglerne for uforholdsmæssigt store underskud skal håndhæves over for eurolande. Så snart et land har mere end tre procents underskud af BNP, skal der - i henhold til nærmere regler - være automatiske sanktioner.
* Både EU-præsident Herman Van Rompuy og EU-Kommissionens formand José Manuel Barroso fastslår, at det danske euroforbehold vil blive respekteret i pagten, og at Danmark derfor ikke vil blive ramt af sanktioner.
