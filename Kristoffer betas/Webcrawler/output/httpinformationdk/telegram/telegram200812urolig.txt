Uroligheder i Stockholm



 Mange personer blev tilbageholdt af politiet under en anti-racisme-demonstration i Salem i det sydlige Stockholm i dag. Desuden blev adskillige danske og tyske aktivister forhindret af politiet i at nå frem til demonstrationerne i Stockholm.
 Både højrefløjs- og venstrefløjsaktivister har samlet sig den 6. december i Salem siden 2000, da en 17-årig ung svensk mand blev slået ihjel af en anden dreng af udenlandsk herkomst.
 Netværket mod Racisme havde tilladelse til at holde en demonstration ved middagstid, mens medlemmer af den højreekstreme Salemfonden havde tilladelse til et fakkeltog ind i Salem senere på eftermiddagen.
 Men brandattentater, trusler og andre demonstrationer op til årsdagen gjorde situationen mere spændt end i de foregående år. Allerede inden demonstrationerne begyndte, greb politiet ind flere steder i og omkring Stockholm. I alt blev 15 personer anholdt, mens 186 andre blev tilbageholdt i adskillige timer for at undgå sammenstød mellem de to aktivistgrupper. 

