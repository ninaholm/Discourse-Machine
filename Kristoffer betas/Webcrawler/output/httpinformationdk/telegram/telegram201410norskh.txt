Norsk hospital: Ebola-patient er i de bedste hænder
Oslo universitetssygehus er tavs om kvindelig ebola-patients tilstand, men hun får den bedste pleje, lyder det


 Den norske kvinde fra Læger uden Grænser, der er blevet smittet med den dødbringende virus ebola, får den bedste behandling, oplyser Oslo universitetssygehus på et pressemøde tirsdag eftermiddag.
Kvinden ankom tirsdag middag til Oslo-lufthavnen Gardermoen fra Sierra Leone om bord på et specialbygget fly. Herefter blev hun kørt i ambulance til hospitalet.
- Transporten fra Gardermoen gik helt efter planen. Patienten er nu indlagt og er i de bedste hænder, siger viceadministrerende direktør ved Oslo universitetssygehus Cathrine Lofthus.
Hospitalet afviser at sige noget om kvindens tilstand og henviser til tavshedspligten. Oslo universitetssygehus vil heller ikke sige noget om, hvilken behandling kvinden nu skal have.
Et særligt hold på hospitalet skal nu tage sig af patienten, fortæller Cathrine Lofthus.
- De er trænet til det her. To og to er de i dragter inde hos hende hele tiden. Det er første gang, vi har en patient med ebola-virus på sygehuset, men infektionssygeplejerne her er vant til at håndtere smitsomme patienter, siger den viceadministrerende direktør.
Den smittede norske kvinde arbejdede som sundhedsmedarbejder for Læger uden Grænser i Sierra Leones næststørste by, Bo, og blev søndag diagnosticeret med ebola.
Det er endnu uklart, hvordan kvinden blev smittet, og det skal Læger uden Grænser nu undersøge. For eksempel skal det undersøges, om kvinden kan være blevet smittet, mens hun tog sin sikkerhedsdragt af eller på.
