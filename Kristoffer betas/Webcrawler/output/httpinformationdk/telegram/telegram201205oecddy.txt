OECD: Dystre udsigter for dansk økonomi
Lave vækstprognoser for dansk økonomi tyder på, at der vil gå lang tid, før den økonomiske krise er overstået.


 Danskerne skal indstille sig på, at der går mindst fem år, før der kommer gang i væksten igen herhjemme.
De dystre udsigter for dansk økonomi kommer fra de vestlige landes økonomiske samarbejdsorganisation, OECD.
Økonomerne i OECD forudsiger en meget beskeden vækst i dansk økonomi på 0,8 procent i år og 1,4 procent i 2013.
Endnu mere bekymrende er det måske, ifølge cheføkonom Steen Bocian fra Danske Bank, at OECD kun forventer en årlig vækst på 1,4 procent i gennemsnit frem til 2017. Med andre ord står den på økonomisk smalkost i mindst fem år endnu.
- De lave væksttal skyldes en kombination af faldende boligpriser herhjemme og et skrøbeligt arbejdsmarked, der gør, at forbrugerne holder igen, siger Steen Bocian, der er cheføkonom i Danske Bank.
En vækst på under 1,5 procent er ifølge cheføkonomen ikke nok til at vende udviklingen på arbejdsmarkedet, og dermed må danskerne regne med at hænge fast i følelsen af økonomisk krise en rum tid endnu.
OECD har samtidig udarbejdet mellem- og langsigtede prognoser helt frem til 2050. Steen Bocian hæfter sig især ved, at OECD på kort sigt spår en produktivitetsvækst på under én procent fra 2012-2017.
- Det er uhyggeligt lavt. Om forudsigelsen kommer til at holde stik, er det naturligvis svært at sige noget sikkert om, men den udstiller i givet fald et alvorligt problem, siger cheføkonomen.
En så lav vækst betyder, at vi daler ned af ranglisterne over velstående lande, og da velstand er et relativt begreb, så vil vi komme til at føle os fattigere, påpeger han.
Til sammenligning venter OECD en gennemsnitlig produktivitetsvækst i Sverige på 1,9 procent i samme periode.
- Derfor er der i høj grad behov for, at regeringens produktivitetskommission kommer på banen med konkrete og politisk gennemførbare forslag, der kan hæve produktivitetsvæksten, siger Steen Bocian.
- Det er afgørende for dansk økonomi, at vores produktivitetsvækst ikke får lov til at sakke for meget bagefter, understreger cheføkonomen.
