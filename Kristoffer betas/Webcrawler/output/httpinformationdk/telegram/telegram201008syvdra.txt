Syv dræbt af bombe i urolig Kina-provins
Syv personer er dræbt af en bombe i den urolige region Xinjiang i Kina. Politiet siger, at der er tale om en kriminel handling, og at en person er anholdt.


 Syv omkom og 14 er såret af en bombe i byen Aksu i den urolige Xinjiang-region i det vestlige Kina. Det oplyser en talsmand for den lokale regering.
En mand kørte ifølge politiet en trehjulet motorcykel med sprængstoffer ind i en gruppe mennesker, hvor han detonerede bomben.
En person fra uighur-mindretallet er anholdt og mistænkt i sagen, siger Hou Hanmin, talsmand for den lokale regering.
- Bomben blev bragt til sprængning for at gøre skade, hedder det i en erklæring.
Regionen Xinjiang har i nogen tid være præget af tiltagende spænding mellem flertallet af han-kinesere og mindretallet af muslimske uighurer.
I fjor kom det til flere sammenstød med dødelig udgang. Siden da har der være flere bombeeksplosioner i Xinjiang, som uighur-separatister mistænkes for at stå bag.
Uighurerne siger, at de diskrimineres af det kinesiske flertal og ikke har samme rettigheder og muligheder som flertallet.

