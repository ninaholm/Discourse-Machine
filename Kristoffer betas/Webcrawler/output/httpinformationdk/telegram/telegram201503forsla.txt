Forslag: Ny skattesystem skal gavne Udkantsdanmark
Eksperter og politikere forslår nyt skattesystem: Betal skat til alle de kommuner, hvor du har en bolig.


 Det skal være slut med kun at betale skat i én kommune, hvis man har bolig i to forskellige kommuner.
 Det mener en stribe eksperter, borgmestre og folketingspolitikere, som ifølge Morgenavisen Jyllands-Posten lørdag ønsker et nyt skattesystem, der vil komme yderområderne til gode.
Flere og flere udkantskommuner ophæver i disse år bopælspligten og gør det dermed muligt for en familie at bo forskellige steder.
Men kommuneskatten betales udelukkende der, hvor familien er tilmeldt folkeregistret.
- Hvorfor skal man kun betale skat ét sted, hvis man bor to steder? Man bør kunne dele sin skattebetaling.
Det siger Peter Engberg Jensen, der er tidligere topchef i Nykredit og formand for regeringens ekspertudvalg, der sidste år kom med forslag til et nyt ejendomsvurderingssystem.
Torben Bagge, skatteekspert og partner i advokatfirmaet Tommy V. Christiansen, mener, at det nuværende skattesystem er forældet.
- Hvorfor skal det være de store bykommuner, der i hovedsagen render med kommuneskatten, mens randområderne, hvor folk har deres bolig nummer to, ikke får en krone?
- Det har jeg svært ved at se det rimelige i, siger han til avisen,
Borgmestre i udkantskommunerne glæder sig ifølge Jyllands-Posten over forslaget om et nyt skattesystem, og flere partier i Folketinget tager åbent imod forslaget.
Socialdemokraternes kommunalordfører, Simon Kollerup, har sympati for idéen.
- Men det er ikke noget, som regeringen har konkrete initiativer til på nuværende tidspunkt, siger han.
Fra Venstre mener kommunalordfører Jacob Jensen, at det er en relevant og logisk debat, men han understreger over for avisen, at partiet endnu ikke har en afklaret holdning til forslaget.
- Vi har ikke lagt os fast på, om vi skal brække skatten op, men i takt med at fleksboligordningen bliver mere og mere udbredt, er vi nødt til også at forholde os til det skattemæssige, siger Jacob Jensen, der også er medlem af Folketingets skatteudvalg.
