Johanne Schmidt-Nielsen: I lokalpolitik er plejer død nu
Efter et succesvalg er Johanne Schmidt-Nielsen ikke i tvivl: Enhedslisten bliver aldrig det samme parti igen.


 Mens stemmerne bliver talt op, ligner Enhedslisten et af kommunalvalgets helt store sejrherrer.
Derfor var partiets politiske ordfører, Johanne Schmidt-Nielsen, meget tilfreds, da hun tirsdag aften holdt tale på Søpavillionen i København, hvor partiet holder valgfest.
- Det er en fantastisk mulighed. Det er nye øjne, nye idéer og nye måder at gøre tingene på. Vi skal møde op med ydmyghed, men vi skal også turde tænke nyt og ikke bare falde ind i et vanetænkende system. I både byrådssalene og regionsrådene skal vi have den tilgang, at plejer er død.
- Vi skal stille spørgsmål ved den vante måde at tænke økonomisk styring. Vi skal være dem, der tør tænke langt, grønt og bæredygtigt. Og så skal vi selvfølgelig først og fremmest bære klar og konsekvent grøn og rød politik ind på den lokalpolitiske scene. Det er der brug for, siger Johanne Schmidt-Nielsen.
På landsplan oplever Enhedslisten stor fremgang. Ved kommunalvalget i 2009 fik partiet 2,3 procent af stemmerne, men det ser ud til at blive mere end tredoblet ved dette valg, ifølge DR's valgprognoser.
I København ser partiet ud til at blive det næststørste parti efter Socialdemokratiet, og i Aalborg kommer partiet i byrådet fra første gang nogensinde, hvor partisoldaten Per Clausen har sørget for et godt valg.
Johanne Schmidt-Nielsen opfordrer til at gøre kommunalvalget til en ny begyndelse for venstrefløjen i dansk politik.
- På Christiansborg har vi desværre de seneste år oplevet en regering, som har svigtet alt det, som venstrefløjen historisk har stået for. Som har overtaget alt for mange af højrefløjens idéer og synspunkter om, at velfærden er en byrde, som vi ikke har råd til.
- I de kommende fire år skal vi i kommuner og regioner vise, at vi ikke ønsker en konkurrencestat, hvor alle konkurrerer mod alle. At vores solidariske velfærdssamfund ikke er en byrde, men tværtimod et fællesskab, som gør vores samfund og hver eneste af os stærkere, siger hun.
I slutningen af hendes tale slog Johanne Schmidt-Nielsen fast:
- Med det her valg begynder et nyt kapitel i vores partis historie: Efter i dag bliver Enhedslisten aldrig det samme parti igen.
