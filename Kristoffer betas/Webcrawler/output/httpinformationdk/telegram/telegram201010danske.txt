Danske storkeunger har forladt reden
Det holdt hårdt for de tre danske storkeunger Hans, Christian og Anders at få pakket sydfrugterne, men nu har de forladt reden i Gundsølille ved Roskilde.


 Længe har det set ud som om storkeungerne Hans, Christian og Anders havde tænkt sig at blive i de trygge omgivelser i Gundsølille ved Roskilde. Men sådan skulle de heldigvis ikke gå. 
Onsdag den 29. september forlod storkeungerne gartneriet i Gundsølille og de er ikke vendt tilbage siden.
Formanden for Storkene.dk Jess Frederiksen håber, at storkeungerne nu har indledt efterårstrækket.
- Storkeungerne er ikke indrapporteret til hverken os eller Dansk Ornitologisk Forening siden den 25. september, og vi går derfor ud fra, at de endelig har forladt Danmark og er fulgt efter de andre trækkende storke, siger Jess Frederiksen.
- De befinder sig nu formentlig et godt stykke nede i Tyskland med kurs mod syd, fortsætter han.
Selv om det er en god nyhed, at storkene er draget mod syd, så er det alligevel et vemodigt farvel, synes Jess Frederiksen.
- Vi ved rent faktisk ikke, om vi ser dem igen nogensinde. Men sådan må det nu engang være, når det er naturen, der bestemmer.
- Det gode er, at det endnu engang bekræfter, at storkeungerne udmærket er i stand til at finde kompasset frem og trække sydpå om efteråret, også selv om de stammer fra de ikke trækkende projektstorke Ida og Emil, siger han.
For de tre ungstorkenes vedkommende går der minimum et par år, før de kan forventes tilbage til vore breddegrader. 
Tilbage i Gundsølille er nu kun storkeparret Ida og Emil, som til vinter vil indgå i et vinterfordringsprogram, som er en meget vigtig del af Storkene.dk's arbejde.
- Man er nødt til at gøre sig klart, at uden storkeparret Ida og Emil var der ikke vildtlevende trækkende storke i Danmark. Derfor er det vigtigt, at storkeparret får en solid kost gennem den kolde vinter, så der igen i 2011 kommer storkeunger på vingerne i Danmark, siger Jess Frederiksen.
