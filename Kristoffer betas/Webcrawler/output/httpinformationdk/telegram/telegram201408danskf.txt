Dansk Folkeparti klar med fire krav for at gå i regering
DF-formand Kristian Thulesen Dahl har svært ved at se partiet gå i regering efter et kommende valg.


 For første gang sætter Dansk Folkeparti direkte ord på, hvad der skal til, for at partiet en dag kan gå med i sin første regering.
Partiformand Kristian Thulesen Dahl oplister i et interview med Politiken fire hovedpunkter, som DF ikke fraviger, hvis partiet skal indgå i et regeringssamarbejde. Det drejer sig om offentlig vækst, integrationspolitik, retspolitik og EU.
Han fortæller til avisen, at man i modsætning til de øvrige borgerlige partier forlanger en offentlig vækst på 0,8 procent for at sikre, at velfærdsniveauet ikke falder.
Det går dårligt i spænd med meldingerne fra de øvrige partier i blå blok, hvor der tværtimod tales om nulvækst eller om at beskære den offentlige sektor.
På samme måde holder DF fast i de danske EU-forbehold, ligesom man vil have udlændingepolitikken ført tilbage til 2011-niveau og genindført grænsekontrollen.
Kristian Thulesen Dahl erkender derfor også, at det kan blive svært at få sin vilje trumfet igennem i et regeringsgrundlag - i hvert fald på nuværende tidspunkt.
- På de her for os meget vigtige punkter må man forvente, at en hel del andre i Folketinget vil sige, at det ønsker de ikke. Så det kan vi ikke regne med, at vi kan hente hjem på nuværende tidspunkt, siger han til Politiken.
Partilederen mener derfor, at det måske kan være mere opportunt at agere støtteparti for en kommende regering - i det tilfælde, at blå blok skulle stå med et flertal - nøjagtigt som man gjorde under Lars Løkke Rasmussens seneste borgerlige regering.
Dansk Folkeparti holder lige nu sommergruppemøde på Hotel Koldingfjord. Der skal senest være valg til Folketinget i september 2015.
