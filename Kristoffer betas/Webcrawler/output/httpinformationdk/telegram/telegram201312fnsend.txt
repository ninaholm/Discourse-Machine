FN sender tusindvis af soldater til Sydsudan
FN næsten fordobler antallet af fredsbevarende soldater til 12.500 for at inddæmme krisen.


 FN's Sikkerhedsråd har tirsdag aften dansk tid besluttet at sende tusindvis af ekstra soldater til det uroplagede Sydsudan for at beskytte civile mod den tiltagende vold.
De 15 medlemmer af Sikkerhedsrådet har enstemmigt sagt ja til at styrke FN's fredsbevarende mission i Sydsudan med yderligere 5500 soldater. Dermed ender FN's samlede styrke på 12.500 soldater og 1323 politifolk, lyder det.
De fredsbevarende styrker vil blive sendt til Sydsudan så hurtigt som muligt.
Kampene i Sydsudan udspiller sig mellem styrker, der er loyale over for præsident Salva Kiir, og soldater, der støtter oprørsstyrkernes leder, Riek Machar - en tidligere vicepræsident, som fik sparket i juli.
Urolighederne begyndte, da Kiir beskyldte Machar for at planlægge et kup.
Lidt over en uges blodig uro har kostet hundredvis af mennesker livet, og konfrontationen har de fleste steder været mellem dinkaer og den anden store etniske gruppe i Sydsudan, nuerne. Præsident Kiir er dinka, mens Machar er nuer.
Mandag lød der øjenvidneberetninger om etniske udrensninger i landet, hvor regeringssoldater angiveligt har stået bag massakrer.
FN oplyser desuden, at der er fundet en massegrav med ligene af 75 mennesker i den nordlige del af Sydsudan, og der meldes om yderligere to massegrave i hovedstaden Juba. Ifølge FN er der tale om ligene af folk fra oprørsstyrkerne.
Omkring 45.000 civile har søgt tilflugt i områder, der er beskyttet af FN. Men selv i lejrene er folk bange.
- Min fætter og nevø blev begge fanget og henrettet, siger 29-årige Gatjang, som befinder sig i en FN-lejr i hovedstaden.
- Selv her. Hvad nu hvis de sniger sig ind og angriber os, spørger den unge nuer.
