Wammen smider slipset i Horsens
EU's europaministre samlet i Horsens for at finde nøglen til mere vækst og flere job i lyset af eurokrisen.


 Europaminister Nicolai Wammen har mandag indledt et møde med sine EU-kolleger i Horsens med symbolsk at smide slipset og opfordre de andre omkring forhandlingsbordet til på samme vis at trække i arbejdstøjet.
- Alle er klar over, at EU har nogle kæmpe udfordringer. Vi har et særligt ansvar for, at vi når i mål med initiativer, der kan skabe vækst og job. Det er det, Europa har brug for. Og det er det ansvar, vi har på vores skuldre, siger Wammen forud for mødet.
Europaministrenes uformelle møde i Horsens skal ikke direkte træffe beslutninger.
Men det kan blive afgørende for, hvor konkret EU-topmødet sidst på måneden får gjort noget, der for alvor kan sparke gang i de dele af EU, der gisper under eurokrisen. Og dermed også for, hvor meget Danmark når de sidste tre uger af EU-formandskabet.
Det betyder blandt andet, at EU-landene skal prøve at bilægge en række gamle stridigheder, blandt andet om oprettelsen af et europæisk patent, for at reformere det indre marked og om at målrette penge på budgettet til initiativer, der skaber job.
- Vi skal tale om byggestenene i dag, siger Wammen.
Udover den brede vækstpakke, der efter pres fra Frankrigs nye præsident, Francois Hollande, ventes vedtaget på topmødet 28. - 29. juni i Bruxelles, skal mandagens møde i Horsens også forsøge at færdiggøre rammen for EU's næste syvårige budget.
Det drejer sig om principperne for, hvordan omkring 7500 milliarder kroner skal fordeles i perioden 2014 til 2020.
Den såkaldte forhandlingsboks sætter ord på selve opdelingen af budgettet. Men der vil ifølge Wammen ikke sat tal i fordelingsnøglen under det danske formandskab. Den opgave overdrager han til det efterfølgende cypriotiske formandskab.
- Hvis der havde været et ønske om det, ville vi også have været klar til at sætte tal på. Men medlemslandene, kommissionen og parlamentet har sagt: Hold lidt igen, det er for tidligt. Og det respekterer vi, siger Wammen.
