Natligt udgangsforbud i Tunesien efter uro
Spændinger tager til i Tunesien, hvor konservative muslimer ødelagde værker på kunstudstilling i protest.


 Tunesien indførte tirsdag natligt udgangsforbud i hovedstaden og flere byer, efter voldsomme uroligheder under ledelse af Salafi islamister og andre demonstranter i forbindelse med en omstridt kunstudstilling.
Salafister, hvoraf nogle er loyale over for al-Qaeda, tiltvang sig adgang til udstillingen, som de mener, krænker islam. De ødelagde en del af de udstillede værker, hvorefter urolighederne blussede op.
Under uroen blev 65 politifolk såret, og 165 mennesker blev anholdt.
Indenrigsminister Ali Larayedh siger, at han venter mere vold i de kommende dage.
Justitsministeriet siger, at demonstranter og uromagere, der stod bag en bølge af vold, vil blive retsforfulgt ud fra en anti-terrorparagraf i lovgivningen.
De ultrakonservative salafister og andre demonstranter satte ifølge politiet ild til en retsbygning og angreb flere politistationer.
Volden er blusset op efter lang tid med spændinger mellem moderate tunesere og radikale grupper, som er blevet stærkere efter revolutionen sidste år mod Zine el Abidine Ben Alis regime.
