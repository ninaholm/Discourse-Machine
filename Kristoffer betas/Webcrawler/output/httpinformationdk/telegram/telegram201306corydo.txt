Corydon frygter ikke EU-undersøgelse af SAS-støtte
Selvom EU-Kommissionen tvivler, står finansministeren fast på, at SAS ikke har modtaget ulovlig statsstøtte.


 Finansminister Bjarne Corydon (S) holder fast på, at redningsplanen for SAS er lavet helt efter reglerne, selvom EU-Kommissionen har igangsat en undersøgelse af, om der er tale om ulovlig statsstøtte.
- Vi er fortsat af den opfattelse, at vores deltagelse i kreditfaciliteten klart kan begrundes ud fra rene forretningsmæssige overvejelser, og at vi dermed har handlet som en markedsøkonomisk investor.
- Derfor mener vi ikke, at der kan være tale om statsstøtte, siger Corydon i en skriftlig kommentar til Ritzau.
EU-Kommissionen meddeler onsdag, at den vil undersøge, om den garanti, det skandinaviske luftfartsselskab fik i forbindelse med den dramatiske spareplan i november sidste år, er ulovlig, fordi det var de største ejere - Danmark, Norge og Sverige - der gav garantien.
For at give yderligere kreditter til det skrantende luftfartsselskab krævede bankerne både skrappe spareplaner og garantier fra de tre hovedaktionærer for omkring tre milliarder kroner.
Statsgarantien medførte med det samme protester og klager til EU-Kommissionen fra sammenslutningen af de europæiske lavprisselskaber (ELFAA).
 Efter at have kigget nærmere på sagen slår EU's konkurrencekommissær, Joaquín Almunia, fast, at kommissionen er "alvorligt i tvivl om", hvorvidt garantien er givet på markedsvilkår, og at der derfor er behov for "en dybdegående undersøgelse".
Bjarne Corydon henholder sig dog til, at der foreløbig kun er tale om en undersøgelse og ikke en afgørelse.
- Det er vigtigt at slå fast, at kommissionens beslutning alene er at igangsætte en undersøgelse. Dette er en ganske normal procedure, når kommissionen som i denne sag har modtaget flere klager, og vi vil nu på sædvanlig vis bidrage til den igangsatte undersøgelse, siger han.
