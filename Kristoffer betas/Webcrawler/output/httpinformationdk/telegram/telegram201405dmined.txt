DMI nedtoner skybrudsfare
Prognoserne ser ikke ud til at holde, siger DMI, der overvejer at afblæse skybrudsvarsel.


 Syd- og sønderjyderne druknede på det nærmeste fredag morgen, da et skybrud væltede ned over dem. Men nu lader til, at vejrguderne har besluttet at lukke sluserne en anelse til.
Et varslet skybrud over dele af Danmark lørdag aften ser nemlig ud til ikke at blive til noget, oplyser DMI til Ritzau.
- Virkeligheden ser ikke så slem ud, som prognoserne tydede på. Så vi overvejer i øjeblikket at afblæse vores varsel for skybrud, siger vagtchef hos DMI Thyge Rasmussen ved 19-tiden.
Det betyder imidlertid ikke, at det holder tørt i hele landet.
Især i Midt- og Nordjylland er der fredag aften kraftige regn- og tordenbyger, ligesom at vestsjællænderne må forberede sig på kraftige regnskyl i løbet af aftenen.
- Men det ser altså forholdsvis fredsommeligt ud i resten af landet, siger Thyge Rasmussen.
Og hvis regnen ikke tager til, så afvarsler DMI skybruddet i løbet af nogle timer.
- Men vi ser lige tiden an. Der er et voldsomt regnvejr nede over det østlige Tyskland, som driver nordpå, og som kan ramme Danmark. Men ofte når den slags uvejr at dø ud, inden de rammer Danmark, siger vagtchefen.
Selv om skybruddet formentligt ikke rammer som varslet, var der især i det syd- og sønderjyske massive regnskyl tidligt fredag morgen.
I trekantområdet faldt der eksempelvis mellem 50 og 60 millimeter på blot tre timer. For at man kan tale om skybrud, skal der falde 15 millimeter på en halv time.
- Så det tyder på, at der har været skybrud i trekantområdet. For selv om det er målt over tre timer, så kan regnen jo godt falde kraftigt i korte perioder, siger Thyge Rasmussen.
