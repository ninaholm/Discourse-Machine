Afgørelse om euro-redningsplan udskudt igen
EU's præsident siger, at beslutninger ved topmøder i eurozonen først vil blive truffet onsdag.


 Eurozonens stats- og regeringschefer skal mødes i Bruxelles onsdag i næste uge.
Det bekræfter EU's præsident, Herman Van Rompuy.
 Topmødet bliver en opfølgning på et andet topmøde søndag, hvor der hidtil har været ventet en beslutning om en "sammenhængende plan for eurozonen".
Det nye topmøde medfører, at der bliver tale om "en proces i to stadier", som vil resultere i, at der træffes beslutninger onsdag, siger Herman Van Rompuy.
Tyskland og Frankrig, der allerede havde skubbet søndagens topmøde fra den oprindeligt planlagte dato i mandags, har gjort det klart, at der ikke bliver truffet beslutninger søndag på grund af uenighed mellem de to lande om Stabiliseringsfonden og flere af de tekniske elementer i redningsplanen.
Stabiliseringsfonden indeholder i dag 440 milliarder euro (næsten 3.300 mia. kr.), som skal bruges til at hjælpe eurolande i akut gældskrise.
- I de kommende dage vil der blive arbejdet intenst på at få den ventede dagsorden på plads teknisk og politisk, siger EU's præsident.
Topmødet gælder først og fremmest gældskrisen i Grækenland, men også de dybe økonomiske kriser i euro-landene Portugal, Spanien og Italien.
Tysklands forbundskansler, Angela Merkel, og Frankrigs præsident, Nicolas Sarkozy, har lovet, at de inden søndagens topmøde vil komme med et forslag, der skal sikre europæiske storbanker det nødvendige kapitalgrundlag til at kunne modstå eventuelle tab på lån til de gældsplagede lande.
