DF og regeringen enige om akutkøreplan



 Efter længere tids pres fra Dansk Folkeparti er regeringen nu blevet enig med støttepartiet om en køreplan for bedre akutbehandling i hele Danmark.

Regeringen har på et møde med Dansk Folkeparti aftalt, at der i foråret tages stilling til, hvordan borgerne hurtigere og effektivt får den nødvendige sundhedsfaglige hjælp, når de ringer til 112. 
Til efteråret skal V, K og DF desuden drøfte, hvordan de ekstra 500 mio. kr. fra aftalerne om finansloven i 2009 og 2010 skal bidrage til et trygt lokalt akutberedskab overalt i landet.  

- Partierne er enige om, at borgerne skal kunne være trygge, når de bliver akut syge. Derfor er jeg glad for, at vi er enige om, hvornår de nye forbedringer skal føres ud i livet, siger sundhedsminister Jakob Axel Nielsen (K) i en kommentar. 

Dansk Folkeparti krævede ved forhandlingerne om finansloven et trygt beredskab for borgerne i hele landet, og at der ikke kun fokuseres på den milliarddyre udbygning med nye centrale akutsygehuse. 

Partiet har erklæret sig som forkæmper for yderområderne og garant for, at ingen borgere lades i stikken, ligesom der skal være så få kilometer som muligt til det nærmeste akutsygehus. 
Sundhedsministeren har dog samtidig peget på, at det er nødvendigt at afvente svar på en række undersøgelser, der allerede er sat i gang, før der kan laves en samlet akutplan.

Men efter tirsdagens møde erklærer DF's sundhedsordfører, Liselott Blixt, sig tilfreds.
- Vi er meget engageret i at løse de problemer, der er på 112-området. Derfor er jeg tilfreds med, at det er et højt prioriteret område i køreplanen, og at det ser ud til, at vi hurtigt kan få en bedre sundhedsfaglig opbakning til alarmcentralerne, siger ordføreren. 
