Små biografer kæmper for digital fremtid
Kulturministeren mente, at han med aftale om støtte til digitalisering havde reddet alle landets biografer. Men mange af dem føler sig svigtet med aftalen.


 Biografbranchen føler sig svigtet af politikerne og Det Danske Filminstitut (DFI) i forbindelse med overgangen til digital fremvisning af spillefilm.
Økonomien vækker især bekymring i mange mindre biografer samt hos de såkaldte art cinemas med flere sale i de større byer. Til denne kategori hører Biffen i Aalborg.
 - Hvis vi kan få den støtte, filmforliget giver mulighed for, skal biografen selv skaffe i alt godt 1,5 millioner kroner, som det koster at digitalisere de tre sale, siger Biffens daglige leder, Orla Vestergaard Nielsen.
Staten tilbyder enten et engangsbeløb til digitalt på 200.000 kr. pr. biografsal eller et bestemt beløb for hver digital visning af danske spillefilm.
Kim Pedersen, formand for brancheorganisationen Danske Biografer, skønner, at overgangen kan koste op mod 30 af landets 119 biografer livet inden for en overskuelig fremtid.
På et tidspunkt vil al fremvisning ske digitalt, og så kan de traditionelle 35 mm-kopier, der leveres på de gammeldags filmruller, ikke længere bruges.
Alligevel er Orla Vestergaard Nielsen ret fortrøstningsfuld, når det gælder fremtiden for hans art cinema i Aalborg.
- Men som jeg læser filmforliget på dette område, består det mest af varm luft. Og det var også varm luft, der kom fra kulturministeren, da han proklamerede, at han nu havde reddet alle landets biografer, mener han.
Biografernes formand mener ikke, at filminstituttet har kæmpet biografernes sag i det oplæg, DFI udarbejdede som oplæg til de politiske forhandlinger.
Steffen Andersen-Møller, områdedirektør i DFI, afviser kritikken.
- Hensigten bag oplægget var, at hver biograf fremover skal kunne vise film med digitalt udstyr i mindst én sal. Vi kan ikke bestemme, om der skal være en biograf i lokalområdet, men vi kræver, at investeringen også sker med lokale midler, private eller offentlige, siger han.

