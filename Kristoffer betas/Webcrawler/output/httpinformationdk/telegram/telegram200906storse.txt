Storsejr til Ahmadinejad i Iran



 Irans øverste leder, ayatollah Ali Khamenei, opfordrede i dag iranerne til at respektere Mahmoud Ahmadinejads sejr ved præsidentvalget fredag. 
 Ahmadinejads tætteste rival, den tidligere premierminister Mirhossein Mousavi, betegnede på sin side valget som "en farlig paradeforestilling".
 Mousavi opfordrede samtidig fremtrædende præster til at kritisere det, som han betegnede som et valg præget af valgsvindel.
 Uro brød ud i hovedstaden Teherans gader, da tilhængere af den konservative Ahmadinejad kom i klammeri med omkring 2000 tilhængere af Mousavi, som har protesteret, siden Ahmadinejads valgsejr blev offentliggjort.
 Urobetjente på motorcykler og bevæbnet med stave rettede slag mod Mousavis tilhængere, og studenternyhedsbureauet ISNA skrev, at 10 personer blev anholdt.
 Indenrigsminister Sadeq Mahsouli sagde, at Mahmoud Ahmadinejad vandt præsidentvalget med hele 62,6 procent af stemmerne. Mahsouli sagde videre, at Ahmadinejads moderate modstander, Mousavi, fik 33,75 procent af stemmerne. Valgdeltagelsen nåede op på 85 procent, hvilket er rekord.
 Omfanget af Ahmadinejads sejr kommer efter en valgkamp, hvor iagttagere forventede, at ingen af kandidaterne ville få mere end 50 procent af stemmerne og derfor ville være tvunget ud i en anden valgrunde. 
