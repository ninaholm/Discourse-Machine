Kortere ventetid for psykisk syge børn



 Sejren er ikke i hus, men den er i syne.
 Sådan lyder den enige vurdering af, at antallet af psykisk syge børn og unge på venteliste for første gang i årevis falder. Fra 1. april sidste år til februar i år er der sket et fald på seks procent. Det skal ses i lyset af, at antallet af henvisninger af syge i samme periode steg med 17 procent, skriver Morgenavisen Jyllands-Posten.
 - Det er simpelt hen vidunderligt, at kurven er ved at knække, og det er ikke mindst positivt for børnene, de unge og deres familier, fordi de nu får hurtig afklaring og behandling, siger centerchef Hanne Børner fra Børne- og Ungdomspsykiatrisk Center i Glostrup.
 Hun forklarer den positive udvikling med, at der er tilført området ressourcer de senere år, og samtidig er der indført behandlingsgaranti med højst to måneders ventetid.
 Også hos de sindslidendes organisation Sind er formand Finn Graa Jakobsen begejstret.
 - Det er skønt, men det er også på tide, at det vender. Vi kunne ikke være andet bekendt, siger han til Jyllands-Posten.
