125.000 kan have skat til gode efter aktiehandler
Fejl i Skat betyder, at 125.000 borgere, der har handlet aktier i 2010-2013, kan have betalt for meget i skat.


 Omkring 125.000 borgere, der har handlet med aktier i perioden 2010-2013, kan samlet have betalt op mod 250 millioner kroner for meget i skat.
Skat har konstateret fejl i de fortrykte gevinster og tab på noterede aktier og omsættelige investeringsbeviser på årsopgørelsen i perioden, oplyser Skat i en pressemeddelelse.
- Det er meget beklageligt og skal selvfølgelig rettes op, siger direktør for kundeservice i Skat, Jonatan Schloss i meddelelsen.
- Vi er i stand til at identificere de borgere, som kan være ramt af fejlene, og derfor kontakter vi nu dem, der kan være berørt med henblik på, at de, som kan have betalt for meget i skat af deres aktieavancer, kan få genoptaget deres sag og i sidste ende få penge tilbage, tilføjer han.
For omkring 50.000 borgere kan Skat automatisk rette årsopgørelserne. De resterende cirka 75.000 borgere vil modtage et informationsbrev fra Skat.
Skat har suspenderet fristen for at genoptage en skattesag om aktieavancerne fra 2010, som ellers udløber den 1. maj 2014. Fristen er rykket frem til 1. september 2015.
Det gælder dog kun, når en ændring samlet set vil være til fordel for borgeren, oplyser Skat.
Skat indførte med virkning fra indkomståret 2010 et system til automatisk beregning af gevinst og tab på aktier og investeringsbeviser, så gevinst og tab automatisk kan printes på årsopgørelsen - det såkaldte Værdipapirsystem (VPS).
Men Skat har altså nu fundet frem til, at de gevinster og tab, der har været printet på årsopgørelsen for indkomstårene 2010-2013, i en del tilfælde har været forkerte eller mangelfulde.
Omkring 1,2 millioner skatteydere er omfattet af værdipapirsystemet, som omfatter aktier, der handles på et regulært marked, og omsættelige investeringsbeviser.
