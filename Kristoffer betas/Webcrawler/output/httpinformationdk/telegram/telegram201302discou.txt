Discountkæmpe fyrer topchef efter mediestorm
Dårlig omtale og røde tal i regnskaberne koster chefen for Aldis mange butikker i Danmark jobbet.


 Flere års underskud og massiv kritik af arbejdsforholdene i Aldi's danske butikker får nu konsekvenser i discount-kædens øverste hierarki.
Efter afsløringer af uforsvarlig sikkerhed, fyringstrusler for kontakt med fagforeninger og emsig kontrol af ansatte må administrerende direktør Jan Lund nu se sig om efter nyt job. Det skriver Avisen.dk.
Aldi's danske hovedkvarter ønsker ikke at kommentere omstændighederne omkring fyringen, men flere kilder bekræfter uafhængigt af hinanden over for Avisen.dk, at røde regnskaber og dårlig omtale har kostet topchefen jobbet.
- Aldis pressestrategi er ret simpel: Den er nemlig at lade være med at sige noget. Logikken er, at der ikke er nogen, der skal blande sig i Aldis anliggender, har den tyske Aldi-afhopper Andreas Straub tidligere forklaret om den pressesky virksomhed.
 Den tyske moderkoncern er kendt for at holde landechefer i særdeles stramme tøjler - og gøre kort proces, hvis de træder uden for det stramme og strengt konservative discount-koncept, skriver Avisen.dk.
I 2003 blev daværende topchef Michael Thurau væltet af et glas champagne. Han havde som den første skabt overskud siden kædens indtog på det danske marked i 1977. Men et glas bobler til direktionen stred mod reglerne i den alkoholfri virksomhed.
I 2006 forlod administrerende direktør Hans Christiansen og personalechef Morten Overgaard Aldi-koncernen i protest, fordi de var utilfredse med den tyske moderkoncerns indblanding i deres forsøg på at "modernisere" Aldi's danske butikker.
Siden er det gået støt ned ad bakke. Sidste sommer blev omsætningen i Aldi's 249 danske butikker opgjort til 3,65 milliarder kroner, hvilket er det laveste siden 2007.
Faldet i omsætning har forplantet sig til et markant underskud, som for de seneste to afsluttede regnskabsår beløber sig til over 100 millioner kroner.
Kritisk medieomtale af arbejdsforholdene for Aldi's ansatte har angiveligt også sat sine spor. I august sidste år viste en meningsmåling i Avisen.dk, at hver syvende dansker styrede uden om Aldi som reaktion på de dårlige arbejdsvilkår.
Ny topchef for de knap 250 Aldi-supermarkeder er angiveligt tidligere økonomidirektør Hans Erik Hansen.
