Morten Ø: Civile danskere reddede dansk omdømme
Flygtninge blev hjulpet af almindelige danskere, mens myndighederne var rådvilde, mener radikal partileder.


 Danmark blev ikke overhalet af virkeligheden i flygtningekrisen, når der er flere flygtninge i verden end siden Den Anden Verdenskrig.
Det siger De Radikales leder, Morten Østergaard, lørdag på partiets landsmøde i Nyborg med et hib til statsminister Lars Løkke Rasmussen (V).
- Det er vel snarere sådan, at du er blevet indhentet af virkeligheden. Jeg er normalt stolt af at være politiker og at gøre en forskel for andre. Men jeg er ikke specielt stolt af det svar, vi i fællesskab på Christiansborg har kunnet give, siger Morten Østergaard.
- Jeg synes ikke, at der har der været et stærkt politisk lederskab på udfordringerne.
Mens myndighederne som politiet har løst problemer med "mere nænsom hånd" end i andre lande, så roser Morten Østergaard danskere, der har hjulpet flygtninge og migranter, som har vandret ad lande- og motorveje eller forsøgt at borde tog mod Sverige.
- Dér, hvor vi har set det stærke lederskab, er det folkelige lederskab. Det har været danskere over hele landet, som smed, hvad de havde i hænderne, hev ungernes legetøj ned fra hylden og kørte hen til det nærmeste asylcenter, siger Morten Østergaard.
- Folk smed, hvad de havde i hænderne og kørte til Padborg eller Rødby for at dele mad eller vand ud og gav et lift. Det er dét, som Danmark i virkeligheden burde være kendt for, men desværre ikke er.
Morten Østergaard henviser til integrationsminister Inger Støjbergs (V) "hold-jer-væk"-annoncer i libanesiske aviser om, at flygtninges forhold er forværret i Danmark. Annoncerne er også slået op på danske asylcentre.
- Jamen, hvad er det for noget? Det er jo ikke mennesker, der kan træffe et andet valg. De er her. Det er en skræmmekampagne, som alene tager sigte på at skabe utryghed, siger Morten Østergaard.
