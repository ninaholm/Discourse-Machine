Esben Lunde efter plagiatfund: Der er gode forklaringer
Fakultet på har fundet eksempler på plagiat. Nu skal et bredt udvalg undersøge ministerens ph.d.-afhandling.


 - Der er gode forklaringer.
Sådan lyder det fra uddannelses- og forskningsminister Esben Lunde Larsen (V), efter at der i en undersøgelse fra Det Teologiske Fakultet på Københavns Universitet er blevet fundet eksempler på plagiat og selvplagiat i ministerens ph.d.-afhandling.
Dekanen på Det Teologiske Fakultet ved Københavns Universitet har fredag bedt universitets praksisudvalg om at gå ind i sagen, efter at fakultetets undersøgelse har fundet fem eksempler på plagiat.
Ministeren har ikke ønsket at stille op til interview, men skriver i en pressemeddelelse:
- Det mener jeg, der er gode forklaringer på, da jeg har haft en kontraktlig forpligtelse til at formidle min forskning løbende.
- Skulle jeg have begået nogen fejl i min afhandling, vil det naturligvis ærgre mig gevaldigt. Men det er nok de færreste, der går gennem et arbejdsliv uden at fejle. Det kan også ske for mig.
Esben Lunde Larsen bad i november fakultetet om at undersøge ph.d.-afhandlingen, og det er på baggrund af undersøgelsens resultater, at dekanen har bedt udvalget om også at undersøge afhandlingen.
- De udokumenterede rygter kan man ikke som forsker - og slet ikke som uddannelses- og forskningsminister - have kørende. Derfor har jeg bedt Københavns Universitet om at undersøge min afhandling, lyder det fra Esben Lunde Larsen.
Praksisudvalget består af otte medlemmer på tværs af mange fag. Medlemmerne udpeges af fakulteternes akademiske råd blandt universitetets professorer og lektorer.
Målet med udvalgets arbejde er at undersøge og træffe afgørelser om, hvorvidt der foreligger brud på god videnskabelig praksis.
Praksisudvalget har seks måneder til at undersøge ministerens ph.d.-afhandling.
