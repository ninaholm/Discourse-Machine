Barfoed varsler samarbejde med De Radikale
Lars Barfoed (K) åbner for pardans med De Radikale. Ifølge DF er en konservativ stemme en stemme på rød blok.


 18 dage før folketingsvalget lægges der op til et samarbejde mellem De Konservative og De Radikale, uanset hvilken blok der ender med at løbe af med sejren.
I et interview med Berlingske gør den konservative partiformand, Lars Barfoed, det klart, at finansloven ikke længere vil komme til verden efter snævert samarbejde med DF, hvis den borgerlige blok genvinder regeringsmagten. Han har set sig lun på De Radikale.
- Vi kan bruge hinanden til at sikre, at der vil være et bredt konstruktivt samarbejde hen over midten. Det kræver selvfølgelig, at dem, der er på begge sider af os, er villige til dette, men tilsammen kan vi jo forpligte dem på det, siger Lars Barfoed.
En eventuel regering under socialdemokratisk ledelse vil heller ikke alene basere finansloven på stemmer fra Enhedslisten, slår De Radikales leder, Margrethe Vestager, fast i samme sammenhæng:
- Når nu Danmark er i den her trælse økonomiske situation, så er det på tide at tage det endelige opgør med blokpolitikken. Vi kan ikke løse Danmarks problemer i én blok over for den anden blok, siger hun.
Også på udlændingeområdet åbner De Konservative op for et samarbejde med De Radikale.
- Fremadrettet i forhold til integration, arbejdsmarkedet og for at sikre humanisme og medmenneskelighed i det vi gør, tror jeg sagtens, vi kan finde fælles fodslag, siger han.
Den udmelding får Dansk Folkepartis leder, Pia Kjærsgaard, til at rette et frontalangreb på sin konservative kollega:
- Kunne De Konservative og De Radikale ikke bare fusionere, og så sammen pege på Helle Thorning-Schmidt som statsminister? Lars Barfoed er i den grad i panik over vigende meningsmålinger, siger hun.
Over for Ekstra Bladet går Pia Kjærsgaard så langt som til at sige, at en stemme på Lars Barfoed reelt vil være en stemme på rød blok.
