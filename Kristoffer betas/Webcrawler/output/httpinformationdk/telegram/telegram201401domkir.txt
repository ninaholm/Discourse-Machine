Domkirke får rød smiley af Arbejdstilsynet
Medarbejdere, som skal ringe med kirkeklokkerne, er i risiko for at falde to-tre meter ned, lyder det.


 Da Arbejdstilsynet besøgte Helsingør Domkirke i december måned, resulterede det i seks påbud til den gamle kirke. Blandt andet var der var fare for at falde og få "alvorlig legemsbeskadigelse".
Det fremgår af en tilsynsrapport, som Frederiksborg Amts Avis har fået aktindsigt i.
Kontaktperson i Sankt Olai Sogns Menighedsråd Rikke Christine Olsen Goodarzi bekræfter over for avisen, at kirken har modtaget en rød smiley. Men kirken er i gang med at efterkomme påbuddene, lyder det.
- Vi er i gang, og inden for fire måneder er alting i orden, siger hun.
Arbejdstilsynet observerede to gange problemer, der kunne resultere i farlige situationer for domsognets medarbejdere.
På kirkeloftet var der ikke ordentlig lys på nogle af adgangsvejene, som samtidig var smalle og ikke havde gelænder på hele stykket. Et andet sted manglende der værn mod nedstyrtning.
- Det er Arbejdstilsynets vurdering, at arbejdet på platform i forbindelse med klokkeringning ikke er planlagt, tilrettelagt og udført sikkerhedsmæssigt fuldt forsvarligt.
- Medarbejderen er i risiko for at falde cirka 2,5-3 meter ned med fare for alvorlig legemsbeskadigelse, skriver Arbejdstilsynet i sin rapport.
Den tilsynsførende har også noteret, at platformen bruges fire til fem gange årligt.
Helsingør Domkirke er den tredje kirke i kommunen, der inden for et halvt år har fået en rød smiley af Arbejdstilsynet.
