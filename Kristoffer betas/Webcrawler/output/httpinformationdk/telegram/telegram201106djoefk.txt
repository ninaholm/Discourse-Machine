Djøf kræver ytringsfrihed for forskere
Forskere har ret og pligt til at ytre sig frit uden frygt for censur, siger Djøf-formand.


 Forskerne skal frit og uden frygt kunne fortælle om deres viden til offentligheden. De skal ikke tie af frygt for, at politikerne straffer dem ved at beskære bevillingerne til deres universitet eller læreanstalt.
Det siger vicestatsadvokat Finn Borch Andersen, som er formand for Dansk Jurist- og Økonomforbund. Meldingen kommer efter, at der på ny er blæst om EU-forskeren Marlene Wind.
Først langede integrationsminister Søren Pind (V) kraftigt ud efter Marlene Wind, fordi hun ifølge ham udtrykte sig politisk. Senere besluttede hun sig så for at holde en pause fra medierne, men søndag kritiserede videnskabsminister Charlotte Sahl-Madsen (K) så den pause.
Ministeren mener nemlig, at forskerne har både ytringsfrihed og ytringspligt.
- Jeg er fuldstændig enig. Der står i universitetsloven, at forskere skal udtale sig om samfundsmæssige forhold. Den konkrete sag kan føre til, at andre forskere vil være bekymrede for at udtale sig, fordi de frygter et efterfølgende politisk indgreb, siger Djøf-formanden Finn Borch Andersen.
 Han understreger, at Marlene Wind har undskyldt enkelte af sine udtalelser, som faldt Søren Pind for brystet.
- Når man udtaler sig som forsker, er det vigtigt, at man ordlægger sig på en hensigtsmæssig måde. Kernen i problemet er, at Marlene Wind har udtalt sig om lovforslaget, men angrebene på hende har været meget personlige, siger Djøf's formand.
Derfor forstår han godt Marlene Winds beslutning, men som princip er det vigtig at understrege pligten til at formidle forskning, lyder det.
- Det er afgørende at få slået endegyldigt fast, at forskere har ret og pligt til ikke bare ytringsfrihed, men snarere en ytringspligt i forhold til det offentlige rum, siger Djøf's formand.
 - Derfor skal politikere undlade at gå efter manden i stedet for bolden med personlig kritik af kritiske forskere, tilføjer Finn Borch Andersen.
