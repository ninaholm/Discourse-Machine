Mindst 27 dræbt af selvmordsbombe i Irak
Iraks sikkerhedsstyrker kæmper for at bevare kontrol over by, som det tog måneder at indtage.


 En selvmordsbomber dræbte mandag mindst 27 shiamuslimske militsfolk i udkanten af den irakiske by Jurf al-Sakhar, efter at sikkerhedsstyrker havde fordrevet enheder fra Islamisk Stat (IS) fra området i weekenden, siger kilder i Iraks militær og politi.
Omkring 60 shiamuslimske militsfolk blev såret.
Manden, der sprængte sig selv i luften, kørte i en Humvee, som var fyldt med sprængstoffer. Køretøjet var formentligt erobret fra militæret.
Det har stor betydning for de irakiske sikkerhedsstyrker at bevare kontrollen over Jurf al-Sakhar, efter at det efter måneders kampe omsider er lykkedes dem at fordrive sunnimuslimske oprørere fra byen.
Det vil også betyde, at militæret lettere vil kunne hindre sunnimuslimske oprørsgrupper i at rykke nærmere på hovedstaden Bagdad. Desuden vil militæret kunne afskære oprørerne fra deres baser i den vestlige provins Anbar og hindre dem i at infiltrere det overvejende shiamuslimske sydlige Irak.
Islamisk Stat har truet med at marchere mod Bagdad, som et stort antal specialstyrker og tusindvis af shiamuslimske militsmænd står parat til at forsvare.
Hvis de irakiske sikkerhedsstyrker vinder terræn i Anbar kan det styrke moralen i militæret, som var tæt på at bryde sammen i juni, da Islamisk Stat rykkede frem i næsten hele det nordlige Irak.
Der er stor fokus på den planlagte indsættelse af den kurdiske peshmerga-hær i den syriske grænseby Kobani, som i 40 dage er blevet forsvaret af kurdiske militsfolk.
Irakiske kurdere og medlemmer af den kurdiske administration i Syrien siger, at peshmerga-soldater skulle have været på vej til Kobani via Tyrkiet søndag. Men deres afrejse blev udskudt.
- Indtil videre er de ikke kommet af sted, siger Sinam Mohammed fra de syriske kurderes administration i Europa. the
Islamisterne har belejret den vigtige grænseby siden midten af september, men luftangreb fra den amerikansk-ledede koalition har trængt IS i defensiven.
ritzau/Reuters

