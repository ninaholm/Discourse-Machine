Fritidsarkæolog finder vikingeskat på Omø
Museum Vestsjælland har modtaget en sjælden sølvskat, fundet af en amatørarkæolog på ø-besøg.


 Det blev tirsdag offentliggjort, at amatørarkæologen Robert Hemming Poulsen har fundet en sølvskat fra vikingetiden begravet i en mark på Omø syd for Skælskør.
Skatten befinder sig nu på Museum Vestsjælland, og museumsinspektøren Hugo Hvid Sørensen mener, at der er tale om et ganske særligt fund.
- En skat som denne bliver kun fundet hvert 10. til 15. år. Den indeholder nemlig mange genstande og er derudover utrolig velbevaret, fordi den har ligget i sandjord, siger han.
 Da Amatørarkæologen i september skulle til Omø for at lægge fibernet i forbindelse med sit almindelige arbejde, medbragte han sin metaldetektor. Efter arbejdstid gik han på jagt efter arkæologiske fund.
Hugo Hvid Sørensen fortæller, at han fik et tip fra en lokal bondemand, der svagt huskede at have fundet en sølvring på marken, da han var barn.
Første tegn på skatten viste sig dermed sidst i september. Siden har museet med støtte fra Kulturstyrelsen stået for udgravningen, der netop er afsluttet tirsdag. Museumsinspektøren forventer, at man kan vil kunne lære meget af det store fund.
- Det er meget usædvanligt, at vi har fundet så mange af de danske mønter, der kaldes Harald Blåtand-mønter, der hører til nogle af de allerførste fra den tid, siger han.
- Robert Hemming Poulsen skal virkelig æres for det her fund, for hans indsats gør, at vi er blevet meget klogere, fortsætter museets Hugo Hvid Sørensen.
Selvom skatten er indleveret til Museum Vestsjælland, er dens rejse ikke slut. Når et fund har historisk værdi, er det nemlig såkaldt danefæ, og genstandene skal derfor vurderes af eksperter på Nationalmuseet.
- Først skal vi registrere og fotografere alle dele af skatten, og derefter sender vi den til Nationalmuseet. Derefter håber vi selvfølgelig at få den tilbage her til museet, så vi kan udstille den, siger museumsinspektøren.
Om Museum Vestsjælland kan udstille sølvskatten fra Omø afhænger af, om museet kan leve op til Nationalmuseets sikkerhedskrav.
