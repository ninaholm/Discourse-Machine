Fagbevægelsen: Thorning giver dagpengehåb
Fagbevægelsen øjner åbning fra Thorning for, at danskerne igen kan genoptjene ret til dagpenge på et halvt år.


 Flere ledende fagforeningsfolk ser en åbning for, at regeringen vil sætte den såkaldte genoptjeningsperiode ned fra 52 uger til 26 uger.
Udmeldingen kommer efter Socialdemokraternes sommergruppemøde onsdag.
Her fastslog statsminister Helle Thorning-Schmidt (S) meget klart, at regeringen ikke én gang til vil forlænge dagpengeperioden midlertidigt, når et ukendt antal danskere til nytår risikerer at miste retten til dagpenge.
Til gengæld bliver statsministeren mindre håndfast, når det gælder hjælp til eksempelvis håndværkere med sæsonarbejde, som bliver ramt af, at genoptjeningsperioden er blevet fordoblet fra 26 til 52 uger.
Thorning afviser ikke kategorisk, at regeringen ville lempe genoptjeningskravet.
- Det er ikke en del af regeringens planer på nuværende tidspunkt, siger Helle Thorning-Schmidt.
Det er ordene "på nuværende tidspunkt", som fagbevægelsen bider mærke i.
- Jeg tolker det som en åbning, siger FTF's formand, Bente Sorgenfrey, og tilføjer:
- Genoptjeningsperioden har stor betydning for at have et fleksibelt arbejdsmarked, hvor lønmodtagere er inde og ude i perioder, og genoptjeningskravet er i vores optik ikke noget, som vi er færdige med at diskutere, siger Bente Sorgenfrey.
Også formand for FOA Dennis Kristensen ser en åbning.
- Det er positivt, at statsministeren ikke gentager det samme budskab om, at der slet ikke er noget at stille op. Der er trods alt en lille åbning, men den skal gøres meget større, siger Dennis Kristensen.
Ligesom Bente Sorgenfrey fastslår han, at regeringen ikke kommer uden om at forkorte genoptjeningsperioden.
På mandag fremlægger regeringen sit finanslovforslag, og hvis man vil have flertal med Enhedslisten, så skal der en løsning på dagpengene til. Også Enhedslistens gruppeformand, Per Clausen, ser Thornings melding som en åbning.
- Det er det nok. Men for os er det afgørende, at de får ødelagt deres økonomi på grund af dagpengestramninger, uden at de har fået et tilbud om et arbejde, siger Per Clausen.
