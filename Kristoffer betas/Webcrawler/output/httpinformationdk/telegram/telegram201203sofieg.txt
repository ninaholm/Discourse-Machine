Sofie Gråbøl giver Camilla en sweater
Hertuginden fik overrakt en vaskeægte Sarah Lund-sweater, da hun besøgte optagelserne til "Forbrydelsen".


 I selskab med kronprinsesse Mary besøgte hertuginden af Cornwall, Camilla, optagelserne til tv-serien "Forbrydelsen" tirsdag.
Rammerne om det royale besøg var lige så atypiske som den gave, hertuginden fik foræret af seriens hovedperson, Sarah Lund, spillet af Sofie Gråbøl.
Besøget fandt sted på et autoværksted i Lynge nord for København, hvor optagelserne til sæson tre er i fuld gang. Camilla modtog en sweater magen til den, Sarah Lund bærer i serien, mens kronprinsessen fik overrakt en varm "Forbrydelsen"-frakke.
Det var anden gang, seriens producer, Piv Bernth, forfatter Søren Sveistrup og Sofie Gråbøl mødte prins Charles' kone, Camilla. "Forbrydelsen"-holdet hilste nemlig på prinseparret ved en reception på den britiske ambassade mandag.
Og for Sofie Gråbøl var det noget ganske særligt at tage imod hertuginden dagen efter på hendes egen arbejdsplads.
- Det er meget specielt at skulle møde hende i dag. Nu var jeg jo på udebane i går, og det er hun så i dag. Jeg har sagt, hun skulle tage flade sko på, sagde hun med et smil, kort før den royale kortege ankom.
Hertuginden var nu iført høje hæle, da hun og kronprinsessen blev vist rundt på settet. De så lysvogne, sminkevogne og hilste på skuespillerne.
Desuden overværede de optagelserne til slutningen af sjette afsnit, hvor Sarah Lund er på opgave med to kolleger.
Både prins Charles og hertuginde Camilla følger med i "'The Killing", som "Forbrydelsen" bliver kaldt i Storbritannien.
Sæson et og to er blevet vist på engelsk tv, og det var Camillas eget ønske at besøge optagelserne til serien i forbindelse med det officielle besøg i Danmark.
