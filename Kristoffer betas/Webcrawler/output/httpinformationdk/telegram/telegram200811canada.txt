Canada står fast på at rømme Afghanistan



 Bush eller Obama? For Canada betyder det ikke noget, når det gælder tilbagetrækning af de canadiske soldater i Afghanistan i 2011.
 Den canadiske udenrigsminister, Lawrence Cannon, siger, at Canada som planlagt vil trække sine soldater ud i 2011, også selv om Barack Obama, der i januar afløser George Bush på posten som USA's præsident, skulle bede canadierne om at blive længere.
 Canada har omkring 2500 soldater udstationeret i det sydlige Afghanistan, hvor der blandt andet også er danske soldater. Canada har mistet 97 soldater og en diplomat i Afghanistan.
