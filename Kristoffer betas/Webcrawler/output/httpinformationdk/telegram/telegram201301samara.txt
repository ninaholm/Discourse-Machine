Samaras i Berlin: Grækerne gør store ofre
Grækenlands regeringschef er i Berlin. Grækerne arbejder hårdt for at komme økonomisk til hægterne, siger han.


 Tænderne bliver bidt sammen i Grækenland.
Befolkningen arbejder hårdt for at få landet ud af den dybe økonomiske krise og genoprette omverdenens tillid til Grækenland.
Det er budskabet til Tyskland, den store europæiske långiver til de kriseramte grækere, fra Antonis Samaras, Grækenlands premierminister.
Han er fredag kommet til den tyske hovedstad, Berlin, for at deltage i en erhvervskonference og holde møder med Angela Merkel, Tysklands forbundskansler.
- Jeg vil gerne gøre det klart fra begyndelsen, at vort land er i gang med en kæmpe anstrengelse, der går hånd i hånd med store ofre, for at få tingene på rette spor, siger premierminister Samaras forud for mødet med Merkel.
- Vi forsøger at genvinde tilliden, når det gælder de europæiske folk, og når det gælder markederne, siger Samaras.
Grækenland har i flere år været i dyb krise og holder nu økonomien oven vande via store kriselån fra Den Internationale Valutafond (IMF), Den Europæiske Centralbank (ECB) og EU.
Men der er hægtet krav på kriselånene, og det gælder blandt andet besparelser og reformer.
Derfor er Grækenland i gang med en stor hestekur, som rammer den almindelige græker hårdt.
Tyskland, den økonomiske motor i Europa, har grebet dybt i sin pengekasse for at hjælpe grækerne, men Merkel har til gengæld krævet store græske sparetiltag.
Det har medvirket til, at Merkel ikke hører til blandt de populæreste personer i Grækenland.
Omvendt er der mange tyskere, der er uenige i, at tyske skatteydere skal hjælpe Grækenland.
