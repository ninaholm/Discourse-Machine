Stort flertal stemmer for stormoske
Borgerrepræsentationen har vedtaget den omstridte shiamuslimske stormoske i København.


 Nu kan der bygges en stor shiamuslimsk moské på Vibevej i København. 
Københavns Borgerrepræsentation har godkendt lokalplanen for moskebyggeriet med 35 stemmer fra Socialdemokraterne, De Radikale, SF og Enhedslisten. 
Konservative og Dansk Folkeparti var imod, mens seks medlemmer af Venstre samt en enkelt fra Enhedslisten undlod at stemme.
Vedtagelsen var ventet, men moskeplanen for nordvestkvarteret har været genstand for stor debat, fordi moskeen skal bygges som en traditionel moské med to 32 meter høje minareter og en blå kuppel. 
Desuden er det blevet kritiseret, at stormoskeen angiveligt er finansieret af det iranske præstestyre. 
Ifølge lokalplanen skal byggeriet bl.a. indeholde bederum, amfiteater, konferencerum, overnatningsmulighed for gæsteimam og bibliotek.
