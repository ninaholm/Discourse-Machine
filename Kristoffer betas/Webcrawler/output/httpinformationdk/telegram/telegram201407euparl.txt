EU-Parlamentet rykker Juncker-afstemning
EU-Parlamentet tilpasser sig EU-lederes topmøde og flytter afstemningen om formanden for EU-Kommissionen.


 EU-Parlamentet skulle have stemt på onsdag i næste uge om, hvorvidt de mener, at EU-Kommissionens nye formand skal hedde Jean-Claude Juncker eller ej. Men nu bliver det tirsdag 15. juli i stedet for af hensyn til et uformelt EU-topmøde, som blev planlagt i sidste uge.
Det bekræfter EU-Parlamentets pressechef, Marjory Van Den Broeke, torsdag.
Afstemningen har længe skulle finde sted 16. juli i Strasbourg i Frankrig.
 Men i sidste uge besluttede EU's stats- og regeringschefer, at de skal mødes til middag onsdag aften sammen med Jean-Claude Juncker, som de efter pres fra parlamentet godkendte som kandidat til posten som formand for kommissionen.
Til topmødet vil lederne finde ud af, hvem de ønsker skal være den nye EU-udenrigschef, som i dag hedder Catherine Ashton.
Ved at bøje sig og flytte datoen en dag frem viser parlamentet fleksibilitet over for EU-lederne, som parlamentet de seneste måneder har været i traktatkrig med. Medlemslandene tabte.
Parlamentet mente nemlig, at en af deres såkaldte spidskandidater til posten skulle blive den nye kommissionsformand. Sådan tolker de en ny sætning i Lissabontraktaten. Medlemslandenes ledere mente, at det gav parlamentet en tand for meget magt.
Men nu ser det altså ud til, at parlamentet får sin vilje ved, at det bliver det borgerlige parti, EPP's, spidskandidat, Juncker, som får den magtfulde post.
Statsminister Helle Thorning-Schmidt (S) og de andre EU-chefer mødtes i Bruxelles torsdag og fredag i sidste uge, hvor de efter et langt og tungt pres fra EU-Parlamentet faktisk godkendte Juncker som deres kandidat til formandsposten, selvom de egentlig mener, at processen er rodet og bør være anderledes.
Valget af Juncker blev vedtaget ved en afstemning, hvor Storbritannien og Ungarn stemte imod som de eneste ud af de 28 EU-lande.
