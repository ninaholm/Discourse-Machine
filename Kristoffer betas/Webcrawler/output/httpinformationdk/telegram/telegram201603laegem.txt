Lægemiddelstyrelsen advarer hjertesvage mod gigtmedicin
Personer med risiko for hjertesygdomme bør ikke bruge visse typer gigtmedicin ifølge Lægemiddelstyrelsen.


 Læger, der udskriver gigtmedicin, skal være meget opmærksomme på, at visse typer medicin giver øget risiko for hjertesygdomme hos patienter.
Det slår Lægemiddelstyrelsen fast i en skriftlig kommentar til en ny stor europæisk undersøgelse. Den viser, at visse typer velkendte og udbredte typer af gigtmedicin kan forårsage blodpropper i hjertet hos hjertepatienter.
Risikoen gælder gigtmedicin af typen NSAID (non-steroide anti-inflammatoriske lægemidler). Styrelsen peger især på midlerne Diclofenac, Ibuprofen og Naproxen.
Ifølge Lægemiddelstyrelsen er risikoen udførligt beskrevet i de nævnte produkters produktresuméer.
For Diclofenac er det endvidere beskrevet, at patienter med særlig risiko for hjertesygdomme såsom forhøjet blodtryk, højt kolesteroltal, sukkersyge samt rygere kun bør behandles med Diclofenac efter nøje overvejelse.
Lægemiddelstyrelsen udpeger Naproxen som midlet med den laveste risiko af de tre nævnte.
Til gengæld har Diclofenac samme høje risiko som de nyere midler (COX-2-hæmmere), som er fjernt fra markedet ligesom Ibuprofen i høje doser også anses for at have en relativt høj risiko.
Anbefalingen fra Lægemiddelstyrelsen til de ordinerende læger er at bruge disse midler i kortest mulig tid og i lavest mulig dosis.
 Gigtmedicin er blandt de mest solgte medicinpræparater i verden og ordineres hvert år til mange tusinde danskere.
Hvert år indløser mere end 15 procent af danskerne en recept på gigtmedicin. Tallet stiger med alderen, og hver fjerde over 65 år tager disse typer gigtmedicin.
- Tidligere undersøgelser har vist, at omkring 35 procent af danske patienter med hjertesvigt eller blodpropper i hjertet har fået ordineret denne typer gigtpræparater efterfølgende.
- Dér burde de fleste bruge andre midler, der er mindre skadelige for hjertet, siger Morten Schmidt, læge og ph.d. fra Aarhus Universitet, som står i spidsen for det nye internationale forskningsprojekt.
