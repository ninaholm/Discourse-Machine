DF og EL enige: Tilbageskridt for åbenhed
Offentligheden får ikke bedre indsigt med ny lov. Tværtimod, lyder det fra både højre og venstre.


 Den nye offentlighedslov, som regeringen er blevet enig med Venstre og Konservative om, er ikke et fremskridt, men et stort tilbageskridt for åbenheden.
Sådan lyder kritikken fra både Dansk Folkeparti og Enhedslisten.
Partierne hæfter sig begge ved, at adgangen til aktindsigt i dokumenter, som ministre udveksler med andre politikere og embedsmænd, bliver yderligere begrænset.
- Jeg har svært ved at se, at det har andet formål at holde fast i paragraf 24, end at man vil sikre myndighedernes og ministrenes mulighed for at skjule fejl, fusk og embedsmisbrug, siger Enhedslistens retsordfører Pernille Skipper.
Paragraf 24 er den mest omstridte del af lovforslaget, der først blev fremlagt af forhenværende justitsminister Lars Barfoed (K).
Men han kunne ikke samle flertal, fordi de nuværende regeringspartier var betænkelige over netop paragraf 24, der undtog dokumenter til "ministerbetjening" fra aktindsigt.
Ordet "ministerbetjening" kommer ikke til at indgå i det nye lovforslag, og regeringen mener, at den har formuleret en mere restriktiv paragraf 24, så paragraffen ikke kan bruges som et gummistempel til at undtage dokumenter fra aktindsigt.
- Vi er nødt til at anerkende, at der er et behov for politisk rådgivning. Man er nødt til at kunne drøfte en idé, uden at det havner på forsiden af Ekstra Bladet, siger SF's retsordfører Karina Lorentzen.
Hun mener, at der alt i alt er fundet et fornuftigt kompromis.
Venstres ordfører, Jan E. Jørgensen, mener til gengæld ikke, at der er den store forskel på Barfoeds oprindelige lovforslag og så den aftale, der er landet nu.
- Reglen er stort set identisk med VK-regeringens, men med en lille sproglig ændring, der understreger, at den har et snævert anvendelsesområde, hvilket hele tiden har været hensigten, skriver han i en pressemeddelelse.
Dansk Folkepartis medlem af retsudvalget Pia Adelsteen tvivler på, at hendes parti vil tilslutte sig aftalen.
- Det er meget mærkeligt, at det lige er de fem partier, der typisk har ministre, der mener, at politisk rådgivning skal undtages, siger hun ironisk.
- Jeg er bekymret for, at det lukker mere end det åbner. Jeg synes det er dårligt og tåbeligt, at man gør det, siger hun.
