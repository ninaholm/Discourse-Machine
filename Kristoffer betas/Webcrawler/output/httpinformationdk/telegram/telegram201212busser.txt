Busserne står stille i Nordjylland
Nordjyllands Trafikselskab indstiller buskørsel indtil mandag morgen. Også togene er ramt af snestormen.


 Snestormen, der har hærget store dele af Danmark søndagen igennem og især ramt jyderne hårdt, får nu Nordjyllands Trafikselskab (NT) til at køre busserne i garage indtil mandag morgen.
- Vejrsituationen er så håbløs i Nordjylland på grund af snestormen, at NT indstiller buskørslen og flextrafik resten af i dag og indtil mandag morgen. Ganske få ruter kører stadig - men med store forsinkelser, oplyser trafikselskabet på sin hjemmeside.
DSB kører også med forsinkelser i dele af landet på grund af julevejret. Samtidig fraråder politiet unødig udkørsel i Nordjylland.
Både Falck og Dansk Autohjælp har søndag travlt med at trække nødstedte bilister fri af sneen og tilbage på vejene.
Dansk Autohjælp frygter dog, at de svingende temperaturer vil gøre det endnu sværere for bilisterne at holde sig på vejene.
- Vi sidder med spænding og ser på, hvad der sker. Går det over i isslag, inden vi rammer noget tøvejr igen, kan det være, at det ikke engang er kulmineret endnu.
- Så det kan godt gå hen og blive en rigtig travl aften, siger vagtcentralchef Ellen Trolle.
