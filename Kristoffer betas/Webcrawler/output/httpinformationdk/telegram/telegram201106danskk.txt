Dansk kvinde ramt af farlig VTEC-bakterie
Endnu en dansker er registreret smittet med den farlige bakterie VTEC. Men der er ingen tegn på nyt udbrud.


 En dansk kvinde er blevet smittet med den farlige bakterie VTEC, som har smittet mere end 3800 mennesker i 16 lande.
Dermed har i alt 11 kvinder og 12 mænd i Danmark været ramt af bakterien, oplyser Statens Serum Institut (SSI). Ud af dem har de ni den farlige nyresygdom HUS.
Kvinden, som nu er registreret med sygdommen, har været i Tyskland i begyndelsen af maj. Hun er efter al sandsynlighed blevet smittet på rejsen.
Kåre Mølbak, overlæge på SSI, har tidligere understreget, at der kunne komme enkelte nye smittetilfælde, men at der på ingen måde er grund til at frygte, at der vil komme endnu en VTEC-epidemi.
De smittede danskere er alle i alderen 23 til 81 år, og alle på nær en er blevet smittet i forbindelse med rejser i Nordtyskland.
Mindst 43 mennesker er døde på grund af udbruddet i Tyskland - heraf 42 tyskere og en enkelt svensker.
De fleste, der smittes med sygdommen, får dog ikke alvorlige skader, men i en række tilfælde udvikler infektionen sig til nyresvigt og nerveskader.
Både danske og udenlandske grøntsagsproducenter har mistet store summer, efter at forskellige grøntsager har været mistænkt for at være kilde til udbruddet. For eksempel har spanske agurker været i søgelyset.
Siden har de tyske myndigheder dog fundet frem til, at kilden til udbruddet med meget stor sandsynlighed er spirer fra en producent i Nordtyskland.
En række restauranter, hvor flere mennesker er blevet smittet, har nemlig fået leveret spirer fra den pågældende virksomhed.
