Syriens regering: Vi er klar til dialog med oprørere
Præsident Bashar al-Assads regime i Syrien er parat til at tale med oprørerne, siger udenrigsministeren.


 Syriens udenrigsminister, Walid al-Mouallem, siger under et besøg i Moskva, at regeringen er klar til at indlede en dialog med den væbnede opposition.
Det rapporterer det russiske nyhedsbureau Itar-Tass.
- Vi er klar til dialog med alle, der måtte ønske det. Selv dem, der har våben i hænderne, forsikrer ministeren.
Syriens oprørsbevægelse, Den Nationale Koalition, har sagt, at den er villig til at forhandle en fredsaftale, der kan sætte en stopper for den blodige borgerkrig.
Det er dog en klar betingelse fra oprørernes side, at præsident Bashar al-Assad træder tilbage.
