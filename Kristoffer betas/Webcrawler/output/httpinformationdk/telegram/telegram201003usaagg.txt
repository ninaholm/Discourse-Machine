USA vil have aggressive Iran-sanktioner



 USA's præsident, Barack Obama, vil have gennemført "aggressive sanktioner" mod Iran for at forhindre, at landet bliver i stand til at udvikle atombomber. Det skal ske for at hindre et atomkapløb i Mellemøsten.
Obama, der siden starten af sin præsidentperiode har forsøgt sig med dialogpræget diplomati over for Iran, mener, at hans regering har haft succes med at isolere iranerne i forhold til det internationale samfund.
- Som vi har set, så er den iranske regering mere opsat på at hindre landets befolkning i at udøve dens demokratiske rettigheder og menneskerettigheder end at løse dette problem via diplomati, siger Obama i et interview på tv-stationen Fox News.
- Det er derfor, vi går efter aggressive sanktioner. Vi har ikke udelukket nogen muligheder. Vi bliver ved med at presse på, siger præsidenten.
At hindre Iran i at anskaffe sig atomvåben er en af Obama-regeringens højeste prioriteter, understreger den amerikanske præsident.
- Det er en svær problemstilling, men det er et problem, som vi er nødt til at løse, fordi det ville kunne udløse et atomvåbenkapløb i Mellemøsten, hvis Iran får en atombombe, og det ville skade vores nationale sikkerhedsinteresser utroligt meget, siger Obama.
Amerikanske embedsfolk sagde tirsdag, at det ser ud til, at Irans udvikling af atomvåben er gået ned i fart.
