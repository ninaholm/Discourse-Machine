Regning på vej til embedsmænd i Kolding
Embedsmænd i Kolding Kommune skal til lommerne. De får en regning for at have spist dyrt på blandt andet restaurant Noma i København.


 Inden længe ligger der en regning i postkassen hos otte embedsmænd i Kolding Kommune. De har spist og drukket dyrt for kommunens penge og kommer nu til at betale en del af beløbet tilbage, oplyser borgmester Jørn Pedersen (V).
I alt skal de otte embedsmænd betale cirka 20.000 kroner, fordi de med blandt andet en middag på restaurant Noma i København spiste og drak for over 2200 kroner per næse. Det er over det acceptable middagsniveau på 1000 kroner per kuvert, som en landsretsdom fastsatte i forbindelse med sagen mod Farums tidligere borgmester Peter Brixtofte.
Beslutningen om tilbagebetaling blev truffet på et møde i økonomiudvalget mandag aften.
