Norges regering får tæv i meningsmåling
Slagsmål om næste års finanslov tærer på den norske regerings popularitet.


 Den norske regering får klø i en meningsmåling, som er blevet foretaget, efter at regeringspartierne Høyre og Fremskrittspartiet har fremlagt deres finanslovforslag.
Partierne ønsker ifølge nyhedsbureauet AFP blandt andet skattelettelser til de rigeste og velfærdsnedskæringer, der rammer folk med lave indtægter.
Fremskrittspartiet står til at få blot 9,6 procent af stemmerne ifølge målingen, der er lavet af TNS Gallup for norsk TV2. Det er en tilbagegang på hele 4,3 procentpoint sammenlignet med en måling lige før offentliggørelsen af finanslovforslaget 8. oktober.
Ikke siden 1995 har Fremskrittspartiet stået så svagt i en måling foretaget af TNS Gallup.
- Det er ikke godt nok, erkender partiets leder, Siv Jensen.
Hun mener, at vælgerne afventer situationen vedrørende landets budget.
- De venter, indtil stormen om statsbudgettet har lagt sig. Nu står vi midt i en orkan, og jeg er ikke overrasket over, at det viser sig i målingerne, siger Jensen.
Også regeringspartneren Høyre går tilbage i målingen. Hvis der skulle være valg i Norge, ville partiet få 23,4 procent af stemmerne. Det er den laveste vælgertilslutning siden en måling i august 2011.
Medlemmer af Arbeiderpartiet kan til gengæld godt finde smilene frem, når de læser målingen. Partiet får knap 40 procent af stemmerne og ville dermed kunne snuppe hele 75 mandater i Stortinget. I dag sidder partiet på 55 pladser i parlamentet.
Dermed vil Arbeiderpartiet kunne sætte sig på magten ved hjælp af støtte fra sine traditionelle samarbejdspartier, hvis der altså var valg i dag.
Usikkerheden i målingen er mellem 1,4 og 2,8 procentpoint.
