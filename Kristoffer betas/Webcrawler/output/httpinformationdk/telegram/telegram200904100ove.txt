100 overlevende trukket fri



 Flere end 100 overlevende er blevet trukket fri af ruinerne i Italiens jordskælvsområde, mens flere end 150 er blevet dræbt, og det frygtes, at dødstallet stiger yderligere.
 Jordskælvet, der målte 6,2 på richterskalaen, kvæstede desuden omkring 1500 mennesker, og op mod 50.000 er blevet gjort hjemløse.
 Redningsarbejdere med kraftige lamper og bulldozere leder stadig efter overlevende i ruinerne i middelalderbyen L'Aquila og de omkringliggende landsbyer. Nogle er blevet reddet efter at have ligget begravet i ruinerne i op mod 20 timer efter det værste jordskælv i Italien i 30 år.
 Regn og frysende temperaturer gør dog redningsarbejdet vanskeligt, og politiet må desuden patruljere i de ødelagte huse for at forhindre plyndring. Adskillige er anholdt.
 Efterskælv rystede aftenen igennem området, mens tusindvis af mennesker søgte ly i deres biler eller i teltlejre, der i hast er blevet rejst bl.a. i parker og på fodboldbaner.
 Parlamentsformanden Gianfranco Fini sagde, at nogle byer i området er blevet ødelagt næsten fuldstændigt. I L'Aquila, omkring 100 kilometer nordøst for Rom, sank snesevis af renæssancebygninger, historiske kirker og andre bygninger i grus. L'Aquila ligger i et bjergrigt område i Italiens Abruzzo-region.
