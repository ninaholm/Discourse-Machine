Øllingegaard klager over fødevarekontrol
Øllingegaard Mejeri føler sig dårlig behandlet af Fødevareregion Øst og klager nu til fødevareministeren.


 Mejeriet Øllingegaard vil klage til fødevareministeren over Fødevareregion Øst. Mejeriet er stærkt utilfreds med den rapport, som Fødevareregionens kontrollører skrev på baggrund af et kontrolbesøg på mejeriet den 2. juni. Bl.a. noterer de, at rengøringen er mangelfuld.
- Vi vil klage over den behandling, som vi har fået fra Fødevareregion Øst. Der er efter vores opfattelse tale om et hav af fejl i rapporten, siger advokat Knud Foldschack, der er bestyrelsesformand for den fond, der ejer det lille sjællandske mejeri.
Uenigheden med Fødevarestyrelsens konklusioner vedrørende mangel på rengøring har resulteret i, at mejeriet nu er blevet politianmeldt. 
- I og med at man klager over en rapport, bliver man automatisk politianmeldt. Det er åbenbart det, der er sket. Men der er ingen politianmeldelse mod Øllingegaard for nogen form for uregelmæssigheder i vores produkter, siger Knud Foldschack.
Dermed afviser han, at der skulle være fundet farlige bakterier i Øllingegaards produkter, som bt.dk skriver lørdag.
Foldschack har desuden bedt Fødevarestyrelsen om straks at besøge mejeriet, således at misforståelserne kan rettes.
