Anholdt mand var del af terrornetværk



 Manden, der fredag aften forsøgte at dræbe tegneren Kurt Westergaard, var del af et større terrornetværk, som Politiet Efterretningstjeneste gennem længere tid har overvåget. Ifølge PET er manden tidligere mistænkt for terror i Østafrika, men han var også del af et terrornetværk med tilknytning til Danmark, som PET overvågede, dog uden at opdage attentatplanerne mod Westergaard.
 Ifølge PET's oplysninger havde manden tætte forbindelser til den somaliske terrororganisation al-Shabaabs og al-Qaedas ledere i Østafrika, og han mistænkes for at have været involveret i terrorrelaterede aktiviteter i Østafrika.
 Ifølge Mehdi Mozaffari, professor ved Aarhus Universitet, har al-Shabaab har været aktive i fem-seks år og har kunnet vokse sig store i det borgerkrigshærgede Somalia, hvorfra de også har fået kontakt med al-Qaeda.
 - Somaliland er i samme situation som Afghanistan i 2001. Landet er uden regulær regering ligesom Yemen, og al-Qaeda bevæger sig, hvor regeringskontrollen er dårligst, siger Mehdi Mozaffari, der fortæller, at der er teorier om, at al-Shabaab blandt andet får penge fra pirateri.
 Mohammed Gelle, formand for Somalisk Netværk i Danmark, fortæller, at al-Shabaab tidligere har været en del af en mere moderat koalition i landet og med en blanding af nationalisme og religiøsitet vandt bred sympati i befolkningen - også hos dansk-somaliere.
 - Men i løbet af de seneste to år har gruppen forladt koalitionen, vist sit sande ansigt og driver nu et uhyre barsk og fundamentalistisk terrorregime i det sydlige Somalia. De udraderer alle modstandere og erkender sig åbent til sharialovgivning, terror og al-Qaeda, fortæller Mohamed Gelle.
 Han fortæller, at forbindelsen til al-Qaeda blandt andet blev tydelig, da amerikanerne for få uger siden dræbte en højtstående al-Shabaab-leder i Pakistan. 
