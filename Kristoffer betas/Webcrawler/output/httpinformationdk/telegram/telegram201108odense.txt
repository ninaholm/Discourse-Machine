Odense vil indføre totalt rygestop
Odense Kommune har som den første kommune planer om at forbyde rygning i arbejdstiden for alle ansatte.


 De ansatte i Odense Kommune skal forberede sig på, at det er slut med at tage en smøg i arbejdstiden.
På et budgetseminar har borgmester Anker Boye (S) fremlagt forslaget om rygestoppet, og forslaget støttes af byrådsmedlemmer fra SF, Dansk Folkeparti og enhedslisten, skriver Fyens Stiftstidende.
I givet fald bliver det første gang, at der indføres røgfri arbejdstid i en hel kommune, oplyser Inge Clemmensen fra Kræftens Bekæmpelse.
Rygere holder flere pauser og er oftere syge. Derfor kan Odense spare omkring 25 millioner kroner om året ved at forbyde tobak i arbejdstiden.
Kommunen mener, at sygefraværet vil falde fra de nuværende 18 årlige sygedage til 13 sygedage i gennemsnit per medarbejder, skriver avisen.
Hvis rygestoppet gennemføres vil det eksempelvis betyde, at en social- og sundhedsassistent i hjemmeplejen hverken må ryge i et personalerum, hos borgeren eller i bilen på vej til et besøg.
- Det gør vi, fordi vi vil hjælpe hende med at holde op med at ryge og dermed fremme hendes sundhed og minimere hendes risiko for at udvikle langvarige sygdomme eller dø alt for tidligt, står der i notatet.
Flere politikere i byrådet i Odense tager ifølge avisen forbehold for, at medarbejderne skal gå rundt og frygte at miste jobbet, fordi de har svært ved at holde op med at ryge.

