Mindegudstjeneste for Duisburg-ofrene
Tysklands politiske top i Duisburg for at mindes de 21 mennesker, der sidste weekend blev dræbt ved den Love Parade i byen, der gik så gruelig galt.


 Tysklands kansler Angela Merkel, landets præsident Christian Wulff og flere medlemmer af regeringen deltog lørdag i en mindegudstjeneste i Duisburg for de 21 mennesker, der blev dræbt ved sidste uges Love Parade-festival i byen.
Allerede lørdag morgen blev der lagt kranse fra Merkel, Wulff og andre dignitarer i det hav af blomster og stearinlys, der er opstået ved indgangen til den tunnel, hvor de mange mennesker blev mast ihjel.
Kansleren, der havde afbrudt sin ferie for at komme til Duisburg, talte med pårørende til de omkomne inden selve mindehøjtideligheden.
På Duisburgs fodboldstadion var der opstillet storskærme så op til 25.000 mennesker herfra kunne følge med i den økumeniske gudstjeneste, der fandt sted i byens Frelserkirke. Kun få hundrede indfandt sig dog på stadionet.
I kirken glimrede Duisburgs overborgmester, Adolf Sauerland, ved sit fravær. Allerede inden mindehøjtideligheden havde Sauerland meddelt, at han ville blive væk af respekt for de omkomne.
Overborgmesteren og myndighederne i byen er blevet stærkt kritiseret for den mangelfulde sikkerhed i forbindelse med Love Parade-arrangementet 24. juli. Den konservative borgmester gav først grønt lys til Love Parade samme morgen som den fandt sted, og ignorerede politiets og brandvæsnets advarsler mod arrangementet. Sauerland har hidtil nægtet ethvert medansvar for tragedien, men er under voldsomt pres for at træde tilbage som overborgmester.
Ofrene for sidste weekends tragedie i Duisburg var i alderen 18 til 38 år. De 13 kvinder og otte mænd kom fra Tyskland, Holland, Australien, Kina, Spanien, Italien og Bosnien-Hercegovina.
