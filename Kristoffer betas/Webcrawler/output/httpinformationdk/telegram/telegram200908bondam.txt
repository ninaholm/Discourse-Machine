Bondam betalte rykkergebyrer og morarenter



 Den radikale teknik- og miljøborgmester i København, Klaus Bondam, har en større personlig rolle i økonomirodet i Bondams forvaltning end hidtil kendt.
Det skriver Ekstra Bladet.
 Borgmester Bondams repræsentationskonto er gennem store dele af 2008 fyldt med posteringer på "rykkergebyrer" og "morarenter" (strafrenter fra for sent betalte regninger, red). 
 Både på det kreditkort, som Klaus Bondam personligt bruger på udlandsrejser, og på det benzinkort, som er tilknyttet borgmesterens repræsentationskonto, er regninger betalt så sent, at Københavns Kommune måtte bruge skatteyderpenge på at udligne gælden.
 Alene Statoil udstedte fire gange rykkergebyr og morarenter til borgmesteren, blandt andet den 19. februar 2008. Her betalte Bondams forvaltning 695,28 kroner i rykkergebyr til Statoil.
 Klaus Bondam skriver på sin hjemmeside, at forvaltningen opdagede noget var galt i foråret "2008". 
Men Statoil krævede rykkergebyrer allerede i februar måned. Og igen i marts, skriver Ekstra Bladet.
Først i september 2008 blev der politisk vedtaget en handlingsplan, der i løbet af 2009 skal bringe økonomien på ret spor igen.
 Klaus Bondam erkender, at pengene til strafrenter og rykkergebyrer kunne bruges langt bedre, end det er sket.
