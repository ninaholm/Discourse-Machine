Brand i Paris forsinker togdriften



 Nordfranske højhastighedstog og internationale tog til Belgien og Storbritannien begyndte onsdag aften atter at rulle, efter at de i flere timer havde stået stille på grund af en voldsom brand tæt på jernbanen i en forstad til Paris.
 Det franske jernbaneselskab, SNCF, var hårdt ramt, og Eurostars tog mellem Frankrig og Storbritannien samt selskabet Thalys tog til Belgien holdt også stille.
 Branden opstod i nærheden af den lokale jernbanestation Saint Denis-Stade de France og spredte sig til en nærliggende campingplads. SNCF indstillede på brandvæsnets opfordring al togdrift på strækningen i omkring to timer.
 Tusindvis af mennesker ventede i den overfyldte Gare du Nord, hvorfra både Eurostar og Thalys tog afgår, men som også er et vigtigt trafikknudepunkt for pendlertog til Paris' nordlige forstæder.
