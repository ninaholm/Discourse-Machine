Dagpengemodtagere mister 13.000 kr. årligt
På lang sigt vil dagpengemodtagere miste 13.000 kroner om året, hvis regeringens skatteforslag går igennem.


 Lidt over tusinde kroner om måneden før skat bliver - på lang sigt - regningen til landets dagpengemodtagere i det forslag til en skattereform, som regeringen fremlægger tirsdag.
Dermed mister dagpengemodtagere rundt regnet 13.000 kroner om året, skriver Politiken.
Under de nuværende regler, hvor dagpenge følger lønudviklingen, vil de frem til 2022 stige med omkring 56.700 kroner.
Men regeringen lægger op til at dæmpe stigningen i overførselsindkomsterne. Og dermed vil dagpengene kun stige med omkring 43.400 kroner, oplyser Skatteministeriet.
I begge tilfælde er der dog ikke taget højde for inflation.
Sammenholdt med lettelserne i skatten på arbejde ender dagpengemodtagerne dermed som en af de grupper, som relativt set taber flest penge på reformen.
Det har ikke været muligt at få en kommentar fra skatteminister Thor Möger Pedersen (SF). Men økonomi- og indenrigsminister Margrethe Vestager (R) siger til Politiken:
- Dagpengemodtagerne fastholder deres købekraft. Men de stiger mindre, end de ellers ville have gjort. Og det, synes jeg, er rimeligt.
- Pointen med dagpenge er jo ikke, at du skal være på dagpenge. Pointen med dagpenge er, at du skal tilbage på arbejdsmarkedet.
Forholdene for landets godt 140.000 dagpengemodtagere bliver i forvejen forringet to gange inden for kort tid. Fra 1. juli bliver det dobbelt så svært at genoptjene retten til dagpenge. Og fra årsskiftet sættes perioden med dagpenge ned fra fire til to år.
Regeringens forslag skuffer derfor direktøren for AK-Samvirke, der organiserer landets A-kasser.
- Det er voldsomt. Nu bliver det ikke ligefrem lettere at overbevise folk om, at de skal tegne forsikring mod ledighed. Det går den helt forkerte vej, siger direktør Verner Sand Kirk til Politiken.
