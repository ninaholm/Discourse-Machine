Nordkorea forfremmer general til marskal
Dagen efter Nordkoreas hærchef fratrådte, er der udnævnt en ny vicemarskal, som udlandet ikke kender meget til


 Nordkorea har udpeget en ny vicemarskal for hæren. Udnævnelsen kommer dagen efter, at chefen for landets store hær blev fritaget fra sine pligter på grund af sygdom.
- Hyon Yong-chol er tildelt titlen som vicemarskal for Koreas Folkehær, meddeler Pyongyangs statskontrollerede nyhedsbureau.
Uden for Nordkoreas grænser er der kun sparsom viden om den nye mand i hærens øverste ledelse. Hyon blev forfremmet til general i september 2010 sammen med fem andre. Blandt disse den nye leder Kim Jong-un og hans tante Kim Kyong-hui.
Professor Yang Moo-jin fra Universitetet for Nordkoreanske Studier i Seoul betegner Hyon Yong-chol som en "gådefuld" person, som menes at have kæmpet side om side med grundlæggeren af Nordkorea, Kim Il-sung, i kampen mod Japan.
Hyon er nu én af fire med titel af vicemarskal i landet. Og sandsynligvis kommer han til at overtage den fratrådte hærchef Ri Yong-hos ansvarsområde. Ri er nu fortid i hæren på grund af sygdom, ifølge styret.
Analytikere stiller sig skeptiske over for den begrundelse. De mener, at Ri blev fjernet fra sin post af Kim Jong-un i en magtdemonstration af den unge leder over for det indflydelsesrige militær, ifølge nyhedsbureauet AFP.
- Hyon vil med stor sandsynlighed efterfølge Ri Hong-yo som chef for hærens generalstab, siger professor Yang.
Hyon er blandt de 120 medlemmer af det kommunistiske partis centralkomité. Men han er ikke en del af militærets magtfulde central kommission, som ledes af Kim Jong-un.
De seneste måneder har ledende militærfolk i Nordkorea provokeret Sydkorea med fjendtlige udtalelser.
Ri betegnede ved en stor demonstration rettet mod Sydkorea i marts de sydkoreanske ledere som "gale hunde" og "psykopater". Angiveligt som svar på fornærmelser mod styret i Nordkorea fra naboen i syd.
Nordkoreas hær anses for at være blandt de største i verden med over én million soldater. Tjenestetiden for værnepligtige kan vare op til 12 år.
