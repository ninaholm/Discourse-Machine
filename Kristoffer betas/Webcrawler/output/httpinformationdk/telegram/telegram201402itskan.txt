IT-skandale for millioner trækker tråde til ministerier
Arbejdsskadestyrelsens problemfyldte it-system har kostet skatteyderne 164 millioner kroner.


 Millioner af skattekroner er gået til spilde på et problemfyldt IT-system i Arbejdsskadestyrelsen, og nu viser det sig, at skandalen rækker ind i både Beskæftigelses- og Finansministeriet.
En omfattende aktindsigt på omkring 2500 sider, som Berlingske har fået, viser, at sagen har plaget Arbejdsskadestyrelsen i årevis og har været et centralt emne i ministerierne.
 Aktindsigten omfatter blandt andet e-mailkorrespondancer, notater, konsulentrapporter og udkast af aktstykker mellem Arbejdsskadestyrelsen og de to ministerier.
Men på trods af de mange advarsler er man alligevel blevet ved med at pumpe penge i sagsbehandlingssystemet Proask, der foreløbig har kostet 164 millioner kroner.
Aktindsigten tegner også et billede af, at ansatte i ministerierne og i Arbejdsskadestyrelsen har forsøgt at skjule projektets fejl og mangler, skriver Berlingske.
Erik Bonnerup, tidligere departementschef i Finansministeriet, mener, at sagen er "et skoleeksempel i, hvordan man ikke skal gøre".
- Det er i meget høj grad et ledelsessvigt. Primært i styrelsen, men Beskæftigelsesministeriet burde have stillet flere kritiske spørgsmål. De diskuterer mere, hvor meget eller hvor lidt de behøver at informere finansudvalget og Finansministeriet.
- Ministeriet og departementschefen kunne have grebet ind og stoppet projektet langt tidligere. Det er deres overordnede ansvar, siger Erik Bonnerup til avisen.
Udviklingen af Proask-systemet blev sat i gang i 2008. Arbejdsskadestyrelsen overtog det nye system i 2012, og forventningen var, at det ville spare tid og frigøre ressourcer. Men systemet havde alvorlige problemer.
Revisionsfirmaet Deloitte blev sat til at kulegrave IT-systemet, og for en måned siden kom konklusionen: Det milliondyre projekt bør skrottes.
Arbejdsskadestyrelsens direktør, Anne-Marie Vægter Rasmussen, erkender, at det er ledelsens ansvar, og beskæftigelsesminister Mette Frederiksen (S) kalder sagen et "kæmpemæssigt problem", skriver Berlingske.
Dansk Folkeparti mener, at sagen er "en katastrofe", og Enhedslisten vil nu kalde Mette Frederiksen i samråd ifølge avisen.
