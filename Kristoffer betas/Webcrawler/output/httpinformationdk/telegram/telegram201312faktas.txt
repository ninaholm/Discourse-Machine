FAKTA: Så hårdt ramte oktober-stormen Danmark
Stormen i oktober slog flere rekorder og ramte Danmark hårdt. Nu varsler meteorologer om ny voldsom storm.


 Meteorologerne varsler om et voldsomt uvejr, som kommer til at ramme Danmark torsdag og fredag. Her er et tilbageblik på orkanen, der hærgede Danmark 28. oktober.
* Oktober-stormen slog rekord med det kraftigste vindstød, der nogensinde er målt i Danmark. Hele 53,5 meter i sekundet blev der målt på Als, svarende til 193 kilometer i timen.
* Der blev målt en middelvind på 38,5 meter i sekundet i Røsnæs på Sjælland. Det er den højeste middelhastighed, der nogensinde er blevet målt i Danmark.
* Stormen kostede to liv og flere hundrede kvæstede.
* Både broer, færger, tog og fly blev påvirket af stormen.
* I alt blev 25 togsæt blev beskadiget, og omkring 1500 togpassagerer strandede på stationer rundt om i landet som følge af stormen.
* DSB skønnede, at i alt omkring 5000 personer sad fanget i omkring 50 togsæt rundt omkring i landet.
* Alle tog syd for Aarhus, på Fyn og på Sjælland stod stille til tirsdag morgen klokken 04.00. Nord for Aarhus H kørte togene med kraftige forsinkelser.
* I Københavns-området holdt næsten alle busser stille. Derudover blev alle s-tog aflyst på grund af væltede træer.
* Både Storebæltsbroen, Den Ny Lillebæltsbro, Alssundsbroen, Øresundsbroen og Vejlefjordbroen lukkede på grund af stormen.
* Københavns Lufthavn aflyste flyvninger til og fra lufthavnen. Omkring 1400 passagerer var strandet i lufthavnen. 400 passagerer strandede inden i fly på landingsbanen, fordi stormen gjorde det for risikabelt at få passagererne fra borde.
* Falck rykkede ud til 164 opgaver på landsplan. Heraf 128 gange i Region Nordjylland.
* I hele Nordjylland var der vindstød af orkanstyrke.
* Typiske opgaver drejede sig om væltede træer. Flere steder var der også skader på tage. I Skagen rev et tag på 300 kvadratmeter sig løs.
* Flere steder i Sønderjylland var der mindre oversvømmelser.
