Kraftigt jordskælv ud for Japans kyst



 Havet ud for Japans østkyst blev i dag rystet af et kraftigt jordskælv, som dog foreløbig ikke har forvoldt nogen person- eller materielle skader, oplyser japanske embedsmænd.
 Jordskælvet, der blev målt til 6,5 på richterskalaen, havde sit epicenter 10 kilometer under havets overflade 139 kilometer sydøst for Iwaki, som ligger på den nordlige del af Japans hovedø Honshu. 
 Japans meteorologiske institut meddeler, at jordskælvet ikke vil udløse nogen tsunami, selv om vandstanden kan stige på grund af de underjordiske rystelser.
 Stillehavets tsunamivarslingscenter på Hawaii har da heller ikke udstedt nogen tsunamiadvarsel.
