Offentlige chefer bør åbne munden



 Nu skal offentlige ledere tage bladet fra munden og deltage i debatten. Sådan siger formand for Offentlige chefer i DJØF, Per Hansen. 
 I fagbladet Djøfbladet opfordrer han sammen med Væksthus for Ledelse cheferne til at komme ud af busken.
 - Det er et vanskeligt minefelt at befinde sig i. Men jeg mener ikke, der er nogen vej udenom. Vi som offentlige chefer skal være dygtigere til at tage tyren ved hornene og fortælle i offentligheden, hvis vi har problemer. Så tror jeg, at borgerne har mere forståelse for de problemer, man kan rende ind i i forhold til at levere god offentlig service, siger han.
 Han nævner problemerne med politireformen som et eksempel på, at offentlige ledere bør tale deres sag. Rigspolitichefen burde have meldt sig på banen tidligere, mener han.
