Forsvarsministeriet samarbejdede også med Blackwater
Ansat i ministeriet blev trænet af det omstridte amerikanske sikkerhedsfirma Blackwater, viser dokumenter


 En ansat fra Forsvarsministeriet skal ifølge amerikanske retsdokumenter have deltaget i et specialkursus hos sikkerhedsfirmaet Blackwater, der i flere sager er sat i forbindelse med mulige drab på civile i Irak. Det skriver Jyllands-Posten.
Det fremgår af en retsskrivelse fra det amerikanske udenrigsministerium, der i 2010 behandlede den danske sag sammen med en lang række andre sager om lovovertrædelser begået af det amerikanske sikkerhedsfirma, Blackwater.
I sagen fra Danmark havde en ansat fra Forsvarsministeriet uden de fornødne amerikanske tilladelser deltaget i et kursus kaldet High Risk Security Operations Training (højrisiko operationstræning), men det er ikke muligt for Forsvarsministeriet at svare på, hvem personen er, og hvad ministeriets samarbejde med Blackwater præcist er gået ud på.
Blackwater kom for alvor i søgelyset, da dets vagter i 2007 slog 17 civile irakere ihjel under en konvojkørsel i Bagdad. Siden afviste det amerikanske udenrigsministerium midlertidigt at forny dets kontrakt i Irak, mens både det amerikanske forbundspoliti, FBI, og udenrigsministeriet selv indledte en lang række undersøgelser mod firmaet.
Søndag kunne Jyllands-Posten afsløre, at Politiets Efterretningstjeneste, PET, trods den store kritik af Blackwaters metoder i 2008 lod et antal medarbejdere træne på firmaets anlæg i Moyock i North Carolina.
Men PET har ikke ønsket at forklare, hvad træningen præcis gik ud på - ud over at den indeholdt såkaldt køretræning. Sagerne foruroliger SF's retsordfører, Karina Lorentzen, som dog endnu ikke vil fælde en endelig dom over Forsvarsministeriet.
- Jeg synes, at jeg vil vente og se, hvad Forsvarsministeriets forklaring er på det. Men danske myndigheder burde have et regelsæt om, hvilke type organisationer man kan samarbejde med, og hvem man ikke kan samarbejde med.
- Det er vigtigt, at vi som land har en høj moral og etik, når vi vælger vores samarbejdspartnere, og der skal vi med de her sager, der nu kommer frem, have nogle nye og faste politikker omkring det. Jeg finder det her stærkt betænkeligt, siger hun til Jyllands-Posten.
