EU-budget skal fyldes med ny finans-skat
Ny finans-skat, færre penge til landmænd og et nyt rabatsystem. EU-budget er på vej mod store ændringer.


 EU-Kommissionens forslag til et nyt budget for unionen frem mod 2020 lægger op til et stort opgør med den måde, som EU får penge i kassen og spytter dem ud igen.
Selvom EU's danske klimakommissær, Connie Hedegaard, kalder det for "et grønnere og smallere budget", så vil mange EU-lande formentlig rynke på næsen af, at budgettet er udset til at vokse, så det runder gigantiske 1100 milliarder euro i perioden 2014-2020.
Det svarer til lidt under fem kroner om dagen for hver EU-borger.
- Der er fuld bevidsthed om, at det er svære tider i Europa. Derfor vil budgettet også kun vokse beskedent, siger Connie Hedegaard.
Hun peger på, at EU-budgettet rent faktisk falder en smule set i forhold til landenes samlede økonomi.
- Man skal heller ikke tro, at fordi man sender fem kroner om dagen til Bruxelles, så er pengene tabt. Langt størstedelen går tilbage til medlemslandene, siger Hedegaard.
På sit eget område glæder Connie Hedegaard sig over, at mindst 20 procent af EU-budgettet på tværs af de forskellige politikområder fremover skal bruges til at gøre noget godt for klimaet.
Samtidig fremhæver hun, at EU-Kommissionen lægger op til at skære over 200 milliarder kroner i den udskældte landbrugsstøtte, så den går fra at udgøre 41 procent af det samlede budget til 36 procent. Pengene skal i stedet gå til blandt andet forskning.
EU-Kommissionen vil blandt andet indføre en kontroversiel nyskabelse i form af en skat på finansielle transaktioner - en såkaldt tobinskat.
Indtægterne skal gå direkte i EU-kassen, så medlemslandene ikke skal bære så stor en del af udgifterne. Men der kan forventes stor modstand fra især Storbritannien, der huser størstedelen af den europæiske finanssektor.
Samtidig vil EU-Kommissionen gøre op med mange indviklede rabatordninger. I stedet vil der komme et nyt rabatsystem, hvor der bliver sat loft over landenes maksimale indbetaling til EU.
Det vil give afslag i EU-prisen for Tyskland, Sverige, Holland og Storbritannien, men ikke for Danmark.
Det flerårige EU-budget skal vedtages med enstemmighed blandt medlemslandene.
