Hårdest ramte Vanuatu-øer får hjælp efter tropisk orkan
Der er nødhjælp på vej til ofrene på Vanuatus svært tilgængelige øer. FN og Vanuatus regering samarbejder.


 Den tropiske orkan Pam hærgede østaten Vanuatu i Stillehavet i forrige weekend med vindhastigheder på op til 300 kilometer i timen. Nu er pakker med ris, vitaminberigede kiks og andet mad på vej til de overlevende på de hårdest ramte øer.
Det er FN's Verdensfødevareprogram, WFP, som samarbejde med Vanuatus regering får hjælpen ud til de hundredtusindvis af mennesker i Vanuatu, som er ramt af uvejrets ødelæggelser.
Der er sendt mad fra hovedstaden Port Vila til seks øer i provinsen Shefa og til øen Tanna, og der er planer om, at der skal sendes nødforsyninger til flere af Vanuatus andre øer.
Ifølge FN har den tropiske orkan påvirket i alt 166.000 af Vanuatus indbyggere, og regeringen i Port Vila har et mål om at nå ud med nødhjælp til 162.000 personer.
De kommende uger vil WFP bistå regeringen i Vanuatu med at få nødhjælpen frem.
I weekenden sendte FN hygiejneartikler, generatorer og andre fornødenheder fra Dubai til Vanuatu, og et australsk militærfly, der flyver for FN, er nu på vej til østaten fra Filippinerne med tonsvis af kiks.
Det officielle dødstal efter orkanen blev opjusteret til 16 i weekenden, men er mandag nedjusteret til 11, skriver nyhedsbureauet AFP.
Det har været svært at få overblik over den tropiske orkans skader og ofre, da man efter uvejret mistede kontakten til mange af Vanuatus 65 beboede øer.
WFP har sendt folk til østaten, som skal sørge for at få nødhjælpen ud til de mennesker, der er mest trængende. Desuden har organisationen bragt udstyr til Vanuatu, der skal genskabe kontakten til de øsamfund, som har mistet telefon- og internetforbindelsen.
Verdensfødevareprogrammet har efter eget udsagn brug for 7,73 millioner dollar - svarende til næsten 53 millioner kroner - til arbejdet med at give orkanens ofre mad og til at få østatens telekommunikation op at køre igen over de kommende tre måneder.
