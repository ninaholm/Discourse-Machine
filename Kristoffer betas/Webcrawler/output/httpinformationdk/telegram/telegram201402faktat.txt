FAKTA: Det thailandske parlamentsvalg i tal
Thailænderne er gået til stemmeurnerne til trods for, at demonstranter truer med at afbryde parlamentsvalget.


 * Der er 49 millioner stemmeberettigede i 375 valgkredse i Thailand.
* Landets største oppositionsparti, Demokraterne, boykotter valget.
* Demokraterne fik flest stemmer i Bangkok ved sidste valg i 2011. Hovedstaden har 33 valgkredse.
* Premierminister Yingluck Shinawatras Puea Thai Parti vandt sidste valg med 265 pladser i parlamentet og 48 procent af stemmerne. Demokraterne fik 159 pladser og 35 procent af stemmerne.
* Valgdeltagelsen var dengang på 75 procent.
* Valgkommissionen forventer en stor valgdeltagelse i de nordlige, nordøstlige og centrale provinser, men advarer om, at demonstranter kan forpurre stemmeafgivelserne flere steder i Bangkok og i de sydlige provinser.
* Det officielle valgresultat vil ikke blive offentliggjort søndag, meddeler valgkommissionen.
* Endnu en dags afstemning er planlagt den 23. februar på grund af afbrydelser under brevstemmeafgivningen. Det betyder, at der kommer en forsinkelse på det endelige resultat i nogle valgkredse.
* Kandidater var ikke i stand til at registrere sig i 28 valgkredse på grund af demonstrationerne. Leveringen af stemmesedler til nogle valgsteder blev også blokeret. Her vil der blive afholdt suppleringsvalg, når det er muligt.
