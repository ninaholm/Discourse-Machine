Danskerne vil ikke passe deres gamle far og mor
Stort flertal er afvisende over for tanken om at skulle tage sig mere af ældre pårørende, viser måling.


 Et stort flertal af danskere afviser, at de pårørende i fremtiden skal passe familiens ældre mere, end det sker i dag, skriver Jyllands-Posten.
Dermed afviser de det fremtidsperspektiv, som sundhedsøkonom og professor Kjeld Møller Pedersen rullede ud for en uge siden.
I alt 71 procent af danskerne siger nej til, at de pårørende bør passe de ældre mere, end de gør det i dag. Kun 22 procent siger ja ifølge en meningsmåling, som Rambøll/Analyse Danmark har foretaget for Jyllands-Posten.
Og den afvisende holdning er ganske logisk, siger Niels Ploug, afdelingsdirektør i Danmarks Statistik, som i mange år har forsket i danskernes holdning til velfærdssamfundet.
- Når folk svarer, som de gør, skyldes det, at de opfatter ældreplejen som en ydelse, de har betalt for over deres skattebillet, siger han til avisen.
- Danskerne accepterer i vid udstrækning det relativt høje skattetryk, vi har her i landet, og en af de klare årsager til det er, at de synes, at de får noget for pengene.
- Blandt andet i form af, at det offentlige tager sig af både deres børn og deres forældre, hvis der er behov for det, tilføjer Niels Ploug.
Opfattelsen deles af cheføkonom i Kommunernes Landsforening, Jan Olsen.
- Undersøgelsen her bekræfter, at ældreomsorg er og fortsat vil være et centralt gode i vores velfærdssamfund. Det vil være højt prioriteret, både politisk og blandt borgerne, siger han.
Jan Olsen forudser dog, at der vil ske en udvikling i holdninger til, hvad de pårørende kan og vil tage sig af, skriver Jyllands-Posten.
