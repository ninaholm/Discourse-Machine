DF: Løkke svarede ikke på vores krav
Første møde om en regeringsdannelse er overstået, og DF har over for Lars Løkke bekræftet sine synspunkter


 DF-formand Kristian Thulesen Dahl har afleveret sine politiske budskaber til Venstre-formand Lars Løkke Rasmussen, som er i gang med at undersøge, om en borgerlig regering bestående af Venstre, DF, Liberal Alliance og De Konservative kan dannes.
- Jeg har sagt, at vi synes, det er svært at tro på en flertalsregering, fordi der er nogle uenigheder mellem os og de andre partier. Så må han selv konkludere på det, siger Kristian Thulesen Dahl med henvisning til Løkke.
DF-formanden vil ikke svare på, om DF er kommet tættere på at komme i regering.
- Vi har gentaget mange af de velkendte DF-synspunkter, som danskerne har hørt i valgkampen. Det blev noteret flittigt ned, og jeg tror ikke, at der var noget overraskende i det.
Spørgsmål: Fik I nogle svar på jeres krav?
- Nej. Vi gik ikke ind i nogle egentlige svar omkring det. Denne runde handler om muligheden for at danne en flertalsregering, og det har vi givet vores svar på, hvordan vi ser den mulighed, siger Kristian Thulesen Dahl.
Til Politiken har DF's næstformand, Søren Espersen, udtalt, at fire konkrete DF-krav skal være opfyldt, hvis DF overhovedet skal overveje en regeringsdeltagelse.
Det drejer sig om en stram EU-linje, genindførelse af grænsekontrollen, en strammere udlændingepolitik - og så velfærdskravet om en offentlig vækst på 0,8 procent.
Espersen har kaldt det for "ufravigelige" krav.
- Jeg tror bare, man skal sige, at det er fint, at det er blevet klargjort, hvad der har særlig betydning for Dansk Folkeparti. Det er blevet understreget, at det er nogle ting, som ligger os meget på sinde, siger Kristian Thulesen Dahl og fortsætter:
- Jeg synes, at det er fint, at de andre partier ved, at det er nogle områder, vi lægger meget vægt på.
- Nu er de i hvert fald ikke i tvivl om det. Men jeg bruger ikke ordene ufravigelig eller ultimativt.
