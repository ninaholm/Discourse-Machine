Røde Kors og Rusland: Kampe i Yemen skal stoppe nu
Det er umuligt at få nødhjælp ind til civilbefolkningen og svært at få udenlandske diplomater ud, lyder det.


 Rusland og Internationalt Røde Kors appellerede lørdag for en pause i de militære handlinger i Yemen.
Der er et stort behov for at få nødhjælp ind - og civile ud - af det krigshærgede land på den arabiske halvø efter 10 dage med bombardementer og kampe, der har kostet hundredvis livet.
Et russisk udkast til en resolution blev lørdag diskuteret bag lukkede døre i FN's Sikkerhedsråd. Resolutionen opfordrer til en øjeblikkelig suspendering af luftangrebene, som Saudi-Arabien står i spidsen for.
Internationalt Røde Kors, ICRC, bakker russerne op. Det er nødvendigt at lade våbnene hvile både fra luften og på jorden for at komme ind i Yemen med livsnødvendig medicinsk hjælp. Tre af ICRC's forsendelser venter på at kunne komme ind.
Alle ruter til lands, til vands og i luften skal åbnes uden forsinkelser i mindst 24 timer for at gøre det muligt at nå frem til folk, der har været afskåret fra omverdenen i mere end en uge på grund af intense luftangreb og hårde kampe på jorden over alt i landet, lyder det fra ICRC i en udtalelse.
Ifølge FN er flere end 500 personer blevet dræbt og næsten 1700 personer såret de seneste to uger i Yemen. Ifølge indbyggere i havnebyen Aden i den sydlige del af landet har der hverken været adgang til vand eller elektricitet i to dage.
Men intet tyder umiddelbart på, at kampene vil stoppe.
Den shiamuslimske houthi-milits tog kontrol over hovedstaden Sanaa i februar. Siden har militsen også taget kontrol over andre dele af landet. Yemens præsident Abd-Rabbu Mansour Hadi har søgt tilflugt i netop Saudi-Arabien, der via våbenleverancer til præsidentens støtter og bombetogter fra luften forsøger at slå houthierne tilbage.
Udenrigsministeriet i København vil hjælpe danskere, der befinder sig i Yemen, med at forlade det krigshærgede land. Men det er foreløbig usikkert, hvordan det skal ske.
