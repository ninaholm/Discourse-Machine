Ambassadør: 23 danskere savnes fortsat i Filippinerne
En af de savnede danskere er bosat i en af de byer, som blev hårdest ramt af supertyfonen.


 Det er natten til tirsdag dansk tid fortsat ikke lykkedes de danske myndigheder at komme i kontakt med nogle af de 23 danskere, som mandag aften var meldt savnet efter weekendens historisk voldsomme tyfon i Filippinerne.
Det oplyser Danmarks ambassadør i Malaysia, Nicolai Ruge, til Ritzau, tirsdag morgen.
Han glæder sig dog over, at der fortsat ikke er nogen meldinger fra de filippinske myndigheder om tilskadekomne eller dræbte danskere efter naturkatastrofen, som har kostet tusindvis af mennesker livet.
- Den øjeblikkelige status er uændret. Der er fortsat fem personer, der på den såkaldte danskerliste har registreret sig selv til at være i området, som vi endnu ikke har fået kontakt til, siger Nicolai Ruge til Ritzau.
Antallet af savnede på en anden liste er med 18 personer også uændret i forhold til mandag aften.
Listen er sammensat ud fra oplysninger fra pårørende, der til Udenrigsministeriet har oplyst, at de har danske venner eller familie i Filippinerne.
En af de fem personer på danskerlisten befinder sig sandsynligvis i et af de områder, som blev hårdest ramt af tyfonens enorme mængder regn og vindstød på langt over 300 kilometer i timen.
- Personen har registreret sig til at være bosat i Tacloban, den by som blev meget hårdt medtaget. De øvrige befinder sig andre steder. Ganske vist i det berørte område, men ikke det hårdest ramte, siger Nicolai Ruge.
Den danske ambassadør understreger, at situationen i den centrale del af Filippinerne fortsat er så uoverskuelig, at det er for tidligt at udelukke, at nogle af de savnede danskere er kommet til skade.
