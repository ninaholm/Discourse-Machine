Krybskytter dræber rekordmange næsehorn
I 2012 blev 455 næsehorn dræbt af krybskytter i Sydafrika.


 Krybskytter har dræbt 455 næsehorn i Sydafrika indtil nu i år, hvilket allerede er et rekordhøjt årligt antal, siger landets regering.
 - De seneste tal viser, at 455 næsehorn er gået tabt ved illegal jagt siden årets begyndelse, siger det sydafrikanske miljøministerium.
Krybskytteriet er steget drastisk i de senere år, hvor efterspørgselen er taget voldsomt til på Asiens sorte marked efter horn fra næsehorn.
Sidste år blev 448 næsehorn nedlagt af krybskytter. I 2010 var tallet 333, mens der i 2007 kun blev dræbt 13.
Over halvdelen af de dyr, der er blevet skudt i år, er blevet dræbt i den verdensberømte nationalpar Kruger. Her er 272 næsehorn blevet skudt af krybskytter.
Krybskytteriet ventes at stige markant sidst på året.
- Der er allerede dræbt 455, og vi har endnu ikke været igennem de to værste måneder, siger Kirsty Bregner, som leder et næsehornsprojekt i organisationen Endangered Wild Life.
Sydafrika har verdens største bestand af næsehorn med over 18.000 hvide næsehorn og 1600 sorte næsehorn. De sidstnævnte er i overhængende fare for at blive udslettet.
De sydafrikanske myndigheder har i år anholdt omkring 200 krybskytter, og sikkerheden er blevet skærpet i Kruger nationalparken. Der er også indledt et samarbejde med myndighederne i blandt andet Vietnam, hvor mange næsehorn sælges.
Dyrenes horn hugges af for at blive smuglet til asiatiske lande, hvor mange tror på, at de har en helbredende virkning.
