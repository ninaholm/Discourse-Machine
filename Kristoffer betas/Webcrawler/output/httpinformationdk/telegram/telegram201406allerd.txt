Aller-direktør erkender: Kendte til tys-tys-kilden
Per Ingdal, der netop har trukket sig som udgiverdirektør i Aller, erkender kendskab til Se og Hørs kilde.


 Aller Medias netop fratrådte udgiverdirektør, Per Ingdal, erkender over for BT, at han har været vidende om, at Se og Hør havde en kilde, der arbejdede for PBS, det nuværende Nets.
Det var denne såkaldte tys-tys-kilde, der mod betaling over en årrække forsynede ugebladet med oplysninger om kendte og kongeliges kreditkorttransaktioner.
Per Ingdal understreger over for BT, at han ikke kendte til omfanget eller overvågningen generelt.
Ligesom han pointerer, at han bad daværende chefredaktør Kim Henningsen om at stoppe brugen af kilden:
- Jeg har ikke kendt til den systematik og omfang, som I har beskrevet. Jeg fik i 2009 en orientering fra Kim Henningsen om, at der var en kilde i PBS, der var problematisk, og jeg bad om, at samarbejdet blev afbrudt.
- Derudover har jeg ikke vidst mere, hvilket betyder, at jeg ikke kendte de nærmere omstændigheder omkring kilden, siger Per Ingdal og tilføjer, at Kim Henningsen orienterede ham om det i sensommeren 2009.
