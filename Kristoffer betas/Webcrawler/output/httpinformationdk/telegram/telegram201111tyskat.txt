Tysk atomaffald er ved endestationen
Trods store demonstrationer er 11 beholdere med radioaktivt affald nået i mål i den nordtyske by Gorleben.


 Den længste atomtransport, Tyskland nogensinde har lagt jernbaneskinner til, har nået sit mål.
Efter at have været fem dage undervejs ankom de 11 beholdere med højradioaktivt fransk atomaffald mandag aften til et midlertidigt depot i Gorleben i Nordtyskland.
Den 1200 kilometer lange transport, der blev indledt i Frankrig i onsdags, er undervejs stødt på hård modstand og blokader fra tusindvis af anti-atomkraft aktivister.
Kort inden, at transporten ankom til Gorleben, blev den igen stoppet af demonstranter.
Ifølge tysk politi kravlede to mænd op i førerhuset på en af de speciallastbiler, der skulle transportere atomaffaldet de sidste kilometer til depotet. Først efter en time kunne transporten fortsætte, oplyser politiet.
I de forgangne dage har tusinder af demonstranter prøvet at forhindre den kontroversielle last i at nå frem til målet. De har kædet sig fast til togskinner, bygget en betonpyramide på skinnerne og været oppe at slås med kampklædt politi.
Atomaffaldet stammer fra tyske atomkraftværker og er blevet oparbejdet på det franske anlæg i La Hague, som genanvender dele af brændselsstængerne.
Tyskland er forpligtet til at tage sit eget atomaffald tilbage og har siden 1980 gentagne gange oplevet store demonstrationer mod disse transporter.
 Affaldet skal lagres i en nedlagt saltmine i Gorleben, men aktivister frygter, at anlægget vil blive omdannet til et permanent depot for atomaffald.
De mener ikke, at saltminen er egnet til at lagre så farligt gods, og politikerne er sådan set enige. Men det er hidtil ikke lykkedes at finde et alternativt depot til atomaffaldet.
