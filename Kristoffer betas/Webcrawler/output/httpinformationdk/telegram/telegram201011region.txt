Regionerne svarer når du ringer 112
Siden 2007 har Region Hovedstaden arbejdet for, at regionerne skulle overtage sundhedsfaglige opkald til 112. Nu er det en realitet.


 Når borgere i nød fra den 1. april næste år ringer til 112, bliver det regionerne, som overtager alle sundhedsfaglige opkald.
Opgaven bliver i hovedstadsregionen i øjeblikket varetaget af Politiet og Københavns Brandvæsen, men fremover skal opkald om akut sygdom og tilskadekomst sendes videre til sundhedspersonale på Region Hovedstadens vagtcentral på Herlev Hospital.
Derfra vil det så være vagtcentralen, der hjælper borgerne, vurderer hvilken hjælp, der er behov for, hastegraden, effektuerer hjælpen, rådgiver over telefonen og eventuelt hjælper med kontakt til anden relevant hjælp. 
- Det er en tre år gammel plan, som vi nu får realiseret i regionen. Det har været vanskeligt at få planen gennemført, da der har været mange involveret i processen. Nu sker det endelig, og så håber jeg, at vi kan slippe for nogle af de situationer, hvor 112 har taget fejl i vurderingen, fordi de ikke har sundhedsfagligt personale til at håndtere opkaldene, siger regionsrådsformand Vibeke Storm Rasmussen (S). 
Ifølge hende vil det nye system samle væsentlig erfaring og kompetence om akutte patientforløb, både fra 112-opkald og fra hospitalerne, ligesom det sundhedsfaglige personale kan rådgive borgeren over telefonen.
På sigt vil det også kunne skabe en bedre sammenhæng med de øvrige akutfunktioner, som for eksempel lægevagten og det øvrige beredskab. 
