Mexico går til valg i narkokrigens skygge
Efter 12 år væk fra magten tegner det til, at Mexicos historiske parti PRI genvinder sin gamle rolle.


 De mexicanske valgsteder er åbnet søndag eftermiddag dansk tid, og det tegner efter 12 års pause til en genkomst for det historiske parti PRI.
Det er et udmattet vælgerkorps, der udfylder stemmesedler. Under de forløben seks år, hvor den konservative Felipe Calderon har været præsident, er den mexicanske narkokrig gået grassat.
Over 50.000 mennesker er dræbt under narkokrigen, og det er ofte sket efter tortur. Der er talrige massakrer, hvor ofrene er fundet med afhuggede hoveder og lemmer.
Enrique Pena Nieto fra Det Institutionelle Revolutionsparti (PRI) er favorit til at overtage præsidentposten.
PRI havde i sidste århundred regeringsmagten i syv årtier, og den mexicanske stat og PRI var i mange årtier ét og det samme.
Meningsmålinger viser, at Nieto har et forspring på mellem 10 og 17 procentpoint til sin nærmeste modstander, den venstreorienterede og forhenværende borgmester i Mexico By, Andres Manuel Lopez Obrador.
I 2006 tabte Obrador med det yderste af neglene præsidentvalget til Calderon.
Mange vælgere har mistro til valghandlingen - at der svindles ganske enkelt. Målinger viser da også, at 40 procent af vælgerne formentlig vil undlade at stemme.
Ud over præsidentvalget holdes der valg til parlamentet, guvernør- og borgmesterposter.
Den afgående præsident, Calderon, er blevet kritiseret hårdt for i sin embedsperiode at have indsat hæren for at bekæmpe landets magtfulde narkobander.
Men spørgsmålet har fyldt relativt lidt i valgkampen, og ingen af præsidentkandidaterne har foreslået radikalt anderledes løsninger.
