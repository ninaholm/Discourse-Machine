Rusland: WTO skal holde sig ude af strid om svinepest
Rusland står fast på sit importforbud mod svin og svinekød fra EU og nægter at lukke WTO ind som mægler.


 Rusland afviser torsdag at give Verdenshandelsorganisationen, WTO, adgang til at forsøge at mægle i striden med EU om det russiske importforbud mod svinekød som følge af fundet af svinepest i Europa.
Ved et særmøde i WTO's instans for bilæggelse af tvister har Rusland argumenteret for, at importforbuddet er helt i tråd med internationale standarder - og at man ønsker at løse sagen direkte med EU i stedet for via WTO.
EU kan nu vælge at følge det russiske ønske om en direkte forhandlingsløsning. Men hvis EU står fast og insisterer på at få WTO med som mægler, kan processen med nedsættelsen af et formelt panel under WTO - uanset hvad Rusland måtte ønske - sættes i gang ved næste møde i tvistbilæggelsesrådet 22. juli.
Det er ikke givet, hvor lang tid der derefter vil gå, før panelet kan nå frem til en afgørelse.
Rusland indførte i januar i år forbud mod import af svin og svinekød fra EU som reaktion på, at der i Litauen var fundet to vildsvin, som var døde af den uhelbredelige svinesygdom. Sygdommen er ufarlig for mennesker, men vækker stor bekymring når den rammer svinebesætninger.
EU har siden indført en række skærpede kontrolforanstaltninger og handelsbegrænsninger for at sikre, at sygdommen ikke kan brede sig.
Men Rusland har stået fast på sit importforbud, der gælder alt svinekød fra hele EU. Den russiske reaktion knyttes af iagttagere sammen med den aktuelle strid mellem EU og Rusland om Ukraine.
Danmark er som verdens næststørste eksportør af svinekød til Rusland blandt de EU-lande, der rammes hårdest af det russiske importforbud, og Danish Crown har de seneste måneder skruet ned for sin produktion på flere slagterier.
I 2013 eksporterede Danmark 131.000 ton svinekød og 50.000 avlsdyr til Rusland. Hvis Rusland fastholder importforbuddet i hele 2014, skønnes det at kunne koste dansk landbrug omkring 1,5 milliarder kroner.
