Fly uden passagerer brænder i lufthavn i London
Der er tale om et fly af typen Boeing 787 Dreamliner, der tidligere har haft problemer med batterierne.


 Londons Heathrow-lufthavn måtte fredag lukke begge landingsbaner i omtrent 90 minutter, efter at et parkeret fly fra luftfartsselskabet Ethiopian Airlines brød i brand.
Der skulle ifølge lufthavnen ikke være passagerer om bord på flyet, da flammerne tog fat, skriver nyhedsbureauet AFP.
- Beredskabsfolk er ved at håndtere ulykken. Der var ingen om bord, og der er ingen ofre, siger en talskvinde fra lufthavnen.
TV-billeder viser, at det drejer sig om en maskine af typen Boeing 787 Dreamliner, der er indhyllet i skum.
Det er fortsat uklart, hvordan branden opstod, men det er imidlertid ikke første gang, der er problemer med de store Dreamlinere.
I januar måtte Boeing parkere samtlige maskiner på værkstedet, efter en kortslutning udløste en brand i en parkeret 787'er i Bostons Logan-lufthavn.
Herefter fulgte batteriproblemer på en anden Dreamliner, der var nødsaget til at lande i Japan.
Episoderne medførte, at alle 50 Dreamliners i drift fik et verdensomspændende startforbud 16. januar.
Det vurderes at have kostet Boeing 600 millioner dollar og har tvunget flere flyselskaber til at lease alternative fly.
Boeing nåede at levere i alt 50 Dreamliner-fly, og parkeringen af flyene har været et hårdt slag for flyproducenten, som har satset massivt på letvægtsflyet i kampen for at spare på de dyre dråber brændstof.
Den 27. april var Ethiopian Airlines det første selskab til at genoptage flyvninger med maskinerne, men branden i den britiske lufthavn kunne meget vel skabe nye problemer for den amerikanske flygigant.
Således faldt Boeings aktier med over seks procent ved middag i New York, umiddelbart efter at meldingen om ulykken havde nået USA.
