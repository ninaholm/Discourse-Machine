Stampes gruppeformand: Opfordring til boykot er helt ok
Camilla Hersom ser ikke noget problem med Zenia Stampes private opfordring til boykot af israelske varer.


 Det er helt i orden, at den radikale udenrigsordfører, Zenia Stampe, lørdag opfordrer til boykot af israelske varer i et debatindlæg i Politiken.
Det mener Stampes gruppeformand, Camilla Hersom.
- Zenia giver udtryk for sin opfattelse og opfordrer folk til at tænke sig om og bruge deres forbrugermagt. Det er hun i sin gode ret til, siger Hersom til Ritzau.
- Det ligger i fin forlængelse af regeringens linje på det her område. I forvejen ligger der en officiel dansk opfordring til, at virksomheder undlader at handle med virksomheder, som har aktiviteter i de besatte områder, påpeger hun.
Formanden mener, at Stampe har gjort det meget klart, at der er tale om hendes private holdning, og ikke partiets officielle politik.
Sådan mener Dansk Folkepartis udenrigsordfører, Søren Espersen, imidlertid ikke, at man kan skelne, og han kalder i Politiken ordførerens opfordring "forargelig".
- Det er muligt, at Søren Espersen ikke kan finde ud af det, men jeg kan godt finde ud af det, og det har jeg også tiltro til, at vælgerne kan, konstaterer Camilla Hersom.
Spørgsmål: Men er det et problem, hvis nogen kæder opfordringen sammen med partiet?
- Nej, slet ikke. Zenia har afstemt det her med både mig og udenrigsministeren, og hun ligger fint inden for det, man kan som ordfører, forklarer Hersom og uddyber:
- Jeg er enig i, at en ordfører ikke kan gå langt forbi regeringens politik, når partiet sidder i regering, men det sker heller ikke her.
Spørgsmål: Er partiet enig i Zenia Stampes opfordring?
- Jeg vil tro, at for hver enkelt i vores parti vil der være rigtig mange, som har den samme opfattelse som Zenia, og så vil der sikkert være for nogen, for hvem det her spørgsmål ikke betyder særligt meget, vurderer gruppeformanden.
