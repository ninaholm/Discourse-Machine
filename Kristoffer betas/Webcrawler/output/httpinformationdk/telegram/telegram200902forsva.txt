Forsvaret mangler en mia. kr.



 Prisen for et forsvar, der har tilstrækkelig mange soldater til at holde krigsdeltagelsen i Afghanistan kørende, bliver mere end én milliard til at fastholde dem, man har, og til at rekruttere nye soldater til de omkring 2000 ubesatte stillinger i forsvaret. Det fremgår af udkastet til kapitel otte i Forsvarskommissionens beretning, som Berlingske Tidende er kommet i besiddelse af.
 Ifølge udkastet, som er skrevet af Forsvarskommissionens sekretariat i Forsvarsministeriet, står man over for "en dobbelt udfordring" med fastholdelse og rekruttering på samme tid. 
 Men der er også gode nyheder i form af besparelser. De 2000 ledige stillinger betyder mange sparede millioner på lønkontoen. Selv om forsvaret skulle få held til gradvist at fylde de tomme stillinger op, kan der ifølge udkastet til Forsvarskommissionen forventeligt spares i alt fire milliarder kroner over fem år, svarende til 800 millioner kroner årligt, på "aktivitetsbestemte udgifter" og lønninger.
