Ukraine bekræfter: Fem aktivister døde i Kijev
Flere demonstranter har mistet livet under demonstrationer i den ukrainske hovedstad Kijev, siger rigsadvokat.


 Fem aktivister er onsdag blevet dræbt under protester i den ukrainske hovedstad Kijev.
Tidligere onsdag bekræftede landets rigsadvokat, at tre var døde, og en lægekoordinator fortæller nu, at i alt fem er døde og 300 er såret.
To demonstranter er dræbt af skud, mens en tredje døde efter et fald fra taget på et fodboldstadion.
De kaotiske scener i det centrale Kijev brød ud, da Ukraines politi brød gennem barrikader, der var opstillet af aktivisterne.
Politifolk kastede flere chokgranater i det område, hvor demonstranterne stod, da aktivisterne begyndte at kaste med sten. Demonstranter svarede igen med molotovcocktails.
Ifølge nyhedsbureauet Reuters blev to af de dræbte fundet med under tre timers mellemrum på et nationalt bibliotek, der ligger tæt på det område, hvor der siden søndag har været sammenstød med aktivisterne. Begge de dræbte havde skudsår.
Den tredje demonstrant døde, da han faldt ned fra taget på et fodboldstadion.
Den ukrainske premierminister Mykola Azarov anklager lederne fra landets opposition for at opildne til demonstrationerne. Han kalder demonstranterne for "terrorister", og fastslår, at "alle lovovertrædelser vil blive straffet".
EU's udenrigspolitiske chef, Catherine Ashton, fordømmer den eskalerende vold, og hun opfordrer parterne til dialog.
Situationen i Ukraine har været ustabil siden november, da landets regering og præsident Viktor Janukovitj afviste at underskrive en handels- og associeringsaftale med EU.
De seneste demonstrationer begyndte i protest mod en ny lov, der gør det yderst vanskeligt at demonstrere i landet. Loven blev vedtaget i sidste uge og trådte i kraft tirsdag.
Natos generalsekretær, Anders Fogh Rasmussen, udtrykker dyb bekymring over udviklingen i Ukraine.
- Jeg er ekstremt bekymret over den dramatiske udvikling i Ukraine og rapporterne om flere dræbte. Jeg fordømmer stærkt anvendelse af vold, som aldrig kan være svaret på en politisk krise, siger Fogh Rasmussen i en erklæring og tilføjer:
- Alle parter må gå med ind i en virkelig dialog og udvise tilbageholdenhed, så krisen ikke eskalerer yderligere.
