Hamas affyrer raketter mod Israel



 Den militante islamiske gruppe Hamas affyrede i dag raketter mod Israel. Der var tale om de mest vidtrækkende raketter, som bevægelsen nogensinde har affyret mod den jødiske stat, meddelte den væbnede del af Hamas i en erklæring. 
 Den israelske redningstjeneste bekræftede, at fem raketter havde ramt den sydlige kystby Ashkelon, men at ingen blev dræbt under angrebet. 
 Onsdag skød og dræbte israelske soldater fire bevæbnede Hamas-medlemmer under sammenstød efter en israelsk fremrykning i Gazastriben. 
 Hamas-styret i Gaza og Israel har forsikret, at de er interesserede i at genoprette ro og orden og overholde en egyptisk-mæglet våbenhvile fra i sommer, men de nye kampe og angreb viser endnu engang, at spændingerne er taget til i grænseområdet.
