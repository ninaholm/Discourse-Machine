Obama: USA vil genåbne ambassade i Cuba
Amerikanere får nu mulighed for at rejse til Cuba, efter at USA har erkendt, at isolationen ikke har virket.


 USA, der ikke har haft diplomatiske forbindelser med Cuba siden 1961, er parat til at etablere fulde diplomatiske forbindelser og åbne en ambassade i den cubanske hovedstad, siger præsident Barack Obama i en tale i Det Hvide Hus i Washington.
- Nu vil vi normalisere forholdet og indlede et nyt kapitel. Da jeg tiltrådte lovede jeg, at jeg ville kigge nærmere på forholdet til Cuba. Ingen kan være tjent med en politik, som skyldes begivenheder, der er foregået for længe siden, siger Obama.
Han kalder den historiske ændring i Cuba-politikken for et nyt kapitel. Han konstaterer, at USA's uforsonlige isolationspolitik over for Cuba ikke har haft nogen nævneværdig effekt, da meget få andre lande har fulgt amerikanerne.
Præsident Obama siger også, at det ny amerikanske forhold vil gøre det lettere for amerikanere at rejse til Cuba. Ændringen skyldes, at Cuba har valgt at løslade den amerikanske hjælpearbejder Alan Gross, der har siddet fængslet i Cuba i fem år.
Ud over løsladelsen af Gross er også USA's vigtigste amerikanske efterretningsagent i Cuba blevet løsladt efter et par årtier i fængsel. Som led i en fangeudveksling har USA løsladt tre cubanske efterretningsofficerer, der har siddet i amerikansk varetægt i 16 år.
Obama vil også opfordre medlemmer af den amerikanske kongres til at ophæve handelsblokaden mod Cuba.
Samtidig takker både Obama og Cubas præsident, Raul Castro, pave Frans for hans bidrag til opblødningen af forholdet mellem de to nabolande, og Canada for at yde logistisk støtte til aftalen med USA.
Raul Castro siger også i sin tale, at præsident Obama fortjener respekt, hvilket ingen cubansk leder har sagt om en siddende amerikansk leder.
Efter den historiske tale begyndte kirkeklokkerne i Havana at ringe.
Både pave Frans og FN's generalsekretær Ban Ki-moon siger onsdag, at nyhederne fra Washington og Havana er meget positive.
