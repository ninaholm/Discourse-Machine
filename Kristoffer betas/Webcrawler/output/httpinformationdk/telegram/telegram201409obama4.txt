Obama: Over 40 lande vil hjælpe til i kampen mod IS
Lande, der er parat til at nedkæmpe jihadistorganisationen Islamisk Stat i Irak og Syrien, er i fortsat vækst.


 Flere end 40 lande er nu parat til at hjælpe den internationale koalition med at bekæmpe den jihadistiske oprørsgruppe Islamisk Stat (IS), siger USA's præsident Barack Obama.
Han understreger endnu engang, at det ikke bliver aktuelt at indsætte amerikanske landstyrker i Irak.
- De amerikanske styrker, der er udstationeret i Irak, har ikke og vil ikke komme til at få kampopgaver, sagde Obama, da han onsdag talte til amerikanske soldater ved hovedkvarteret for de amerikanske styrker i Centralasien, Mellemøsten og Nordafrika i Tampa i delstaten Florida.
Om bord på præsidentflyet Air Force One siger talsmand for Det Hvide Hus, Josh Earnest, onsdag, at præsident Obama fra sag til sag vil overveje at sende yderligere amerikanske militærrådgivere til hjælp for irakiske styrker, hvis han bliver bedt om det.
- De vil ikke komme til at møde fjenden personligt, siger Earnest til journalister i flyet på vej tilbage fra Tampa.
Forsikringen fra Obama kommer dagen efter, at USA's forsvarschef, Martin Dempsey, sagde, at det kan blive aktuelt at bruge amerikanske militærrådgivere på jorden, når irakiske styrker foretager større angreb mod IS.
