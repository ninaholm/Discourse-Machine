Mange får for lidt kolesterolmedicin
Hver anden dansker får for lidt medicin mod forhøjede kolesteroltal, og det kan øge risikoen for en blodprop.


 De danske læger er for dårlige til at give nok medicin til de flere hundrede tusinde patienter med forhøjede kolesteroltal.
Næsten hver anden patient får ikke deres forhøjede kolesteroltal ned, selvom de er i medicinsk behandling, viser en dansk undersøgelse, som netop er blevet offentliggjort i tidsskriftet Scandinavian Journal of Primary Health Care, skriver Hjerteliv.
- Det ærgrer mig, at vi ikke er stand til at give den optimale behandling til alle og sænke flere danskeres kolesteroltal, siger Bo Christensen, professor og praktiserende læge samt medlem af Hjerteforeningens bestyrelse.
- Mange flere burde nå behandlingsmålene, så vi forebygger flere blodpropper i hjertet og undgår, at patienterne i værste fald dør af hjerte-kar-sygdom, siger han.
Forskere har fra 2001-2006 fulgt 1400 danskere, som var i behandling med kolesterolsænkende medicin hos deres praktiserende læge.
Patienterne var hverken ramt af hjerte-kar-sygdom eller diabetes, men havde forsøgt at få deres kolesteroltal ned ved hjælp af livsstilsændringer, før de kom i medicinsk behandling.
Medicinen kan nedsætte risikoen for blodpropper med 30 procent over tid - men efter et år lykkedes det kun 53 procent af patienterne at sænke deres kolesteroltal til under det anbefalede mål, mens resten fortsat havde for højt kolesteroltal.
Bo Christensen opfordrer lægerne til at droppe forbeholdende over for en større mængde medicin.
- De kan med fordel starte patienter op i en højere dosis, uden at de oplever bivirkninger af medicinen, siger han.
