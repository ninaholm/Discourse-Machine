EU-politikere efterlyser handling fra Europas regeringer
Europæiske politikere debatterer EU-Kommissionens migrationsstrategi, som kritiseres fra flere sider.


 EU's medlemslande skal handle på migrationsproblemet, lyder det i en debat i EU-Parlamentet ved den månedlige samling i Strasbourg.
Politikerne debatterer onsdag EU-Kommissionens migrationsstrategi, som blev præsenteret i sidste uge. Og den bliver godt modtaget fra flere grupper.
- Kommissionen kan regne med vores støtte til det gode initiativ, som den har vedtaget. Vi bliver nødt til at løfte opgaven sammen, siger formanden for den borgerlige gruppe EPP, Manfred Weber.
Flere af de europæiske politikere kritiserer imidlertid medlemslandene for at tale med to tunger og ikke følge op på den solidaritet, som de først har lovet.
Eva Joly fra den grønne gruppe siger, at medlemslandene "bedrager Europa", mens formanden for den liberale gruppe, Guy Verhofstadt, citerer en europæisk premierminister:
- "Jeg er imod kvoter, men jeg er for solidaritet på dette område". Det forstår jeg ikke. Det er det ene eller det andet, siger han.
I sit udspil lægger kommissionen op til, at der bliver indført kvoter eller en såkaldt fordelingsnøgle, så i stedet for, at nyankomne migranter skal registreres og behandles i første ankomstland, kan de fordeles mellem landene.
På den måde skal fordelingen af migranter blive mere ligelig, i stedet for at nogle medlemslande eksempelvis tager imod 40 og andre 40.000.
Det er et følsomt emne, og langt fra alle bakker op om sådan en fordeling. En lille håndfuld politikere påpeger også under debatten, at de foretrækker den model, som Australien bruger, hvor migrantbåde bliver stoppet på havet og sendt retur.
- Den eneste måde er den australske måde: At tage brødet ud af munden på menneskesmuglerne og hjælpe flygtninge, hvor de er i deres nærområder, siger Anders Vistisen (DF), der er med i den konservative gruppe, ECR.
For at kunne føre den nye migrationsstrategi ud i livet har kommissionen brug for opbakning fra parlamentet og EU-landene.
Og kommissæren for migration, indenrigsanliggender og borgerskab, Dimitris Avramopoulos, kommer også i sin afsluttende bemærkning med en opfordring til de europæiske politikere:
 - Jeg regner med jeres støtte mere end nogensinde. Jeg håber, at I også kan hjælpe med at få støtte fra jeres medlemslande og borgere. Vi har brug for denne europæiske dagsorden om migration.
