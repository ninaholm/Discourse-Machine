USA vil tvinge Goldman Sachs ud af energiaktiver
USA vil gøre det ulovligt for banker som Goldman Sachs at eje energiaktiver som Dong Energy


 
	Mens debatten om salget af en del af Dong til investeringsbanken Goldman Sachs raser i Danmark, er amerikanske politikere på vej til at forbyde banker overhovedet at eje energiaktiver. Det skriver netmediet energiwatch.dk.

	Det er dog tvivlsomt, om de nye regler vil have en effekt på salget af en del af Dong til Goldman Sachs.

	Den amerikanske lovændring kommer i kølvandet på en række skandalesager, hvor banker har manipuleret med energipriser.

	I udgangspunktet er det ulovligt for banker at eje selskaber, som ikke læner sig op af finansvirksomhed, men i USA har flere banker - inklusive Goldman Sachs - siden 2008 haft dispensation fra reglerne. Det vil den amerikanske centralbank nu lave om på.

	Den nye lovstramning vil mindske bankers mulighed for at kunne eje kraftværker og handle med energi og råvarer. Det er en stramning, som ifølge flere medier formentlig vil presse Goldman Sachs til frasalg inden for energiområdet.

	Årsagen til lovstramningen er, at politikere og centralbanken er bekymrede over, at bankerne både ejer aktiver inden for energiområdet - så som kraftværker og olietankere - samtidig med at de handler med finansielle produkter på energimarkedet.

	Det giver nemlig bankerne så mange informationer, at de får mulighed for at påvirke udbud og efterspørgsel, skriver energiwatch.dk.

	Samtidig risikerer bankerne at være til fare for hele det finansielle system, hvis de for eksempel bliver involveret i en oliekatastrofe som den, der ramte Den Mexicanske Golf i 2010.

	Det er uvist, hvornår de nye regler træder i kraft, hvordan de vil se ud - og om de kommer til at have en effekt på Dong-handlen mellem den danske stat og Goldman Sachs, oplyser en anonym kilde til energiwatch.dk.

	Samme melding kommer fra Finansministeriet, hvor afdelingschef Peter Brixen over for energiwatch.dk understreger, at aktiemajoriteten i Dong Energy bliver hos den danske stat - også efter indgåelsen af aftalen.

