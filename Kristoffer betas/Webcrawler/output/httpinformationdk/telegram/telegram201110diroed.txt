DI: Rød skatte-gabestok koster job
Dansk erhvervsliv frygter, at Danmark vil miste arbejdspladser, hvis regeringen strammer skattelovgivningen.


 Det kan koste arbejdspladser i Danmark, hvis regeringen strammer skattelovgivningen for at få multinationale selskaber til at betale mere i skat.
Sådan lyder det fra Tine Roed, direktør i Dansk Industri med ansvar skatteområdet.
- Det vil være en bremse for kommende investeringer, og kan skade lysten til at være og virke i Danmark og kan komme til at betyde, at vi mister arbejdspladser, siger hun.
Skatteminister Thor Möger Pedersen (SF) beskylder i søndagens udgave af Berlingske de multinationale selskaber for ikke at betale skat.
Men Tine Roed fastslår, at hun ikke er bekendt med, at virksomhederne snyder med skatten.
- Virksomhederne skal selvfølgelig betale den skat, de skal, men der skal også være ro om rammevilkårene, og reglerne er blevet strammet gentagne gange gennem de seneste 10 år, siger hun.
Bekymringen for at danske job forsvinder deles af direktør Christian T. Ingemann, Dansk Erhverv:
- Den grænsebom, som den nye regering agter at fjerne i den fysiske grænsekontrol, erstattes af en ny skattemæssig grænsebom, der lukker internationale virksomheder ude med hvad dertil hører af vækst, beskæftigelse, investering og skattebetaling, siger han.
Skatteministeren ønsker desuden at lave en offentlig gabestok med oplysninger om virksomhedernes skattebetaling. Den liberale tænketank Cepos er stik imod den idé:
- Thor Möger risikerer at drive udenlandske virksomheder og mange tusinde arbejdspladser ud af landet, hvis han gør det for surt for de multinationale selskaber at drive virksomhed i Danmark, siger cheføkonom Mads Lundby Hansen.
En af de virksomheder, som truer med at forlade Danmark, hvis de nye regler bliver indført, er Netslé.
- Vi har vores nordiske hovedkvarter i Danmark, men hvis vi skal udstilles på den måde, så kan vi da lige så godt flytte til Sverige, siger nordisk direktør Carsten Fredholm til Berlingske.
