Nye vandproblemer i Tune
Borgerne i den lille landsby i Greve Kommune advares igen mod at drikke vandet fra det lokale vandværk.


 Borgerne i Tune i Greve Kommune må igen ikke drikke vandet fra Tune Vandværk. Nye laboratorieprøver har vist, at der er colibakterier i vandet.
 Politiet måtte torsdag tage beredskabsstyrelsens sirener i brug for at advare landsbyens borgerne mod at drikke vandet og at hælde allerede aftappet vand ud.
 Det nye fund af bakterier kommer få uger efter, at vandværkets vand igen blev erklæret rent efter problemer sommeren over. Selve ledningsnettet blev ikke "frigivet", fordi det tager tid at rense. Derfor har tune-borgerne haft mulighed for at tappe vandværksvand fra tankvogne, mens vandet fra hanerne fortsat skal koges.
 Det gælder stadig, at vandet fra ledningsnettet skal koges, inden det bruges til f.eks. madlavning. 
 Vand der er tappet fra vandværet eller fra de opsatte tankvogne skal hældes ud, og dunkene skoldes, inden de benyttes igen.
 Greve Brandvæsen opstiller torsdag tankvogne med rent vand på de steder, hvor borgerne er vant til det, oplyser Midt- og Vestsjællands Politi.

