Kinesere strømmer til Danmark på ferie
Antallet af kinesiske overnatninger i Danmark fordoblet fra 55.000 i 2009 til 115.000 i 2012.


 De kinesiske turister har for alvor indtaget Danmark, og de er nu i overtal i forhold til russere og japanere, skriver Kristeligt Dagblad.
 Ifølge VisitDenmark, der markedsfører dansk turisme, er antallet af kinesiske overnatninger i Danmark fordoblet fra 55.000 i 2009 til 115.000 i 2012.
 Til sammenligning var der sidste år 93.000 japanske overnatninger i Danmark, mens tyskerne var topscorerne med 12 millioner.
- Det kinesiske marked er ikke et marked, der kan redde hele Danmark fra nedgang i turismen, men det er spændende, fordi det udvikler sig så hurtigt.
 Samtidig bruger kineserne relativt mange penge, siger direktør i VisitDenmark, Flemming Bruhn til Kristeligt Dagblad.
 Han fortæller, at Danmark fra 2007 til 2012 har oplevet en stigning i antallet af kinesiske turister på 120 procent, hvor stigningen i resten af Vesteuropa i samme periode var på 30 procent.
Det sker efter, at VisitDenmark sammen med det norske turistråd har lavet kampagner i Kina.
- Desuden fik Den Lille Havfrue på verdensudstillingen i Shanghai i 2010 stor medieomtale i Kina, fortæller Flemming Bruhn.
 De kinesiske turister i Danmark tilhører fortrinsvis den højere middelklasse, der i øjeblikket udgør 39 millioner kinesere og ventes at vokse til 104 millioner i 2020.
De defineres ved at have en formue på mellem 200.000 kroner og fem millioner kroner ud over deres bolig.
 - Kineserne besøger primært København, men vi forsøger også at markedsføre ture til Fyn. Det er stor oplevelse for mange, at de kommer til en hovedstad, hvor man kan gå og cykle rundt, fortæller Flemming Bruhn.
