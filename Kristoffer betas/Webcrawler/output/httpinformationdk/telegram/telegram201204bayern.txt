Bayern sejrer over Real og er i CL-finale
Bayern München er overraskende i Champions League-finalen efter samlet 6-4-sejr over Real Madrid.


 Det krævede 120 minutters intens fodboldkamp plus straffesparkkonkurrence, før Bayern München sikrede sig en plads i Champions League-finalen. Det skete med en samlet 6-4-sejr over Real Madrid.
Cristiano Ronaldo og Kaka svigtede fra 11-meter-pletten, da tyskernes målmand Manuel Neuer reddede forsøgene fra Real-stjernerne. Også Real Madrids spanske landsholdsspiller Sergio Ramos brændte.
Og så gjorde det mindre, at Bayerns Toni Kroos og anfører Philipp Lahm også brændte på Real-keeper Iker Casillas. Bayerns Sebastian Schweinsteiger scorede det afgørende mål i straffesparkkonkurrencen.
Inden den spændende afgørelse på straffespark, måtte Real Madrid og Bayern München ud i forlænget spilletid, fordi spanierne efter de ordinære 90 minutter førte 2-1 over tyskerne.
På det tidspunkt var stillingen helt lige efter Real Madrids 1-2-nederlag i München for en uge siden. Og der blev ikke scoret i de ekstra to gange 15 minutter.
I den ordinære spilletid kom Real Madrid bedst fra start. Cristiano Ronaldo var i hopla og fik scoret to gange inden for det første kvarter af kampen. Og så var Real Madrid foran 2-0.
1-0-målet blev sat ind på straffespark, men det var hårdt dømt, da David Alaba ikke kunne nå at fjerne sin arm, som bolden blev sparket hårdt ind på.
I anden halvleg ramte Bayern-profilen Arjen Robben armen på Real Madrid-stopperen Pepe, men ved den lejlighed forblev dommerens fløjte tavs.
Ronaldo nåede op på 10 scoringer i 10 Champions League-kampe, da han sikkert udnyttede et oplæg fra Mesut Özil. Der var spillet 14 minutter, og Real Madrid og Ronaldo var foran 2-0.
Bayern München var godt med i kampen, og tyskerne kom også flot tilbage, da Robben udnyttede et straffespark og scorede til 1-2 efter knap en halv time.
For to uger siden brændte hollænderen, da Bayern München tabte til Dortmund, som siden vandt det tyske mesterskab, men Robben fik lov at sparke straffe igen, og det var yderst tæt på, at Iker Casillas reddede forsøget.
Bayern må undvære Holger Badstuber, David Alabo og Luiz Gustavoi finalen, da de alle pådrog sig advarsler, som spærrer dem i næste kamp.
Chelsea, som har hele fire spillere i karantæne, venter i finalen den 19. maj på Allianz Arena i München. Chelsea slog tirsdag overraskende FC Barcelona ud af turneringen med en samlet 3-2-sejr.
