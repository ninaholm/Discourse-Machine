Ambitiøse Wammen stiger igen i graderne
I en årrække stod han i spidsen for landets næststørste by. Nu bliver Nicolai Wammen forfremmet landspolitisk.


 Allerede inden Nicolai Wammen (S) var sikret en plads i Folketinget ved valget i 2011, gjorde han klart, at han havde ambitioner om en ministerpost.
- Hvis Helle Thorning spørger, om jeg vil være en del af ministerholdet, så siger jeg jo ikke nej tak, sagde han dengang til Ritzau.
Og en plads på statsministerens hold fik han, men det blev ikke en af de tunge poster. Han blev europaminister - en post oprettet i forbindelse med Danmarks EU-formandskab.
Nu venter et mere eftertragtet ministerium til 42-årige Wammen, nemlig Forsvarsministeriet.
I en årrække stod han i spidsen for Danmarks næststørste by. Men den tidligere Aarhus-borgmester sikrede sig i 2011 med 32.119 personlige stemmer et gensyn med Christiansborg.
Der var tale om genoptagelse af en landspolitisk karriere, der blev sat på standby i 2005, da han blev udset til at tilbageerobre den borgmesterkæde, som Venstre snuppede i 2001 efter 82 års socialdemokratisk bystyre.
Wammen blev i 2001 for første gang valgt til Folketinget, og han var i flere år partiets finansordfører på Christiansborg.
En udbredt opfattelse var, at hans anselige politiske ambitioner dengang gik på fremtidige ministerposter og ikke et comeback i lokalpolitik, men Wammen fastholdt, at hans hjerte bankede for Aarhus og arbejdet i kommunalpolitik.
Wammen var som knægt i praktik hos en folketingspolitiker, men hans politiske ild blev for alvor tændt, da Sveriges statsminister Olof Palme blev skudt i 1986. Dagen efter meldte han sig ind i Danmarks Socialdemokratiske Ungdom (DSU).
Senere prægede de franske atomprøvesprængninger på Tahiti ham også til for alvor at vælge en politisk karriere.
Han har sagt, at han med tiden fik en mere konsensussøgende og pragmatisk stil, der bragte ham - som det ofte er tradition i kommunalpolitik - brede forlig i Aarhus Byråd.
