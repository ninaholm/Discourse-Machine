Første målinger: Det går mod et nej i Grækenland
De første telefonmålinger tyder på, at over 50 procent af de græske vælgere siger nej til kreditorernes krav.


 De første spinkle målinger efter den græske folkeafstemning om en vej ud af gældskrisen tyder på en snæver føring til nej-fløjen. Det skriver blandt andre BBC.
Meningsmålingsinstituttet GPO forudser ifølge BBC, at et lille flertal af de græske vælgere siger nej til kreditorernes redningsplan.
Ifølge BBC har meningsmålingsinstituttet GPO en føring til nej-siden med 51,5 procent af stemmerne, mens 48,5 procent af vælgerne siger ja til de internationale kreditorers redningsplan, som den så ud på et møde blandt eurolandenes finansministre sidste lørdag.
Flere andre institutter har lignende målinger. Der er dog ikke tale om traditionelle valgstedsmålinger, men om målinger lavet på basis af telefonrundspørger.
BBC advarer selv mod at tillægge de første målinger al for stor vægt, da de kan basere sig på ganske få vælgere og ikke som vanlige valgstedsmålinger er lavet ved at spørge vælgerne, hvordan de har stemt, straks de forlader valgstedet.
Det tyske nyhedsbureau dpa citerer lokale medier for oplysningen om, at valgdeltagelsen en time inden lukningen passerede de 40 procent, der skal til, for at afstemningen er juridisk gyldig.
En talsmand for det græske regeringsparti, Syrizas, gruppe i parlamentet, Nikos Filis siger ifølge nyhedsbureauet Reuters, at den græske regering vil kunne handle hurtigt og lave en aftale med landets kreditorer med henblik på at "normalisere banksystemet".
De første officielle resultater ventes først at komme ved 20-tiden dansk tid.
Allerede inden da er det fra den franske præsidents kontor, Elysée-palæet blevet meddelt, at præsident François Hollande mandag aften får besøg af Tysklands forbundskansler, Angela Merkel, for at evaluere resultaterne af søndagens folkeafstemning i Grækenland.
- Mødet er et led i det løbende samarbejde mellem Frankrig og Tyskland for at finde en holdbar løsning for Grækenland, hedder det i en erklæring fra Elysée-palæet.
Ifølge Reuters har den græske finansminister, Yanis Varoufakis, også programsat et møde med repræsentanter for de græske banker allerede søndag aften.
