Gymnasium hårdt ramt af H1N1



 Det første kendte tilfælde af et stort udbrud af H1N1 har ramt et gymnasium i den sydvestsvenske by Värnamo. Fredag var 130 af skolens 1300 elever syge og sengeliggende. Tidligere på ugen var situationen endnu værre. Da var 150 elever syge. 
 Alligevel er gymnasiet ikke blevet lukket. Svenske sundhedsmyndigheder mener ikke, det vil bremse epidemien. Det samme er tilfældet ved en række folkeskoler i Skåne, hvor der også er stort mandefald på grund af influenza.
 Det er endnu uklart, om alle syge er ramt af H1N1, også kaldte svineinfluenza. Fredag var to elever med sikkerhed smittet af H1N1. Flere elever siger imidlertid, at de ikke er sikre på, om de har influenza eller blot er forkølede.
 Sverige har endnu ikke modtaget den vaccine mod H1N1, som er bestilt. Den ventes først fremme i oktober, og først derefter kan en massevaccination gå i gang, skriver svenske medier. 

