V-folk: Ministre bør kunne håndplukke flere rådgivere
Fem tidligere ministre fra Venstre mener, at ministre skal have flere personlige embedsmænd.


 Nyudnævnte ministre skal kunne håndplukke flere personlige medarbejdere til embedsværket. Det mener fem eksministre fra Venstre ifølge Politiken.
- Ministre skal have mulighed for at udpege en håndfuld personlige medarbejdere, siger Eva Kjer Hansen, tidligere fødevareminister og socialminister, til Politiken.
Hun mener også, at ministerier med store EU-opgaver bør have såkaldte juniorministre for at gøre mere ud af EU-stoffet.
Meldingerne kommer oven på et år med flere sager, hvor embedsmænd har bragt deres ministre i problemer. Senest blev Justitsministeriets departementschef, Anne Kristine Axelsson, suspenderet for sin rolle i den såkaldte PET-sag.
- Et eller andet skal der ske. Vi kan ikke være tjent med et system, hvor embedsmænd på den måde kommer i uføre, siger Ulla Tørnæs, der først var undervisningsminister og siden minister for udviklingsbistand fra 2001 til 2010.
Ifølge tidligere fødevareminister Henrik Høegh skal ministrene have mulighed for at udvælge to til tre rådgivere, hvor de i dag kun har ret til at udpege en enkelt særlig rådgiver.
- Det ville gå hurtigere, hvis man var et par medarbejdere mere til at hjælpe med at definere budskabet og bringe det ud i alle hjørner og kroge, siger han til Politiken.
Også de tidligere V-ministre Hans Christian Schmidt og Søren Gade er tilhængere af idéen om håndplukkede medarbejdere.
 Om systemet ændres, hvis Venstre, som meningsmålinger spår, får regeringsmagten efter næste valg, er imidlertid stadig uklart.
Det var tirsdag ikke muligt at få en kommentar fra formand Lars Løkke Rasmussen eller næstformand Kristian Jensen, skriver Politiken.
