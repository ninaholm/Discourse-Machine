Storbritannien lukker Irans ambassade i London
Storbritannien lukker sin ambassade i Teheran og beordrer Irans ambassade i London lukket straks.


 Storbritannien har beordret Irans ambassade i London lukket med øjeblikkelig virkning, siger Storbritanniens udenrigsminister, William Hague.
Samtidig har han også beordret Storbritanniens ambassade i Irans hovedstad, Teheran, lukket.
 Det sker i kølvandet på de angreb, der tirsdag blev begået på to britiske ambassadeområder i byen.
I en erklæring til det britiske parlament siger Hague, at iranske diplomater "skal forlade Storbritannien inden for de kommende 48 timer".
Han tilføjer, at det iranske regime må have accepteret angrebene i en eller anden form, for at det kunne lade sig gøre.
- Idéen om, at de iranske myndigheder ikke kunne have beskyttet vores ambassade, eller at dette angreb skal kunne have fundet sted uden en eller anden form for accept fra regimet, er fantasi, siger Hague til medlemmerne af det britiske underhus.
Ved tirsdagens angreb på de britiske ambassadeområder i Teheran blev det britiske flag brændt af. Samtidig blev ambassadens kontorer angrebet med benzinbomber og bygningernes vinduer knust.
