USA-udsending besøger Mellemøsten



 USA's mellemøstudsending George Mitchell skal søndag mødes med Israels premierminister, Benjamin Netanyahu, og dagen derpå med palæstinensernes præsident, Mahmud Abbas. Det sker i et forsøg på at få sat gang i den fastkørte fredsproces.
- Jeg rejser herfra og til Mellemøsten med det samme for at mødes med premierminister Netanyahu i Jerusalem i morgen og med formand Abbas på mandag, siger Mitchell til journalister i Paris efter samtaler med den franske udenrigsminister, Bernard Kouchner.
I sidste uge udskød Mitchell et planlagt besøg i Jerusalem efter amerikansk kritik af Israels planer om at opføre 1600 nye boliger i en jødisk bosættelse i Østjerusalem. Planerne blev annonceret, mens den amerikanske vicepræsident, Joe Biden, var på besøg i Israel.
Biden var i landet for at forsøge at overtale Israel og palæstinenserne til at genoptage fredsforhandlingerne, og Det Hvide Hus blev oprørt over, at en så tæt allieret foretog et så provokerende skridt.
- Vi mener, at den bedste måde at komme videre i Mellemøsten er at opfordre parterne til at indlede direkte forhandlinger for at opnå en aftale, der kan skabe fred, fremgang og muligheder for alle folk i regionen, israelere, palæstinensere og også folk i resten af regionen, siger Mitchell.
