Irakiske betjente dræber amerikanere



 Irakiske politifolk skød og dræbte i dag fire amerikanske soldater og deres tolk i byen Mosul, oplyser det irakiske indenrigsministerium.
 - Fire amerikanske soldater og deres irakiske tolk blev dræbt af to irakiske politimænd, som åbnede ild mod dem i Mosuls Dawasa-distrikt, siger en embedsmand i ministeriet.
 Skyderiet opstod under den amerikanske hærs besøg hos en politistyrke, der beskytter den nordlige bys broer.
 De to politifolk flygtede efter skyderiet fra stedet.
 Det er tredje gang inden for lidt over et år, at irakiske politifolk eller betjente skyder og dræber amerikanske soldater.
 Amerikanske og irakiske soldater har fælles operationer over hele Irak, og USA kalder det en central del af den militære strategi i Irak.
