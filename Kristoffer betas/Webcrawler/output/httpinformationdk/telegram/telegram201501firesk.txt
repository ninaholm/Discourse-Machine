Fire skiløbere er omkommet ved lavine i Schweiz
Lavine i de schweiziske alper. Fire skiløbere meldes omkommet, mens tre andre er hårdt kvæstet.


 En lavine i de schweiziske alper har kostet fire skiløbere livet.
Tre andre meldes hårdt kvæstet.
Der er i øjeblikket farlige sneforhold i alperne i Schweiz, og der har været flere voldsomme og farlige laviner.
Torsdag og fredag blev tre andre mennesker dræbt af laviner i Schweiz, men også andre steder i alperne er der laviner.
I sidste weekend omkom seks franskmænd af laviner i Frankrig nær grænsen til Italien.
Ofrene for lørdagens katastrofe var en del af en gruppe på ni skiløbere, der blev ramt af en lavine på østsiden af Piz Vilan i Landquart i den østlige del af Schweiz, siger politiet.
Det tyske nyhedsbureau dpa skriver, at lavinen ramte i 2200 meters højde, og at skiløberne stod på ski off-piste nær grænsen til Østrig.
Politiet har ikke givet oplysninger om ofrenes identitet.
