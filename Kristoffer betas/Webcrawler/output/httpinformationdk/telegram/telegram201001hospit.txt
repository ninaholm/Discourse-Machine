Hospitaler i hovedstaden fyrer endnu flere



 Meget tyder på, at Hvidovre Hospital ikke kan nøjes med at nedlægge de 225 stillinger, der ellers er blevet kalkuleret med i første omgang.
Berlingske Tidende skriver således lørdag, at hospitalets underskud er endnu større end ventet, og det betyder en udvidet fyringsrunde. 
Budskabet kommer efter en ny orientering til medlemmerne i forretningsudvalget i Region Hovedstaden om den økonomiske situation på flere af de store hospitaler i regionen.
Af orienteringen fremgår det, at underskuddet på Hvidovre Hospital i 2009 ikke er på 70 millioner kroner, som det først blev meldt ud. I stedet kan det løbe sig op i 100-110 millioner kroner.
Sammenholdes de dystre økonomiske udsigter med nye krav om effektivisering, betyder det, at der i de kommende uger "skal gennemføres en ny runde med fremmødeplaner (normeringer, red.), hvor bemandingen reduceres yderligere". Sådan fremgår det af orienteringen ifølge Berlingske Tidende.
Personalet på Hillerød Hospital kan også begynde at forberede sig på fyringer. Det kommer sig af, at der er blevet ansat flere medarbejdere, end budgettet tillader. Hospitalets merforbrug i 2009 er således løbet op i 30 millioner kroner.
De nye oplysninger kommer oven på, at Herlev Hospital i sidste uge gennemførte en prikkerunde. Her bebudede man fyringen af 136 læger, sygeplejersker og andet sundhedspersonale.
Desuden har Frederiksberg Hospital meddelt, at cirka 100 stillinger skal nedlægges - 70 af disse ved deciderede fyringer.   

