Vinterberg-film jagter Oscar
Filmene "Jagten", "The Act of Killing" og "Nordvest" skal dyste om at blive den danske kandidat til en Oscar.


 Feltet om at blive den danske kandidat til en Oscar-statuette er torsdag blevet kraftigt indsnævret.
En komité bestående af syv repræsentanter for den danske filmbranche og Filminstituttet har således "shortlistet" tre danske film, skriver Det Danske Filminstitut i en pressemeddelelse.
De tre film er "Jagten" af Thomas Vinterberg, "The Act of Killing" af Joshua Oppenheimer og "Nordvest" af Michael Noer. En af de tre skal være Danmarks bidrag i kategorien Bedste ikke engelsksprogede film.
17 spillefilm og 7 dokumentarfilm var i år mulige kandidater.
I 2012 var Nikolaj Arcels "En kongelig affære" Danmarks kandidat, og filmen blev belønnet med en Oscar-nominering.
For tre år siden vandt Danmark og Susanne Bier en Oscar i kategorien for filmen "Hævnen".
Komitémedlemmerne samles formentlig igen torsdag den 26. september for at beslutte hvilken film der har den bedste chance, når Oscar-akademiets medlemmer skal stemme.
- Vi har valgt tre film, der enten har vist, at de gør sig internationalt, eller står lige foran at skulle til det. Vi vil nu gå i tænkeboks, inden vi tager den store beslutning," siger direktør for Det Danske Filminstitut, Henrik Bo Nielsen, der er formand for komitéen.
