Mubaraks dom kan gøre Shafiq til præsident
Mubaraks tidligere premierminister, Ahmed Shafiq, kan ifølge en ekspert bruge Mubaraks dom til at vinde valget


 Det kan højne Mubaraks tidligere premierminister Ahmed Shafiqs chancer for at vinde præsidentvalget i Egypten, at eks-præsident Hosni Mubarak lørdag er idømt fængsel på livstid.
Det mener Jakob Skovgaard-Petersen, professor på Institut for Tværkulturelle og regionale studier på Københavns Universitet.
- Den mistanke, de revolutionære havde om, at staten var blevet så dyb, at den kunne forhindre, at Mubarak blev dømt, er nu blevet afkræftet. Det kan på en måde godt tale i Ahmed Shafiqs favør, siger han og fortsætter:
- Nu er han ligesom videre og har ikke Mubarak bagved sig længere.
Ahmed Shafiq var premierminister i Mubaraks regering og uddannet general ligesom Mubarak.
Hosni Mubarak er dømt for medvirken til drab under det arabiske forår, der kostede omkring 850 mennesker livet.
Efter domsafsigelsen udbrød der tumulter i retten i Kairo, fordi Mubaraks modstandere var utilfredse med, at han slap for lovens hårdeste dom, dødsdom.
Rygterne inden lørdagens domsafsigelse har lydt både på total frifindelse og dødsdom, men Jakob Skovgaard-Petersen tror ikke, at dommen overrasker i Egyptens brede befolkning.
- Ikke mange regnede med en dødsdom, siger han.
- Han var tiltalt for at have afgivet nogle ordre, som var meget svære at bevise fuldstændigt. Så anklagemyndigheden arbejdede på en sandsynliggørelse, som man ikke regnede med, kunne føre så langt.
Mubarak havde også korruptionsanklager mod sig, men dem frikendte retten ham for.
Begge Mubaraks sønner, Alaa og Gamal, der også var i retten for at modtage deres dom, kunne forlade retten som frie personer. De blev frikendt for anklager, der primært handlede om korruption.
Senere i denne måned holdes anden runde af præsidentvalget mellem en islamist fra Det Muslimske Broderskab, Mohammed Mursi, og den tidligere premierminister Ahmed Shafiq.
