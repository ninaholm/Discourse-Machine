Storbyreform står til at falde
Der er store besparelser ved at ændre styreform i de fire største byer, men S og SF kan ikke blive enige.


 Der kan spares 250 millioner kroner årligt, hvis København, Aarhus, Aalborg og Odense ligesom landets øvrige kommuner samler administrationen under den øverste borgmester i stedet for som nu, hvor for eksempel Københavns syv borgmestre er fra forskellige partier.
Det viser et notat fra Økonomi- og Indenrigsministeriet ifølge Politiken onsdag.
Men statsminister Helle Thorning-Schmidt og SF-formand Annette Vilhelmsen er ikke blevet enige om en model til styrereform af storbyerne, skriver Politiken.
S har i månedsvis forgæves forsøgt at overbevise SF om besparelsespotentialet i den såkaldte enhedsforvaltning.
SF mistænker omvendt S for at ville bruge den til at koncentrere magten hos de tunge S-borgmestre i storbyerne.
- Nu må vi have et svar fra alle ansvarlige partier, røde og blå. Man skylder at forklare borgerne, hvorfor man vil bevare en model, der er så ineffektiv, at den koster københavnerne over 150 millioner kroner årlig i noget, som egentlig er unødvendigt.
Det siger Socialdemokraternes kommunalordfører, Simon Kollerup, til avisen.
Indenrigs- og økonomiminister Margrethe Vestager (R), der skulle have lagt et lovforslag frem i januar, er tavs.
 Reformen hænger i forvejen i en tynd tråd, da både Enhedslisten og Venstre på forhånd siger nej til at tvinge den igennem.
SFs leder, Annette Vilhelmsen, bekræfter, at partiet nu som før er imod den enhedsforvaltning, som S ønsker.
 SFs sundheds- og omsorgsborgmester i København, Ninna Thomsen, roser Vilhelmsen:
- Det er mit indtryk, at SF har sat hælene i, når det handler om styrereform. Det er jeg selvfølgelig rigtig tilfreds med, siger Ninna Thomsen til Politiken.
Det er Socialdemokraternes gruppeformand på Københavns Rådhus, Jesper Christensen, til gengæld ikke:
-Jeg synes, SF skylder at forklare, hvorfor de vil sætte økonomien ud af spillet med det formål selv at beholde en forvaltningsgren, som ens borgmester har rådighed over, siger han.
