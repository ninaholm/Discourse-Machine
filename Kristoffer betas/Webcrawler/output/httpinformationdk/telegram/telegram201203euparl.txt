EU-Parlamentet vil afkorte dyretransporter
En million europæere og EU-Parlamentet kræver regler for, at dyr højst transporteres otte timer til slagtning.


 Slagtedyrs sidste rejse skal ikke være lang og pinefuld.
Det mener mere end en million europæere og et flertal i EU-Parlamentet, som vil sætte en stopper for lange dyretransporter i EU.
Formanden for parlamentets dyrevelfærdsgruppe, Socialdemokraternes Dan Jørgensen, har fået opbakning til et forslag om, at transporter af dyr til slagtning højst må vare otte timer.
- Vi er i dag nået et stort skridt videre mod at få afskaffet de lange dyretransporter i EU. Slagtedyr transporteres i dag på de europæiske landeveje i op til flere døgn, før de slagtes. Det er dyremishandling, og det skal stoppes, mener Dan Jørgensen.
Forslaget bliver nu sendt til EU-Kommissionen, som skal forholde sig til otte timers-grænsen.
Og Dan Jørgensen forventer, at opbakningen til forslaget vil tvinge kommissionen til at komme med et lovforslag, der gør lange dyretransporter ulovlige i EU.
- Kommissionen kan ikke ignorere det massive pres, den er kommet under fra både EU's borgere og nu også EU's politkere, siger Dan Jørgensen.
Han ser det som en stor sejr, at det er lykkedes at få flertallet af parlamentarikerne med på ideen om klare regler for dyretransporter.
- Da vi i EU-Parlamentet stemte om regler på det her område sidst i 2005, var der langt fra opbakning til mere restriktive regler. Derfor er det en kæmpe sejr, at det nu er lykkedes at samle flertal, siger han.
Ifølge den nuværende lovgivning kan dyr transporteres i op til flere døgn, så længe vognmanden lever op til krav om hviletid samt fodring af dyrene
