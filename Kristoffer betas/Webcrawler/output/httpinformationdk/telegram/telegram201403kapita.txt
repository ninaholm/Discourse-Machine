Kapitalfonden CVC køber Profil Optik
Profil Optik er sammen med sine norske og svenske butikker blevet købt af kapitalfonden CVC Capital Partners.


 Den internationale kapitalfond CVC Capital Partners har købt Profil Optik, der er en del af optikerkæden Synsam Nordic.
CVC har købt optikerkæden af Alipes, der også er en kapitalfond, der er ejet af svenske Inter Ikea Investment.
Samlet har Synsam 2600 ansatte samt 319 butikker og 103 franchise-butikker.
Joakim Forsell, der er direktør for Synsam, siger om salget, at Alipes har været en solid og langsigtet ejer:
- Og jeg ser frem til fortsat at skulle udvikle Synsam i tæt samarbejde med CVC, siger han i en pressemeddelelse.
CVC Capital Partners oplyser, at man ser Synsam som et succesfuldt selskab:
- Med en attraktiv markedsposition, et stærkt navn og et godt netværk af butikker, er Synsam parat til at tage det næste skridt i selskabets udvikling, skriver CVC om købet.
- Vi ser frem til at arbejde tæt sammen med Synsams ledelse i de kommende år og fortsat støtte udviklingen i kæden, siger to af partnerne i CVC Peter Törnquist og Søren Vestergaard-Poulsen i en pressemeddelelse om opkøbet.
CVC er en af verdens største private investeringsselskaber. Kapitalfonden blev grundlagt i 1981 og har i dag 21 kontorer verden over med 300 ansatte. CVC har kontor i både Stockholm og København.
Synsam sidder på omkring en fjerdedel af optikermarkedet i Sverige, Norge og Danmark. I Danmark går kædens butikker under Profil Optik-navnet, mens det i Sverige og Norge er en Synsam-butik, man går ind i.
