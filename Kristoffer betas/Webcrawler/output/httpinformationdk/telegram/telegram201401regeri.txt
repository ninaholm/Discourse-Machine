Regeringens nye sundhedsmål: Slut med usunde danskere
Syv nationale mål for danskernes sundhed skal sikre færre smøger og mere motion i de danske hjem.


 Fremtidens dansker er hverken overvægtig, ryger, drikker for meget alkohol eller har ondt i sjælen.
Sådan lyder drømmen for sundhedsminister Astrid Krag (SF), der er klar med en række ambitiøse sundhedsmål, som frem mod 2024 år skal hjælpe danskerne til et længere, sundere liv.
De syv mål skal skære i antallet af rygere, alkoholiske genstande og fed mad. Til gengæld skal danskerne til at dyrke mere motion, lyder det.
Danmark kan på den måde få rettet op på et efterslæb på middellevealderen i forhold til lande, som vi normalt sammenligner os med. Målet er, at vores middellevetid om 10 år er tre år længere.
- De sørgelige kendsgerninger er, at vi halter bagud, når vi kigger på danskernes levetid. Der er også for mange, som er plaget af sygdom og smerter, og som må spise medicin for at komme ud af sengen og passe deres arbejde.
- Vi har endnu ikke formået at knække koden, når det gælder forebyggelse. Nu prøver vi på en ny måde, siger Astrid Krag til Berlingske.
Ifølge Politiken er forskellen på rige og fattige danskeres levealder næsten fordoblet på et kvart århundrede - fra 5,5 år til i dag knap 10 år.
 Derfor sættes der også konkrete mål for den mentale sundhed. Personer med dårlig mental sundhed udvikler nemlig ofte usunde vaner i forhold til rygning, alkohol, inaktivitet, kostvaner og fysiske sygdomme.
Professor ved Institut for Folkesundhed på Syddansk Universitet Bjørn E. Holstein kalder det "en fantastisk fornyelse", at der nu bliver sat mål for den mentale sundhed, skriver Politiken.
Ifølge målene skal andelen af daglige rygere reduceres med en tredjedel, svarende til over en kvart million færre rygere. Samtidig skal også andelen af danskere med et skadeligt alkoholforbrug bringes ned.
Regeringen vil blandt andet opnå målsætningerne ved hjælp af partnerskaber med det private. Der følger 120 millioner kroner med til formålet, skriver Jyllands-Posten.
