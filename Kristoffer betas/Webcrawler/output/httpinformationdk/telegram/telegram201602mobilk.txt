Mobilkrigen i Danmark har kostet Telenor dyrt
Telenor har nedskrevet sin danske forretning med 1,6 milliarder kroner i et hårdt marked.


 Kampen om de danske mobilkunder betyder, at det er svært at få en fornuftig forretning ud at drive et teleselskab.
Det har Telenor taget konsekvensen af og nedskriver i forbindelse med sit årsregnskab for 2015 sin danske forretning med 1,6 milliarder kroner.
- Udsigterne for det danske telemarked er fortsat udfordrende. Som en konsekvens har gruppen revurderet værdien af Telenor Danmark ud fra opdaterede indtjeningsprognoser.
- Baseret på det nye skøn er værdien nedskrevet med 2,1 milliarder norske kroner, hedder det i rapporten for fjerde kvartal.
Telenor har fortsat lige i omegnen af to millioner mobilkunder, men mistede 700 kunder i fjerde kvartal sidste år.
Trods nedskrivningerne og den hårde konkurrence med blandt andet TDC, Telia og 3, så er Telenors danske topchef, Jesper Hansen, optimistisk.
Det siger han i et interview med Berlingske Business.
- Telenor skal være en succesfuld virksomhed, der kan følge med kundernes behov, også digitalt.
- Det har vi investeret i de seneste to-tre år, og omkring 300 af mine medarbejdere er fuldtidsbeskæftiget med omstillingerne.
- Til gengæld begynder jeg i 2016 at kunne se de første lyspunkter, siger han.
Telenor og Telia havde egentlig aftalt at fusionere deres danske forretninger for at mindske omkostningerne, men sammenlægningen blev stoppet af de europæiske konkurrencemyndigheder.
