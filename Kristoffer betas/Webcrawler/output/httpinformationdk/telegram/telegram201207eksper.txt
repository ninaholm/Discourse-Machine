Ekspert: SF 'erne er umodne
Sure SF-medlemmer kan glemme alt om nyt regeringgrundlag. Men de har brug for en kurs på, hvor partiet vil hen


 Det har kostet dyrt for SF at komme i regering for første gang og få fingrene ned i magtens bolledej.
Mange partimedlemmer har svært ved at genkende sig selv i regeringens fokus på en stram økonomisk politik og skabelse af større arbejdsudbud frem mod 2020.
Derfor er det det ikke overraskende, men til gengæld naivt, når lokalformænd og et par mere fremtrædende SF'ere nu kræver større synlighed og endda et nyt regeringsgrundlag med flere rød-grønne mærkesager.
Det siger politisk ekspert og journalist Hans Mortensen, der også er forfatter til bogen "Den røde tråd - SF og vejen til magten".
- Kritikerne synes, at man har bevæget sig alt for meget i retning af en klassisk borgerlig økonomi, og det er jo reelt også rigtigt, siger Hans Mortensen til Ritzau.
- Utilfredsheden er ikke ny. Meget af den har været fra de sædvanlige "Tordenskjolds soldater" og faste kritikere. Men nu er ser man nye og vægtige navne, siger Hans Mortensen og fortsætter:
- Turunen, som tilhøjer fløjen, der godt vil forny partiet, samt Fuglsang blander sig. Det skal partiledelsen i høj grad tage alvorligt. Selvom der fortsat intet flertal er i partiet for at vælte Søvndal, siger han.
Hans Mortensen kalder dog al tale om nyt regeringsgrundlag for helt urealistisk.
 - Der er nogle gange noget umodent over SF, som om de ikke helt forstår, hvad det vil sige at sidde i regering og de kompromisser, det kræver.
- At komme og bede om en ny plan her og nu er jo bare at bede om nyt officielt nederlag for SF, siger Hans Mortensen og fortsætter:
 - Men til gengæld har SF brug for at formulere sit eget projekt, så man kan se en forskel på, hvad SF vil, og hvad der er kompromisser i regeringen. Mange SF'ere savner et klart billede af, hvad SF's langsigtede mål egentlig er, siger han.
