Dybbøl Mølle: Hjælp os med vedligeholdelse
Dybbøl Mølle har netop afsluttet en gennemgribende restaurering, men mangler midler til vedligeholdelsen. Derfor håber institutionen på støtte fra staten.


 Dybbøl Mølle har netop gennemgået en løbende renovering, men søger nu Folketinget om et fast årligt tilskud på 350.000 kr. til den løbende vedligeholdelse af den historiske lokalitet. 
Socialdemokraterne vil i sit forslag til næste års finanslov anbefale, at forslaget imødekommes. Partiets kulturordfører, Mogens Jensen, venter bred politisk støtte til museets ansøgning.
- Det er første gang, at institutionen søger om et sådant tilskud. Hvis forslaget går igennem, vil Dybbøl Mølle fremover undgå at havne i en situation, hvor de hvert syvende eller ottende år skal finde millionbeløb til renoveringer, tilføjer ordføreren.
I foråret 2009 indledtes en restaurering af den historiske lokalitet, der kunne afsluttes nogle måneder senere. Bestyrelsen for Dybbøl Mølle skriver i sin ansøgning til Folketingets kulturudvalg, at restaureringen "med succes afsluttede flere års forfald".
A.P. Møllers fond gav 5,5 mio. kr. til restaureringen af det nationalhistoriske symbol uden for Sønderborg, og også lokale fonde ydede tilskud. 
Alligevel måtte Dybbøl Mølle pådrage sig en gæld på godt 570.000 kr. Møllens kassekredit og et midlertidigt lån fra Museum Sønderjylland har lige nu lukket dette hul, og møllens ledelse forventer, at gælden vil være afdraget om 10 år.

