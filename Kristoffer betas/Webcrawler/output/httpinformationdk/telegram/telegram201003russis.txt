Russisk flåde kan blive i Ukraine.



 Ukraines præsident, Viktor Janukovitj antyder, at han vil lade Ruslands Sortehavsflåde blive på ukrainsk territorium, efter at en baseaftale med Moskva udløber i 2017.
Ved en pressekonference i Moskva sammen med Ruslands præsident, Dmitrij Medvedev, sagde Janukovitj, at spørgsmålet vil blive afklaret på en måde, som både vil tilfredsstille Rusland og Ukraine.
Spørgsmålet om den russiske Sortehavsflådes fremtid har længe været omstridt og belastet de to landes forhold. Befolkningen på Ukraines halvø Krim er overvejende prorussisk.
