Befriet femårig har det godt efter gidseldrama i USA
Han griner og spiser, siger politiet om ung dreng, som blev holdt som gidsel i en bunker i næsten en uge.


 Den fem-årige Ethan, som gennem flere dage blev holdt fanget i en bunker i USA, er atter blevet genforenet med sine pårørende og befinder sig nu på et lokalt hospital, hvor han har det godt efter omstændighederne.
Gidseltageren, den pensionerede lastbilchauffør Jimmy Lee Dykes, er til gengæld død. Men drengen er tilsyneladende sluppet uskadt, efter politistyrker stormede den underjordiske bunker, fordi de vurderede, at han var i "overhængende fare".
Drengen, som ifølge amerikanske medier lider af autisme og var gidsel i mere end seks dage, lader til at have det godt efter den dramatiske episode.
- Han griner, fjoller, leger og spiser, fortæller FBI-agent Steve Richardson, som har haft ansvaret for politiindsatsen i Midland City, Alabama, hvor gidselaktionen fandt sted.
- Han er meget modig. Han er meget heldig, tilføjer agenten fra det amerikanske forbundspoliti.
Ethan blev taget til gidsel i tirsdags, da kidnapperen stoppede en skolebus, skød chaufføren og tog drengen med sig.
Den 65-årige Jimmy Lee Dykes var kendt som en enspænder, der skabte frygt i sit nabolag. Ifølge en nabo patruljerede Dykes ofte i sin have om natten med skydevåben. Bunkeren havde han opført som tilflugtssted i tilfælde af, at han kom i krig med staten.
Dykes dræbte ifølge de foreliggende oplysninger bussens chauffør, der forsøgte at blokere for Dykes, så børnene i bussen kunne komme ud.
Men den fem-årige dreng nåede ikke væk, og Dykes tog ham med til sin egen underjordiske bunker, hvor han så holdt ham som gidsel.
FBI vil ikke sige noget om, hvordan gidseltageren mistede livet.
