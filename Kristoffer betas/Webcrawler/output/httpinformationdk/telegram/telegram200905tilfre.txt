Tilfredshed med formands afgang.



 Parlamentsformanden Michael Martins afgang var nødvendig, efter at en række parlamentsmedlemmer har misbrugt statens penge og særlige frynsegoder uden, at formandens kontor har grebet ind.
 Det skriver britiske medier i dag.
 Men kun en gennemgribende reform af udbetaling af offentlige tilskud og et parlamentsvalg kan rense luften og genskabe befolkningens tillid til det politiske system, mener lederskribenter.
 Michael Martin sagde i går, at han træder tilbage i juni, efter at det er kommet frem, at mange parlamentsmedlemmer velovervejet har misbrugt tilskud, som de kan modtage til at dække ekstraudgifter, de har i forbindelse med deres politiske arbejde, så som dobbelt husførelse. 
 Det er Martins kontor, der har ansvaret for, at reglerne overholdes. Men det er ikke sket.
 Aviserne advarer om, at der kræves et stort arbejde for at genoprette vælgernes tillid til det politiske system og parlamentet.
 - Martins afgang er ikke nok til at redde den synkende skude, som har miskrediteret parlamentet. Kun et nyvalg kan gøre dette, skriver avisen Daily Telegraph, der har afsløret misbruget af de offentlige kasser.
 Avisen The Independent opfordrer de to store partier, Arbejderpartiet Labour og De Konservative, til at smide alle medlemmer, som har misbrugt systemet, ud af partierne, så nye friske kræfter kan komme til ved næste valg, som skal holdes senest i juni 2010.
 Premierminister Gordon Brown afviser at holde valg i utide og siger, at misbruget ikke har noget at gøre med regeringsarbejdet.

