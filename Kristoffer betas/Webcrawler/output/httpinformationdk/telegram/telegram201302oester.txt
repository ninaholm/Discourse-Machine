Østergaard: SU-udspil rammer kun kommende studerende
Det SU-udspil, ministeren netop er fremlagt, gælder kun for kommende studerende og dem, der skifter uddannelse


 Regeringens SU-udspil, som uddannelsesminister Morten Østergaard (R) tirsdag har fremlagt, kommer kun til at gælde kommende studerende eller unge, der skifter uddannelse.
Det siger ministeren og tilføjer, at udspillet selvfølgelig først skal forhandles, og at der skal laves lovforslag. Det vil derfor blive indfaset over det kommende år.
- Men det berører altså ikke folk på den uddannelse, hvor de er i dag, slår Østergaard fast.
Det gør til gengæld de forslag, der retter sig mod uddannelsessystemet.
- Forslagene, der retter sig mod uddannelsessystemet, vil blive indfaset hurtigst muligt, også det med, at man ikke kan framelde sig eksamen. Vi tillader os at tro, at de nuværende studerende er interesseret i bedre meritpraksis.
Han henviser til, at praktikophold og studieophold i udlandet ikke skal forsinke den samlede studietid. Og at det skal være lettere at få merit fra fag, man har taget - både i Danmark og i udlandet.
- Men SU-forslagene retter sig mod kommende studerende eller folk, der starter på en ny uddannelse, forklarer undervisningsministeren.
Regeringens udspil "Bedre igennem uddannelserne - Reform af SU-systemet" skal give to milliarder kroner årligt i statskassen.
Tidligere på dagen understregede statsminister Helle Thorning-Schmidt, at der ikke skal laves grundlæggende om på SU-systemet, det skal blot målrettes, fordi mange unge i Danmark er for sent færdige med uddannelsen.
