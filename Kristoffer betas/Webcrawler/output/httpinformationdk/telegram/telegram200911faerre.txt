Færre hapsdogs giver mere sikker trafik



 Sundere mad kan forbedre det dårlige helbred hos mange lastbilchauffører og dermed øge trafiksikkerheden for alle os andre. Et nyt usædvanligt samarbejde baner vej for sundere kost for landets lastbilchauffører på tankstationerne, som er mange chaufførers daglige kantine med alt den fast food, det tit medfører. 
 Opsigtvækkende forsøg har vist, at chaufførernes helbred kan forbedres markant på under to uger med bedre kost. Nok så vigtigt så steg chaufførernes reaktionshastighed med hele 16 procent. Altså 16 meter kortere bremselængde per 100 meter.
 Et nyt projekt SundVej har i samarbejde med en gruppe chauffører udviklet fedtfattige og velsmagende retter i en emballage, som er nem at håndtere i førerhuset. Samtidig skal maden kunne købes på tankstationerne og varmes i en mikroovn.
 - Der er ingen tvivl om, at mange chauffører er for store. Den nemme og hurtige hapsdog sætter sit præg på krop og helbred. Vi har været med til at udvikle nogle sundere udgaver af populære retter, men med meget mindre fedt. Nu håber vi, at idéen vil brede sig, siger chauffør Anker Brink fra SPF. Han har selv på få uger mindsket sit blodtryk markant og tabt sig seks kilo.
 Hos Shell er der stor interesse for at være med. 
 - Lastbilchauffører er en vigtig kundegruppe for os. Selvom det kan koste os noget omsætning på fast food, så vil vi gerne bidrage til at give dem en mulighed for en sundere kost, som samtidig gør dem mere sikre i trafikken, siger Shells repræsentant i projektet, områdechef Johann Wolff.
 Med i samarbejdet er desuden fødevareproducenter, cateringfirmaer, producenter af emballage og tankstationsejere. 
