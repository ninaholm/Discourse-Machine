Thorning til partifællerne: Vi skal vinde valget
Statsministeren starter valgkampen i sin tale på partiets kongres. VKO vil udhule velfærden, lyder advarslen.


 Helle Thorning-Schmidt har 11 måneder tilbage, før hun senest skal udskrive folketingsvalg, og det afspejler sig tydeligt i statsministerens tale på Socialdemokraternes kongres lørdag i Aalborg.
Og selvom partiet har haft en hård sommer i meningsmålingerne, så tror partiformanden på, at arbejderpartiet kan stå med et flertal, når danskerne har været i stemmeboksene.
- Kære kongres. Socialdemokraterne har nu stået i spidsen for regeringen i tre år. Meget er gjort. Meget venter på at blive gjort. Meget er på spil. Derfor er budskabet meget enkelt: Vi skal vinde det valg, lyder det fra statsministeren, efter hun har indtaget talerstolen klædt i et sæt i partifarven rød.
Hun advarer mod, at regeringsskifte vil betyde en "udhuling" af danskernes velfærd.
- Tiden er ikke til en ny omgang tvivlsomme skattelettelser. Tiden er ikke til eksperimenter med vores tryghed, erklærer Thorning.
Socialdemokraterne står i øjeblikket til at få 22 procent af stemmerne i Ritzau Index, der er et gennemsnit af landets fem toneangivende meningsmålinger fra Voxmeter, Epinion, Gallup, Greens og Wilke.
Sammen med De Radikale, SF og Enhedslisten står rød blok til 46,5 procent afstemmerne, mens blå blok står til 53,5 procent.
Det vil betyde 82 mandater til rød blok og 93 til blå, hvis det bliver omsat til et valgresultat.
