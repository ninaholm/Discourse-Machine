SF truer med at ændre energiplan
Holdes SF ude af et nyt energiforlig, men kommer i regering, vil partiet ændre på planer, det finder dårlige.


 SF regner med at blive inddraget i hele det kommende energiforlig og truer med ellers at ændre på energiplanerne, hvis partiet kommer i regering.
Det siger partiets energiordfører, Anne Grete Holmsgaard, forud for, at regeringen torsdag fremlægger sin Energistrategi 2050.
- Man må gå ud fra, at de er klar over, at der er stor chance for, at vi kommer i regeringen. Så skaber det usikkerhed hos alle investorerne, hvis de ikke inddrager os. Alle vil jo tænke på, om en ny regering vil lave det om, siger Holmsgaard.
Som regeringsparti vil SF lave om på energiplanen, hvis partiet ikke kan være med til at gøre den god nok efter partiets hoved.
- Hvis de kommer med sådan noget klipsklaps, så vil vi selvfølgelig lave det om. Vi vil køre efter den samlede strategi, som vi fremlagde i maj. Den vil vi køre efter, siger hun.
Ifølge de læk, som har været til pressen, vil regeringen sætte en masse nye vindmøller op nær kysten foruden en ny stor vindmøllepark ved Møn. Desuden har den planer om at bruge mere biomasse som flis og halm, men samtidig lægge afgift på biomasse.
Den idé falder i god jord hos SF. Uden afgifter fra olie, benzin og kul vil staten mangle mange penge, når der lukkes for disse energikilder.
- Jeg synes, at det er fornuftigt, at man tager fat på afgiftssystemet. Hvis man ikke gør det, så tømmer man afgiftsprovenuet, og det vil være dumt, siger Anne Grete Holmsgaard.
En afgift på biomasse kan regeringen lave uden om SF uden at bryde det energiforlig, som partiet er med i, men som udløber senere i år.
