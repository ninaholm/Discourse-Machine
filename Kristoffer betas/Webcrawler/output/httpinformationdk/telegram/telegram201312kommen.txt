Kommentator: Det bliver meget svært for Vilhelmsen
Enhedslisten kan komme i en situation, hvor de ikke kan undgå at vælte Annette Vilhelmsen, mener kommentator.


 Tirsdag trak Enhedslisten tæppet væk under justitsminister Morten Bødskov (S), og onsdag er social- og integrationsminister Annette Vilhelmsen (SF) i skudlinjen.
På et samråd skal Vilhelmsen forklare, hvorfor hun og ministeriet gav særbehandling og tildelte en million kroner til Lisbeth Zornig Andersen og projektet Stemmer på kanten.
Og sagen ser tiltagende svær ud for Vilhelmsen, mener politisk kommentator og direktør i tænketanken Kraka, Peter Mogensen.
- Det bliver meget, meget svært for hende at forklare, uden at Enhedslisten er nødt til at vælte hende. Det virker næsten for vildt, hvis de skulle gøre det, men formelt ser det ud som om, at de burde gøre det.
- Jeg tror ikke, de vil vælte hende. Hvis de kan undgå det, så får hun en kæmpe næse. Men hvis det simpelthen ser for vanvittigt ud, så vil de være nødt til at vælte hende, siger Peter Mogensen og fortsætter:
- Hvis det viser sig at være kendsgerningen, at det er en ren Berlusconi eller Kerteminde Byråd, hun har lavet, hvor hun virkelig har forfordelt nogen, og det er dokumenteret på kryds og tværs, så kan Enhedslisten blive bragt i en situation, hvor de ikke kan gøre andet end at vælte hende.
Der er dog gode grunde til, at Enhedslisten formentlig vil gå langt for at undgå at vælte den anden minister på bare to dage, vurderer Peter Mogensen.
- Den ene ting, der kan redde hende, er, at Enhedslisten ligesom har fået slukket lidt af blodtørsten efter Bødskov. Det andet er, at hun er SF'er.
- Selvom der er stridigheder på venstrefløjen, så har det været en langt bedre fornemmelse af at hugge hovedet af Morten Bødskov, som er højrefløjs-socialdemokrat på linje med Bjarne Corydon.
- Der vil være en virkelig dårlig smag i munden hos Enhedslisten, hvis de er nødt til at vælte Annette Vilhelmsen, siger han.
Han peger også på, at det have store parlamentariske konsekvenser, hvis Vilhelmsen som SF-formand må forlade sin ministerpost.
- Hvis det kommer til, at hun går, så snakker vi SF ud af regeringen og måske et folketingsvalg, og så er det noget helt andet.
- Hvis det at vælte Annette Vilhelmsen indebærer, at Lars Løkke (V) kommer til magten, så vil det være et ekstra argument for at passe på hende. Der er storpolitik i det her, siger Peter Mogensen.
