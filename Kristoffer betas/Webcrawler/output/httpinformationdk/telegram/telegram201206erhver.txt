Erhvervsliv jubler over ændring i topskat
Dansk Industri vil dog også have selskabsskatten ned, mens Dansk Erhverv efterlyser lavere topskatte-procent.


 Der er overordnet stor glæde blandt erhvervslivet kæmper over den skatteaftale, som regeringen har indgået med Venstre og De Konservative.
Især det sænkede skattetryk vækker begejstring, fordi det ifølge Dansk Industri vil få danskerne til at arbejde mere.
- Det er uhyre vigtigt, at skatten på arbejde kommer ned, siger Karsten Dybvad, administrerende direktør i Dansk Industri.
- Et højere beskæftigelsesfradrag og en højere grænse for, hvornår man skal betale topskat, vil betyde, at mange lønmodtagere får mere til sig selv ved at tage en ekstra tørn. Det gavner både den enkelte og dansk økonomi.
Samme melding lyder fra Dansk Erhverv.
- Dansk Erhverv roser både regeringen og oppositionen for at have vist forhandlingsvilje og rykket forliget i erhvervsvenlig retning i 11. time, siger direktør Christian Ingemann.
På den positive side peger Dansk Erhverv på, at der gives et markant løft i beskæftigelsesfradraget, at topskattegrænsen hæves, at iværksætterskatten afskaffes, og at der ikke er tale om en ren skatteomlægning.
Der er dog også mangler i aftalen, lyder det.
- Ideelt set havde Dansk Erhverv gerne set sænkelser i selve topskattesatsen - men nogle gang må man hylde det muliges kunst, siger Christian Ingemann.
Dansk Industri havde derimod gerne set en sænkelse af selskabsskatten.
- Det skal kunne betale sig at arbejde, men det skal også kunne betale sig at drive virksomhed i Danmark.
- Erhvervsskatterne er på vej ned hos vores udenlandske konkurrenter, så næste skridt må indeholde reelle skatte- og afgiftslettelser på virksomhederne, siger Karsten Dybvad.
Den samlede skattenedsættelse i aftalen er på cirka syv milliarder kroner.
Topskattegrænsen hæves med 57.900 kroner til 467.000 kroner, når aftalen er fuldt indfaset i 2022.
