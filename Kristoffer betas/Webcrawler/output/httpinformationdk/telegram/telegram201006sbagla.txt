S-bagland er klar til at tale om efterløn
Efterlønnen kan godt diskuteres og er ikke en hellig ko, mener flere i det socialdemokratiske bagland. En tredjedel savner dog en garanti mod forringelser.


 Socialdemokraternes bagland ser tilsyneladende mere pragmatisk på efterlønnen, end partitoppen gør.
I hvert fald giver 65 procent af dem, der har svaret i en Ritzau-rundspørge, udtryk for, at de ikke savner en garanti for, at en kommende S-ledet regering ikke vil forringe efterlønnen.
- Som udgangspunkt mener jeg ikke, at efterlønnen bør fredes, siger lokalformand i Holstebro Jan Therkelsen for fortsætter:
- Hvis vi ikke kan komme frem til en løsning på krisen med fagbevægelsen, så må vi finde andre veje. Og for mit vedkommende kunne vi godt begynde at kigge på efterlønnen. Ikke fjerne den, men måske ændre den.
Samme budskab kommer fra lokalformand Helge Møller fra Rødovre.
- Der skal være en åben forhandling mellem fagbevægelsen og S-SF om at finde de 15 milliarder kroner. Og der skal efterlønnen ikke være en hellig ko. Det er vigtigere at nå målet, siger han med henvisning til de trepartsforhandlinger, som Socialdemokraterne og SF vil gennemføre med fagbevægelsen og arbejdsgiverne for at få danskerne til at arbejde mere og forbedre dansk økonomi.
Der er dog også kritikere, som mener, at Helle Thorning-Schmidt gik for vidt, da hun under demonstrationerne på Christiansborg Slotsplads den 9. juni sagde, at det kunne betyde "velfærdsforringelser eller meget brutale reformer som for eksempel afskaffelse af efterlønnen", hvis ikke trepartsforhandlingerne kommer i mål.
Uanset at Thorning siden har sagt, at hun ikke ønsker at ændre efterlønnen - og politisk ordfører, Henrik Sass Larsen, tidligere har sagt, at forringelser bliver over hans lig - så mener 30 procent af de lokalformænd, som har svaret, at der er behov for en håndfast garanti.
Jens Ole Juhler fra Fredericia mener, at Thorning har skabt unødig usikkerhed.
- Det mener jeg bestemt. Og den tvivl vil jeg gerne have fjernet. Det står ikke klart nok endnu, siger han.
46 ud af 98 lokalformænd har svaret i undersøgelsen.
