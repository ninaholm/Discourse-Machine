200.000.000 kroner snart brugt på bomber
Danske F-16 fly har kastet bomber for rundt regnet 200 millioner kroner mod Gaddafis militær.


 Danske F-16-fly har i løbet af det seneste døgn kastet fem præcisionsbomber mod militære køretøjer under Libyens leder, Muammar Gaddafis, kommando.
Det oplyser Flyvertaktisk Kommando.
Dermed er det samlede antal bomber, som danske fly har affyret over libysk luftrum, nu oppe på 678.
Forsvarskommandoen har tidligere meldt ud, at de benyttede præcisionsbomber koster cirka 290.000 kroner stykket, og dermed løber prisen for ammunitionen alene op på næsten 200 millioner kroner, siden den NATO-ledede krig mod Libyen gik i gang.
Dertil skal så lægges omkostninger til udsendelse af piloter, mekanikere og udstyr, som alene i krigens første måneder kostede mere end 30 millioner kroner.
I løbet af den forgangne uge har de danske fly kastet 36 bomber på i alt 13 gennemførte missioner fra Sigonella-basen på Sicilien.
Det samlede antal missioner er nu oppe på 418, oplyser Flyvertaktisk Kommando.
Lørdag trækker Norge endegyldigt sit bidrag på fire kampfly hjem fra Libyen.
