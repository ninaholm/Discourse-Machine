Her ramte skybruddet - nye regnskyl på vej
Se her hvem, der blev ramt af skybrud fredag, og hvem, der risikerer at få kraftig regn natten til lørdag.


 Det lavtryk, som fredag trak en front ind over store dele af landet fra vest, udløste enkelte steder så meget nedbør, at der blev tale om deciderede skybrud.
Fredag sidst på eftermiddagen er der foreløbig tale om tre steder, nemlig et område nordvest for Odense, et ved Juelsminde og et ved Askov, oplyser Danmarks Meteorologiske Institut (DMI).
Ved Askov i det centrale Sønderjylland faldt der fra klokken 04.00 til klokken 07.00 hele 24 millimeter. På en halv time faldt der i området 18,1 millimeter
Der er tale om skybrud, når der falder mere end 15 millimeter på 30 minutter.
Nordvest for Odense faldt der 21,6 millimeter på en halv time, mens der ved Juelsminde blev målt 18,6 millimeter nedbør.
 En anden af topscorerne i forhold til fredagens nedbør var Svendborg, som i perioden fra klokken 5.50 til 11.00 blev plasket til med hele 53,6 millimeter regn.
Regnen bevægede sig i løbet af dagen kun langsomt østpå, og der er derfor fortsat risiko for skybrud enkelte steder i landet.
Fra sidst på eftermiddagen, i aften og først på natten kan der i perioder forekomme kraftige regn- og tordenbyger især på Lolland og Falster samt Sjælland, advarer DMI.
På Fyn og Bornholm er risikoen mindre, men den er til stede.
