Regeringen og blå blok lemper omstridt knivlov
Det skal blive lettere for almindelige mennesker at bære kniv, mens kriminelle straffes hårdere.


 Fiskere med schweizerkniv får det lettere, mens kriminelle med kniv straffes hårdere.
Det er i hvert fald hensigten med et nyt lovforslag fra regeringen, der har opbakning fra resten af blå blok. I lovforslaget lægges der blandt andet op til, at enhåndsbetjente foldeknive ikke længere kategoriseres som særligt farlige knive.
- Det, vi ønsker, er at stramme reglerne for kriminelles brug af kniv og lempe reglerne for almindelige mennesker, siger justitsminister Søren Pind (V) om forslaget.
Med forslaget ønsker regeringen at lempe knivloven for almindelige mennesker, der bærer kniv og har et såkaldt anerkendelsesværdigt formål - som eksempelvis "en bedstefar, der skræller et æble på en skovtur", lyder det fra Søren Pind.
Samtidig lægges der op til at skærpe straffen for tidligere straffede, der bærer kniv, og straffen bliver yderligere hård, hvis kriminelle bliver fundet med en kniv i eksempelvis nattelivet.
- Vi gør det muligt for hr. og fru Danmark at tage en kniv med på fisketur og skovtur. Samtidig strammer vi skruen for de kriminelle, der tager kniv med ud i nattelivet, siger Dansk Folkepartis retsordfører, Peter Skaarup, om blå bloks forslag til en ny knivlov.
Hvorvidt det er anerkendelsesværdigt for folk at bære kniv afhænger af personen, lyder det fra Søren Pind.
Den omdiskuterede knivlov var en af de første ting, Søren Pind kastede sig over som nyudnævnt justitsminister i sommer.
Det var ellers VK-regeringen, der selv indførte knivloven tilbage i 2008. Men den er blevet fortolket til "noget nær det absurde", lød det i valgkampen fra Lars Løkke Rasmussen (V).
Han reagerede på, at en dom fra Østre Landsret sidste år definerede en foldekniv som et våben, der på ulovlig vis kan betjenes med én hånd.
Siden har der også været flere eksempler i pressen med privatpersoner, der er blevet dømt for at bære hobbyknive.
