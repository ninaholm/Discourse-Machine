Israels militær border Gaza-skibe
To skibe, der trodser israelsk blokade af Gaza, er blevet stoppet af Israels flåde. Ingen er kommet noget til


 Israels militære chef gav fredag flåden ordre til at standse to både, der var på vej til Gazastriben på trods af Israels blokade af det Hamas-kontrollerede område.
Operationen forløb planmæssigt, og ingen kom noget til, hedder det i pressemeddelelser fra Israels militær.
- Det canadiske fartøj Tahrir og det irske fartøj Saoirse vil blive bragt til den israelske havneby Ashdod, hedder det.
- Enhederne på de israelske flådefartøjer opererede som planlagt og tog alle nødvendige forholdsregler for at sikre både aktivisternes og deres egen sikkerhed, hedder det i erklæringen.
Militære kilder understreger, at ingen kom noget til.
De propalæstinensiske aktivister havde erklæret, at de ville bryde Israels blokade af Gaza, og de to både ignorerede advarsler om, at de skulle vende om eller lade deres nødhjælp gå via Israel eller Egypten.
Aktivisterne har sagt, at der var 27 personer på de to både. En af bådene, Tahrir, har medicin med. Aktivisterne forventede at nå frem til Gaza fredag.
En talsmand for Israels flåde sagde torsdag, at der er tale om "den seneste provokation" i en lang række. Israel siger, at det opretholder en blokade af Gaza af sikkerhedsårsager.
Den såkaldte frihedsflåde, der sidste år var på vej mod den blokaderamte Gaza-stribe med nødhjælp, afviste også Israels opfordringer til at vende om eller blive eskorteret til havnebyen Ashdod. Efterfølgende bordede israelske soldater skibene.
På et af dem blev ni aktivister dræbt. Israelerne siger, at de blev mødt med uventet voldelig modstand fra aktivisternes side.
