Orkanen Rick på vej mod Mexicos kyst



 Orkanen Rick er stadig en kategori 5-orkan, og den har søndagen igennem bevaret sin styrke ud for Mexicos vestkyst. Rick er den værste orkan i området i over 10 år og ventes at ramme Mexicos nordlige kyster tirsdag eller onsdag.
 Det forudser USA's Nationale Orkanscenter i Miami.
 Men Rick vil muligvis tabe en del af sin styrke inden da, og måske kun ramme kysterne som en kategori 2 orkan.
 Rick tog retning mod Mexico lørdag samtidig med, at den blev opgraderet til en kategori 5 med vindhastigheder på 285 kilometer i timen, oplyser USA's Nationale Orkanscenter.
 Orkanen befinder sig syd-sydøst for feriebyen Cabo San Lucas og bevæger sig langs kysten nord på.
 Orkanen er den syvende i denne sæson i regionen. Den kommer kort efter orkanerne Patricia og Jimena.

