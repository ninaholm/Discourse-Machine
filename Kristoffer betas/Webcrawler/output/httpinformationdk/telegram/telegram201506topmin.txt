Topministre gentager: Våbenhvile skal på plads i Ukraine
Ministerkvartet understreger efter møde behov for at implementere aftale om våbenhvile i det østlige Ukraine.


 Hvis nogen havde regnet med en decideret løsning på uroen i Østukraine, må de være skuffede, efter at udenrigsministre fra Rusland, Ukraine, Tyskland og Frankrig tirsdag mødtes i Paris.
De store nyheder har i hvert fald ladet vente på sig efter mødet, hvor ministrene dog kunne enes om én ting: Den såkaldte Minsk-aftale om en våbenhvile må ikke falde til jorden.
- Vi opfordrer til en hurtig nedtrapning og en øjeblikkelig våbenhvile, lyder det fra Frankrigs udenrigsminister, Laurent Fabius.
I februar blev de fire lande enige om en våbenhvile, den såkaldte Minsk II. Men angreb fra både den tidligere sovjetrepublik og de prorussiske separatister er fortsat siden.
Den tyske udenrigsminister, Frank-Walter Steinmeier, udtrykker håb om, at en våbenhvile vil blive accepteret i byen Sjyrokyne, som ligger omkring 23 kilometer øst fra Marjupol i den uroplagede Donetsk-region.
- Vi må nu se, om våbenhvilen rent faktisk accepteres lokalt. Vi kan ikke alene gøre det på politisk niveau. Vi har brug for hjælp fra OSCE's (Organisationen for Sikkerhed og Samarbejde i Europa) militæreksperter, siger Steinmeier.
Også Rusland, der beskyldes for at støtte de prorussiske separatister i Ukraine, understreger, at Minsk-aftalen skal implementeres.
- På dagens møde var der en klar forståelse af faren ved de handlinger, som nogle styrker udfører for at få det hele til at ende i en militær løsning, siger udenrigsminister Sergej Lavrov.
De fire ministre har mødtes adskillige gange over de seneste måneder for at forsøge at implementere våbenhvileaftalen.
Mandag forlængede EU sine sanktioner mod Rusland, der svarede igen ved at forlænge sit forbud mod import af fødevarer fra EU.
