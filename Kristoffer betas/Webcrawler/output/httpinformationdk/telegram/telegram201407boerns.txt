Børns Vilkår: Kommunerne skal kontrolleres
Udsatte børn vil have større chance for at få hjælp i tide, hvis kommunerne risikerer uanmeldte besøg.


 Et hold af eksperter, der rykker ud på uanmeldte besøg og gennemgår forvaltningernes børnesager.
Efter at en unavngiven kommune groft har svigtet en otteårig dreng og hans seksårige lillesøster, opfordrer Børns Vilkår til, at der etableres en statslig eller regional kontrolindsats, der kan undersøge kommunernes sagsbehandling.
- Socialministeren burde udstyre sig selv med det magtmiddel, at kommunerne risikerer at få deres sager gennemgået ved et uanmeldt besøg, siger Rasmus Kjeldahl, direktør i Børns Vilkår.
- Vi har fået ny lovgivning på området, og der indberettes oftere end tidligere fra både borgere og myndigheder, men en så tragisk sag viser, at vi mangler muligheden for at se kommunerne efter i sømmene, siger han.
- Derfor bør der oprettes en kontrolinstans, som på eget initiativ kan foretage stikprøver ved uanmeldte besøg.
Efter Tøndersagen og andre alvorlige børnesager ryster det Børns Vilkår, at der i den aktuelle sag trods 11 indberetninger skulle gå et år, før kommunen greb.
Først da drengen bliver indlagt med en alvorlig alkoholforgiftning, skred kommunen ind og anbragte ham og søsteren på en institution
- Forløbet kommer til at vare et helt år, selv om sagen var så oplagt, at børnene skulle have haft den rigtige hjælp inden for et par uger. Et år under de forhold er meget lang tid i et barns liv, siger Rasmus Kjeldahl.
Han mener, at de to børn muligvis vil kunne få en erstatning fra kommunen, ligesom det for nylig skete for den ældste datter i Tøndersagen.
- Det ser ud til, at børnene er blevet groft svigtet, og derfor er det godt, at det er muligt at drage kommunerne til ansvar. Men det er typisk først noget, der kommer på tale, når børnene er blevet ældre og har fået det hele mere på afstand, siger Rasmus Kjeldahl.
Børns Vilkår har fået otte millioner kroner fra satspuljen, der skal bruges til at oplyse udsatte børn om deres rettigheder og hjælpe dem med at søge erstatning ved en domstol.
