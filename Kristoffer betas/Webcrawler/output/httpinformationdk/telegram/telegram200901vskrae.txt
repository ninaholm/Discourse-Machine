V og S kræver svar fra minister i kræftsag



 Sundhedsminister Jakob Axel Nielsen (K) må i en fart sørge for, at operationer for æggestokkræft bliver samlet på landets fem store kræftcentre. Det siger Socialdemokraterne, efter det i B.T. er kommet frem, at Sundhedsstyrelsen i strid med egne ti år gamle anbefalinger har ladet læger på en række sygehuse udføre komplicerede operationer for æggestokkræft. 
 Det sker, selvom de ikke er dygtige nok og opnår dårlige resultater. 
 - Ministeren havde lovet, det ville blive samlet, og det er et svigt, at der stort set ikke er sket noget på det her område i snart tre år. Derfor vil jeg sige til ministeren, at han må få samlet det her. Han må give Sundhedsstyrelsen besked på at få klaret det her med regionerne. Det nytter ikke noget at trække det i langdrag, når der er så stor forskel på, om det går godt eller skidt, siger sundhedsordfører Jens Peter Vernersen til Ritzau.
 Han vil hurtigst muligt kalde ministeren i samråd om sagen.
 Også Venstres sundhedsordfører Birgitte Josefsen vil have en forklaring fra ministeren.
