Minister vil gøre op med den frie leg
Socialministeren vil af med "hippiepædagogik" med kun lidt voksenkontakt i vuggestuerne.


 Socialminister Benedikte Kiær (K) kalder til kulturkamp på vegne af de allermindste borgere.
Hun mener ifølge Politiken, at hverdagen på vuggestuerne er præget af "dybt forældet pædagogik fra hippietiden, som mest går ud på fri leg".
- Det er forfærdeligt, at man stadig så mange steder lader børnene selv sætte grænser og selv definere, hvad de skal lave, siger hun til avisen.
- Børn har brug for at blive guidet og for at lære. Det er jo børns natur at være supernysgerrige, og det skal pædagogerne til at arbejde meget mere systematisk med, siger Benedikte Kiær.
Hun varsler blandt andet en reform af uddannelsen, så pædagogerne i højere grad kan specialisere sig i småbørn.
Og de læreplaner, som alle daginstitutioner i dag selv formulerer, skal i fremtiden rumme fælles, landsdækkende mål, der sikrer børnene mere læring.
- Børnene skal have mulighed for at dykke ned i projekter, gerne i et tema over et helt år, hvor de klipper og klistrer og hører fortællinger.
- Hvis nogle børn er optaget af prinser og prinsesser, så sæt dem til at undersøge det med rollespil, bygning af slotte og historier. For når de engang skal i 0. klasse, vil de være meget mere klar til at koncentrere sig, siger Benedikte Kiær til Politiken.
Ministeren baserer sin holdning bl.a. på forskning, som cand.pæd. Ole Henrik Hansen fra Danmarks Pædagogiske Universitet i Århus er i gang med.
Han har undersøgt otte danske vuggestuer, og i syv af dem arbejder pædagogerne temmelig uorganiseret og planløst med børnene.
Ole Henrik Hansen konstaterer, at der er langt flere 'uorganiserede' end 'organiserede' vuggestuer.
I de organiserede havde et barn i snit 21 minutters voksenkontakt i timen. I de uorganiserede fik børnene i gennemsnit tre minutters voksenkontakt i en time, skriver Politiken.
