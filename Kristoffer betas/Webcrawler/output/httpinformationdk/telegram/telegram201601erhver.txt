Erhvervsråd: Invester mere i unges faglige uddannelse
Hvis de unge skal hives fra bænken og ind på banen, skal de have uddannelse og papir på deres kvalifikationer.


 Hvis man skal rykke de udsatte unge uden tilknytning til arbejdsmarkedet ind i spillet, er nøglen faglærte og korte eller mellemlange videregående uddannelser.
Det siger chefanalytiker Mie Dalskov Pihl fra Arbejdsbevægelsens Erhvervsråd.
Ifølge en ny rapport koster det samfundet op mod 15 milliarder kroner årligt, at mange unge ikke har kontakt til arbejdsmarkedet og ikke kommer i gang med en uddannelse.
Ifølge analysen fra Rockwool Fondens Forskningsenhed er syv-otte procent af unge i aldersgruppen 25-29 år i to år i træk hverken i job eller i uddannelse.
- Det er rigtigt dyrt at have så mange unge, der ikke kan begå sig på arbejdsmarkedet. Skal de hives fra bænken og ind på banen, så skal de unge have en uddannelse og papir på deres kvalifikationer, siger Mie Dalskov Pihl til Ritzau.
Hun peger på, at samfundet kommer til at mangle faglærte, og at de ofte tjener mere end folk med en videregående uddannelse.
 Derfor må politikerne også være villige til at betale lidt ekstra for at høste den gevinst, som det er på sigt, når unge kommer i sving.
- Der er et par millioner at hente i økonomisk gevinst for samfundet, når man får en ung fra den tabte gruppe igennem en faglært eller en kort eller mellemlang videregående uddannelse, siger hun.
- Får de papir på en uddannelse, forbedres deres chancer i livet markant. Skiftet fra ufaglært på kanten til at stå på selve arbejdsmarkedet gør hele forskellen, siger Mie Dalskov Pihl.
Hun peger på, at en faglig uddannelse koster 100.000 til 150.000, og så gør det ikke så meget, om det bliver lidt dyrere for nogle i den tabte gruppe, fordi gevinsten hives i land på sigt:
- Når der er millioner at hente, så betyder det mindre, om prisen bliver 200.000 kroner, fordi de skal holdes lidt mere i hånden undervejs og have lidt flere støttetimer. Det kan stadig sagtens svare sig i det lange løb.
