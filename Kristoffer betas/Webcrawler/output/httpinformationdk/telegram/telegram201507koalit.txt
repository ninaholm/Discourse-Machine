Koalition gennemfører 16 bombeangreb mod IS-højborg
Raqqa, der er hovedstad i Islamisk Stats selvudnævnte kalifat, blev lørdag aften udsat for adskillige angreb.


 Den internationale koalition, der bekæmper den ekstremistiske gruppe Islamisk Stat i Syrien, har lørdag aften gennemført 16 bombeangreb mod byen Raqqa, der er bevægelsens absolutte højborg i Syrien.
- Dette var et af de største planlagte angreb, som vi til dato har udført i Syrien, og det vil hæmme Daesh' (andet navn for Islamisk Stat, red.) evne til at operere ud fra Raqqa, siger talsmand for koalitionen oberstløjtnant Thomas Gilleran i en udtalelse.
- Det betydelige antal luftangreb i aften blev gennemført for at hindre Daesh i at flytte sine militære kapaciteter rundt i Syrien og ind i Irak, tilføjer han.
Raqqa er hovedstad for Islamisk Stats selvudnævnte kalifat, og bevægelsen kontrollerer byen fuldstændigt.
Meldingen fra koalitionen kommer kort tid efter, at Islamisk Stat lørdag offentliggjorde en video, der viser teenage-medlemmer af bevægelsen henrette 25 syriske soldater i et romersk amfiteater i den antikke by Palmyra, som bevægelsen for nylig tog kontrol over.
Islamisk Stat har kontrolleret store dele af Raqqa-provinsen i det nordlige Syrien siden februar sidste år, efter at gruppen nedkæmpede andre oprørsgrupper, som også kæmper mod Syriens præsident, Bashar al-Assad.
De danske kampfly, som er med til at bekæmpe Islamisk Stat, er sat ind i Irak og deltager ikke i missioner i Syrien.
Det er ikke offentliggjort, hvilke landes kampfly, der var indsat i angrebene lørdag, men USA menes at stå for broderparten af alle angreb, mens en række arabiske lande også yder militære bidrag.
