Læger efterlyser national plan for Dotarem



 På trods af at kontrastmidlet Dotarem nu også mistænkes for at skade nyrepatienter, er det fortsat op til hvert enkelt sygehus, om man vil bruge dette kontraststof. Det bekymrer lægerne på MR-Centret på Skejby Sygehus. Patienterne bør have samme behandling i hele landet, mener de.
 - Landet er lille, og der er få centre, der har opgaven med at udrede og behandle nyrepatienter. Derfor bør det set ud fra patienternes synspunkt være en ensartet behandling, der tilbydes i Danmark, siger overlæge Erik Lunddorf, leder af MR-Centret.
 I denne uge besluttede Skejby Sygehus at holde inde med MR-skanningerne af nyrepatienter. Hverken sundhedsminister Jakob Axel Nielsen (K) eller Lægemiddelstyrelsen vil dog tage Dotarem ud af sygehusenes medicinskabe. 
 SF kalder situationen uholdbar og opfordrer Lægemiddelstyrelsen til at nedsætte en hurtigtarbejdende ekspertgruppe, der kan klarlægge problemet.
