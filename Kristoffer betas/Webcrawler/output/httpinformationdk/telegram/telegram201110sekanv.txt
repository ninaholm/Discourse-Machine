Se hvad du kan vente af Thornings regering



 Statsminister Helle Thorning-Schmidt har fremlagt sit regeringsgrundlag, som er et arbejdsprogram for S-R-SF-regeringen. Her kan du i hovedpunkter se, hvad danskerne kan vente af den nye regering:
* Efterløn: Efterlønsreformen og den højere folkepensionsalder fra VK-regeringens tilbagetrækningsreform bliver gennemført. Til gengæld skal danskerne ikke arbejde 12 minutter mere om dagen.
* Skat: Der skal gennemføres en skattereform, som fuldt finansieret sænker skatten på arbejde på en social afbalanceret måde. Samtidig bliver fradraget for private sundhedsforsikringer fjernet. Den bebudede millionærskat er i første omgang droppet, men kan blive taget op igen. Også bankskatten er droppet. Andre skatter og afgifter vil dog samlet stige med fem milliarder i 2012 og 2013.
* Udlændinge: Der skal laves et serviceeftersyn af udlændingepolitikken, og det bliver lettere at få familiesammenføringer, permanent ophold og statsborgerskab. 24-års-reglen og tilknytningskravet består, men der bliver lempet på kravene til bolig og det beløb, et par skal stille, for at få familiesammenføring. Asylansøgere får lov at arbejde og bo uden for asylcentre efter et halvt års ophold i Danmark. Integrationsministeriet nedlægges.
* Vækstpakke: Dansk økonomi skal kickstartes med en vækstpakke til cirka 10 milliarder kroner i form af fremrykkede offentlige investeringer og tilskud til energiforbedringer af private boliger.
* Trepartsforhandlinger: Der bliver indkaldt til trepartsdrøftelser, hvor et af temaerne bliver en reform af dagpenge-, aktiverings- og uddannelsesindsatsen. Målet er at få 20.000 ekstra personer ud på arbejdsmarkedet og dermed skaffe fire milliarder kroner til statskassen.
* Dagpenge: Halveringen af dagpengeperioden bliver udskudt med seks måneder. Det skal hjælpe de dagpengemodtagere, som har svært ved at finde arbejde under krisen og står til at ryge ud af dagpengesystemet 1. juli næste år.
* Betalingsring: Den meget omtalte betalingsring omkring København oprettes for at sænke luftforureningen i København og gøre det billigere at køre med bus og tog. Regeringsgrundlaget nævner dog hverken prisen for at krydse betalingsringen, eller hvor ringen konkret skal ligge.
* Folkeskole: Den nye regering lægger op til forhandlinger om et bredt folkeskoleforlig. Det betyder, at S og SF ikke kan være sikre på, om valgløfterne om to undervisere i de små klasser og maksimalt 24 elever i klassen bliver til noget. Der skal dog laves forsøg med to lærere. Alle børn skal kunne læse ved afslutningen af 2. klasse.
Forsvaret: De danske kampsoldater skal være ude af Afghanistan senest i 2014. Regeringen vil allerede fra 2013 gennemføre besparelser på to milliarder kroner, hvilket svarer til ca. 10 procent af forsvarets budget. Regeringen vil sammen med forligspartierne undersøge muligheden for at suspendere værnepligten, som, man mener, er for dyr.
* Videregående uddannelser: 60 procent af en ungdomsårgang skal have en videregående uddannelse. I dag er målsætningen 50 procent. Målet for en lang videregående uddannelse hæves ligeledes fra 20 til 25 procent. Der oprettes derfor 10.000 nye uddannelsespladser. Unge får garanti for praktikplads.
* Fattigdom og ulighed: Starthjælpen, loftet over kontanthjælpen og begrænsningen på sygedagpenge på 52 uger fjernes. Det skal sikre, at færre lever i fattigdom, at uligheden i det danske samfund begrænses og hjælpe på integrationen. Samtidig skal eksperter give Danmark en officiel fattigdomsgrænse.
* Klima: Den nye regering vil reducere udslippet af drivhusgasser med 40 procent og sikre, at halvdelen af elforbruget kommer fra vind i 2020. Regeringen vil blandt andet gøre det billigere at købe miljørigtige biler, mens store benzinslugere bliver dyrere.
* EU. Rets- og forsvarsforbeholdet skal til folkeafstemning i den nye regerings første periode. De omstridte kontrolanlæg ved de danske grænser skal alligevel ikke opføres.
* Psykiatri: Psykiatriske sygdomme skal ligestilles med fysiske sygdomme. Derfor skal der indføres en udrednings- og behandlingsgaranti. Som det første prioriteres hurtigere hjælp til psykisk syge børn og unge.
* Straffelov: Den kriminelle lavalder hæves fra 14 år til 15 år. Den omdiskuterede knivlov, som skærpede straffen markant for at bære kniv på offentlig gade, og som blandt andet har ramt håndværkere med hobbykniv, bliver afskaffet.
* Behandlingsgaranti: Regeringen bevarer den nuværende behandlingsgaranti på en måned for de mest alvorlige sygdomme. Til gengæld må patienter med fx hængende øjenlåg vente, til sygehusene har plads. Akutbehandlingen af kræft skal bevares og styrkes.
* Ligestilling: Tre måneder af den betalte barselsperiode til manden. Homoseksuelle skal have mulighed for at blive gift i kirken.
* Kommissioner: Regeringen vil undersøge muligheden for at forbyde købesex og for at indføre kvoter for kvinder i virksomheders bestyrelser. Den tidligere VK-regerings beslutning om dansk deltagelse i krigene i Irak og Afghanistan skal undersøges. Derudover skal der nedsættes en grundlovskommission til at se på behovet for en opdateret grundlov.
Kilde: "Et Danmark, der står sammen - regeringsgrundlag".
