37 meldes dræbt efter brand i ukrainsk havneby
To helikoptere fra væbnede styrker skudt ned i det østlige del af Ukraine, hvor militæraktion fortsætter.


 Op mod 40 mennesker meldes omkommet under en brand, mens andre er blevet dræbt af skud, efter at der fredag udbrød kampe i storbyen Odessa mellem pro-russere og anti-russere, hvorved der blev åbnet en ny front i det splittede Ukraine.
Myndighederne i den ukrainske havneby siger lørdag morgen ifølge nyhedsbureauet dpa, at 37 har mistet livet, og at over 200 er blevet såret ved branden. Den opstod åbenbart, da der blev sat ild til en fagforeningsbygning under kampene i byen.
 130 personer er anholdt og kan vente sigtelser, der spænder fra anstiftelse af uroligheder til drab, siger den regionale politichef Petro Lutsijuk.
Ifølge de lokale myndigheder er der indført tre officielle sørgedage i havnebyen, hvor mange taler russisk.
I den østlige del af Ukraine har russiske separatister skudt to helikoptere ned, som deltog i en ukrainsk militæroperation, der blev genoptaget tidligt lørdag i et forsøg på at fravriste de russisk-talende separatister kontrollen over dele af byen Slavjansk.
Separatisterne siger, at tre medlemmer af deres militsgrupper er blevet skudt og dræbt, mens to civile er dræbt.
Ifølge det ukrainske forsvarsministerium blev to besætningsmedlemmer fra de nedskudte helikoptere dræbt, og at to andre soldater blev dræbt, da de blev angrebet af separatisterne.
Den fungerende ukrainske indenrigsminister, Arsen Avakov, meddeler desuden lørdag morgen, at ukrainske styrker har taget kontrollen over tv-tårnet i Kramatorsk.
Prorussiske separatister har styret byen i flere uger.
- Vi stopper ikke, skriver indenrigsministeren på Facebook uden at komme med yderligere oplysninger.
Angrebet er en optrapning af konflikten mellem den ukrainske overgangsregering og prorussere, der har været støt voksende, siden prorussiske oprørere overtog kontrollen over den ukrainske halvø Krim i slutningen af februar, og Rusland i marts annekterede området.
Angrebet fra den ukrainske hær blev indledt, efter at de prorussiske militser den seneste uge har optrappet deres angreb på politiet og offentlige bygninger i det østlige Ukraine.
En talsmand for den russiske præsident, Vladimir Putin, siger, at militæret har beskudt civile fra luften i Slavjansk ved en "straffeaktion", som har ødelagt den internationale fredsplan.
 De vestligt støttede myndigheder i Kijev siger, at oprørernes missiler er et bevis på, at russiske soldater er i byen, og at russerne bevæbner separatisterne. Dette afvises i Moskva.
