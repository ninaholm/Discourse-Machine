Blå blok: Staten bør opsøge og kompensere boligejere
Staten bør finde de borgere, der har betalt for meget i skat grundet skæve ejendomsvurderinger, mener blå blok


 Det er ikke rimeligt, hvis danske boligejere selv skal henvende sig til Skat for at få deres skattekroner tilbage, efter at Skat i årevis har foretaget fejlagtige ejendomsvurderinger.
Sådan lyder det samstemmende fra Konservative og Venstre, efter at skatteminister Holger K. Nielsen (SF) nu vil undersøge, hvilke muligheder der er for at åbne klageadgangen for skæve ejendomsvurderinger.
De Konservatives skatteordfører, Brian Mikkelsen, mener, at det er statens egen opgave at få rettet op på fejlene. Derfor kan man ikke kræve af borgerne, at de skal henvende sig til Skat - det bør være omvendt.
- Staten har en forpligtelse til at sørge for at kompensere de borgere, der har betalt for meget i ejendomsskat - krone for krone, øre for øre.
- For når staten får begået så eklatant en fejl, så må de jo også være opsøgende i forhold til at sørge for, at man får sine penge retur, siger Brian Mikkelsen til Ritzau.
Skatteministeren understreger, at en model for udvidet klageadgang endnu ikke er på plads, men at regeringen i løbet af få uger vil præsentere et udspil og derefter gå i dialog med Folketingets partier om, hvordan man kan finde en løsning for boligejerne.
Skatteordføreren fra Venstre, Torsten Schack Pedersen, giver sin konservative kollega ret. Det er statens opgave at sørge for, at borgere bliver kompenseret.
- Jeg synes, at det er hurtigt, at skatteministeren på 24 timer afviser, at det er muligt, at Skat får ryddet op i de fejl, der er begået, og får fundet de folk, der eventuelt har betalt for meget i skat og får pengene tilbage, siger Venstres skatteordfører.
Rigsrevisionen kritiserede onsdag i skrappe vendinger Skats forvaltning af den offentlige ejendomsvurdering.
Rigsrevisionen vurderer, at der er lavet fejl i tre ud af fire offentlige ejendomsvurderinger i 2011, hvor Skat har vurderet op til 1,7 millioner ejendomme.
