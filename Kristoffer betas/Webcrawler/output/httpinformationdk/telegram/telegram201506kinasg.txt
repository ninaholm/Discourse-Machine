Kinas geologer: Jordskælv har flyttet Mount Everest
Jordskælvet i Nepal i april var så kraftigt, at det flyttede Mount Everest, siger Kinas officielle geologer.


 Det ødelæggende jordskælv i Nepal i april flyttede bjerget Mount Everest tre centimeter.
Det har geologerne i Kinas Nationale Administration for Måling, Kortlægning og Geoinformation regnet sig frem til.
Geologerne har tirsdag fremlagt deres målinger efter skælvet, der blev målt til en styrke på 7,8.
Rapporten siger, at Mount Everest, der ligger i Himalaya i såvel Nepal som Kina, rykkede sig tre centimeter mod sydvest. Men højden på bjerget er uforandret efter skælvet.
Højden på Mount Everest sættes normalt til 8848 meter.
Mount Everest rykker sig hele tiden en smule. I de seneste 10 år har bjerget ifølge de kinesiske geologer rykket sig 40 centimeter mod nordøst, så skælvet rykkede bjerget væk fra denne kurs.
Bjerget rykker sig således med en fart af fire centimeter om året, og i de 10 år er det også vokset med tre centimeter.
Nepal ligger udsat, når det gælder jordskælv. To tektoniske plader støder sammen i undergrunden, og det er denne proces, der har skabt Himalaya.
På University of Colorado i USA sidder professor i geologi Roger Bilham. Han er enig med de kinesiske målinger, siger han i en e-mail til nyhedsbureauet AFP.
Videnskabsfolk har tidligere sagt, at den tæt befolkede Kathmandu-dal i Nepal flyttede sig to meter mod syd under skælvet, hvis epicenter var 80 kilometer mod sydøst.
Jordskælvet den 25. april kostede flere end 8700 mennesker livet. Mange er kvæstet, og en halv million hjem blev ødelagt.
Skælvet udløste også en lavine på Mount Everest, og sneskreddet kostede 18 bjergbestigere livet.
Højden på Mount Everest på 8848 meter blev i øvrigt fastslået ved en indisk måling i 1954. Siden er der foretaget andre målinger, der varierer med flere meter.
En kinesisk måling siger, at bjærget er fire meter lavere, mens et amerikansk hold i 1999 brugte GPS-teknologi til at fastslå, at Mount Everest er 8850 meter.
I øvrigt blev Mount Everest første gang besteget den 29. maj i 1953. Det var sherpaen Tenzing Norgay og newzealænderen sir Edmund Hillary, der som de første nåede toppen.
