DI: Virksomheder kan gå fri af EU-sanktioner mod Rusland
EU-sanktioner vil ikke få væsentlig betydning for danske virksomheder, der opererer på det russiske marked.


 De danske virksomheder, der har slået sig ned på det russiske marked, behøver ikke at bekymre sig det store over de nuværende sanktioner mod Rusland.
Det regnes nemlig ikke med, at de sanktioner fra EU og USA, der bliver indført, kommer til at få den helt store betydning, vurderer afsætningspolitisk chef i Dansk Industri (DI) Peter Thagesen.
- Men det er klart, at vi selvfølgelig er bekymret for, hvordan tingene kan risikere at udvikle sig, understreger han.
Peter Thagesen forklarer, at Rusland er et vigtigt eksportmarked for danske virksomheder.
Landet mod øst er Danmarks 13. største eksportmarked, hvor vi har en vareeksport på lige knap 12 milliarder kroner på årlig basis.
- Vi har fra dansk side i øvrigt også ganske betydelige investeringer i Rusland, uddyber Peter Thagesen.
Omkring 200 danske virksomheder er til stede i Rusland, og de store danske globale virksomheder har taget skridtet med at investere massivt i Rusland - i alt 8,8 milliarder kroner - i fabrikker og andre faciliteter for at kunne levere til de lokale markeder.
På grund af den seneste tids uro omkring konflikten mellem Rusland og nabolandet Ukraine pointerer Peter Thagesen, at man har set den russiske rubel være under pres, mens aktiekurserne har været faldende.
Og det er noget, der vil kunne påvirke virksomhedernes efterspørgsel.
- Man kan sige, at de udenlandske virksomheder, som har etableret sig på det russiske marked, sandsynligvis vil opleve en faldende efterspørgsel.
- Men ud over det tror jeg ikke, at virksomhederne vil komme til at mærke nogen effekt af sanktionerne, siger Peter Thagesen.
Det var på et ekstraordinært møde torsdag, at EU's ledere besluttede at suspendere forhandlinger med Rusland om visumliberalisering og en ny samarbejdsaftale som straf for "Ruslands uprovokerede brud på Ukraines suverænitet" på Krim.
Derudover vil amerikanerne indføre visabegrænsninger og indefryse værdier, som navngivne russere og Krim-borgere måtte have deponeret i USA.
