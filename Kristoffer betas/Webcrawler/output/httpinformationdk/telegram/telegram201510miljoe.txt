Miljøminister vil have undersøgt zinkforurening nøjere
Miljøminister Eva Kjer Hansen har bedt flere styrelser belyse problemet med brug af tungmetaller i svinefoder


 Miljøminister Eva Kjer Hansen (V) vil nu have undersøgt omfanget af problemet med zinkindholdet i dansk landbrugsjord.
En ny rapport fra Danish Centre for Environment and Energy ved Aarhus Universitet konkluderer, at dele af den danske landbrugsjord er forurenet med tungmetallet zink, og det skal nu undersøges til bunds.
- Det er bekymrende, for det kan være til skade for jorden og vandmiljøet. Men det kan også skade både erhvervet og dyrevelfærden, hvis vi begrænser brugen af zink i landbruget.
- Jeg har derfor bedt Miljøstyrelsen, Naturstyrelsen og Fødevarestyrelsen om flere undersøgelser, så vi får et ordentligt beslutningsgrundlag, siger ministeren i en pressemeddelelse.
Årsagen til zinkforureningen er, at man har erstattet antibiotika i svinefoderet med zink og kobber, som havner i den gylle, der spredes ud på markerne.
Tungmetallerne overskrider mange steder gældende EU-grænser for, hvornår et stof kan påvirke miljøet negativt.
Eva Kjer Hansen er indstillet på at give de tre styrelser den nødvendige tid til at komme med en kvalificeret vurdering af problemet.
Hun understreger, at der ikke er akut risiko for mennesker, og derfor er der tid til at være grundig.
Undersøgelsen fra Aarhus Universitet viser, at middelkoncentrationen af zink er steget med 23,9 procent siden 1998, hvor man senest undersøgte landbrugsjorden.
