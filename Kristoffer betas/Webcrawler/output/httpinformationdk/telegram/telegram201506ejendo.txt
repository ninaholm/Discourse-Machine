Ejendomsvurderinger: Skat lover hurtigere reaktion
Skat lover hurtigere eftersyn af boligområder, hvor en ejendomsvurdering er blevet underkendt.


 Når en offentlig ejendomsvurdering fremover underkendes, vil Skat være hurtigere til at undersøge andre vurderinger i det omkringliggende boligområde.
Det har Skat lovet Folketingets Ombudsmand i forlængelse af en sag fra Hørsholm.
Sagen blev i marts beskrevet i Politiken, som kunne fortælle, hvordan en gruppe boligejere ikke havde fået ændret deres ejendomsvurdering, selvom et ankenævn havde underkendt en vurdering i området.
- Skat har nu beklaget den lange sagsbehandlingstid og iværksat en række initiativer for at løse problemet, oplyser Folketingets Ombudsmand, Jørgen Steen Sørensen.
Han havde i forlængelse af den omtalte sag bedt Skat og Skatteministeriet om en redegørelse.
Efter meldingen fra Skat ser han ikke anledning til at foretage sig yderligere i sagen.
Den melding modtages med tilfredshed hos Skat.
 - Vi har naturligvis taget henvendelsen fra ombudsmanden meget alvorligt og har redegjort grundigt for sagen.
- Derfor er jeg tilfreds med, at ombudsmanden på det foreliggende grundlag ikke vil foretage sig yderligere, skriver direktør Jesper Rønnow i en pressemeddelelse.
Ombudsmanden har dog bedt om en orientering efter nytår, hvor alle sager, der er blevet afgjort i klageinstanser frem til 2014, ventes afsluttet.
- Vi arbejder nu videre med at få afsluttet de resterende ophobede niveausager inden årets udgang. Når arbejdet er afsluttet, vil vi selvfølgelig orientere ombudsmanden, siger Jesper Rønnow.
- Det er vigtigt, at de initiativer, som Skat har iværksat, nu også virker. Derfor har jeg meddelt Skat, at jeg følger op på sagen, erklærer Jørgen Steen Sørensen.
