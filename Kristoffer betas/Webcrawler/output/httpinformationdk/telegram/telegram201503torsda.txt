Torsdagens obligationer: Fed-meldinger kunne ikke røre renterne



 
De længe ventede meldinger fra rentemødet i den amerikanske centralbank, Federal Reserve, der faldt onsdag aften, fik så godt som ingen effekt på de danske statsrenter torsdag.
I hvert fald var der nærmest dødvande hele dagen igennem, hvor den toneangivende tiårige rente herhjemme begrænsede sig til udsving på 4 basispoint fra top til bund og meget passende holdt sig omkring uændret det meste af dagen, inden en mindre slutspurt sikrede en rentestigning på 1 basispoint til 0,25 pct.
Federal Reserves rentekomité, Federal Open Market Committee (FOMC), valgte helt som ventet at fjerde ordet tålmodighed om sin tidshorisont for en renteforhøjelse, men til gengæld blev det fastslået, at Federal Reserve vil vente på overbevisende argumenter for, at den økonomiske vækst i USA presser inflationen op, inden de toneangivende renter bliver hævet.
Samtidig blev renteprognosen sænket, så Fed Funds-renten estimeres til 0,625 pct. ved udgangen af i år og 1,875 pct. et år senere. Den tidligere prognose fra december lød på en rente på henholdsvis 1,125 pct. og 2,5 pct.
- Når man starter med at hæve, vil man gøre det meget langsomt og langsommere end tidligere indikeret, vurderer Henrik Drusebjerg, der er chefstrateg hos Carnegie.
Fra nøgletalsfronten bød torsdag eftermiddag på en alt andet end ophidsende opgørelse over nytilmeldte ledige i sidste uge. Statistikken viste med 291.000 blot en spids færre nytilmeldte ledige end ventet. Ifølge et estimat indsamlet af Bloomberg News var der blandt økonomerne ventet 293.000 nye ledige.
Fuldstændig lige så forudsigelig viste opgørelsen over ledende indikatorer i februar sig at være. Indikatorerne steg med 0,2 pct. i årets anden måned - fuldstændig som ventet af økonomerne og ligeledes fuldstændig som udviklingen i januar.
