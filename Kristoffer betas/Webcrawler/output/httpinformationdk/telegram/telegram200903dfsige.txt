DF siger god for metro ved Marmorkirken



 Dansk Folkeparti bakker nu op om en metrostation ved Marmorkirken i det centrale København under forudsætning af, at partiet kommer igennem med to krav.
 - Vi skal have nogle eksterne øjne på processen omkring Marmorkirken. Både til at gennemgå hele projektet og se, om det er noget, man kan gøre bedre. De skal også løbende følge processen. Den anden ting, vi skal have løst, er cykelparkering, siger trafikordfører Kim Christiansen (DF) til Ritzau.
 Folketinget har allerede vedtaget en metrocityring i det indre København, der blandt andet indebærer en station ved Marmorkirken over for Amalienborg. Stationen har udløst folkelige protester, da både borgere og menighedsråd frygter, at kirken kan styrte sammen. Frygten blev forstærket, efter et hus styrtede sammen under metrobyggeri i Köln for kort tid siden. Det fik Folketingets trafikudvalg til at sætte godkendelsen af metrocityringen, der skal stå klar i 2018, på standby.
 - Vi skal tage folks bekymring alvorligt, men hvis vi sætter eksterne øjne på processen, minimerer vi risikoen til noget, der er tæt på nul, siger Kim Christiansen og understreger, at Dansk Folkeparti nu igen ønsker at få gang i arbejdet.
 - Nu skal vi i gang med den metro, vi har vedtaget en gang. Vi har en gang vedtaget stationsplaceringerne, og vi står ved den politiske aftale, der er indgået, siger Kim Christiansen.
