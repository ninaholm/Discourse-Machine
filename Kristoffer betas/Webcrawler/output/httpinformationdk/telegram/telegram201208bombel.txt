Bombe lukker del af lufthavn ved Amsterdam
Formodet bombe fra Anden Verdenskrig forstyrrer onsdag flytrafikken i Holland.


 Sikkerhedsfolk evakuerede onsdag en terminal i Amsterdams internationale lufthavn Schiphol, efter at der øjensynligt var blevet fundet en bombe fra Anden Verdenskrig ved bygningen.
 - Under arbejdet i morges opdagede vi en genstand, som formentligt er en bombe fra Anden Verdenskrig, siger en talskvinde for lufthavnen, Marianne de Bie.
 Terminal C, hvorfra der går fly til de 26 europæiske lande, blev evakueret og lukket af sikkerhedshensyn, mens bombeeksperter fjernede den formodede bombe.
Mellem 120.000 og 140.000 passagerer kommer dagligt gennem Schiphol, der er Europas femtestørste lufthavn.
 Der opdages jævnligt ueksploderede bomber og miner fra Anden Verdenskrig af hollandske landmænd og fisketrawlere - sommetider med tragiske følger.
Tre hollandske fiskere blev dræbt i april 2005, da en bombe fra Anden Verdenskrig eksploderede på dækket af deres trawler i Nordsøen, efter at de havde fået den i nettet.
