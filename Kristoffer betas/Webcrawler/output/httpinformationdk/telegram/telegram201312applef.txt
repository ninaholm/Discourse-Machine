Apple, Facebook og Google: Stop den ekstreme overvågning
Førende teknologifirmaer beder Obama om at gå forrest i kampen for at reformere overvågningslove verden over.


 Otte af verdens førende teknologiselskaber opfordrer mandag USA til at reformere sin overvågningslov for at komme behovet for sikkerhed og individuelle rettigheder i møde.
Det melder AFP.
Opfordringen kommer som en respons på den amerikanske whistleblower Edwards Snowdens lækager.
I et åbent brev til præsident Barack Obama og Kongressen beder firmaerne AOL, Facebook, Apple, Google, LinkedIn, Microsoft, Twitter og Yahoo politikerne i Washington om at føre an i en verdensomspændende reform af statssponsoret overvågning.
- Vi forstår, at regeringer har pligt til at beskytte deres borgere. Men denne sommers afsløringer fremhæver det akutte behov for at reformere regeringers overvågningspraksisser verden over, står der i brevet.
- I mange lande er balancen tippet over til statens favør og væk fra individets rettigheder - rettigheder, der er indskrevet i vores grundlov.
Siden juni har den tidligere efterretningsmedarbejder Edward Snowden løbende afsløret den amerikanske regerings omfattende overvågning af eksempelvis EU-kontorer og europæiske politikeres mobiltelefoner.
