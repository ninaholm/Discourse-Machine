Det trækker op til kampvalg om posten som eurochef
Jeroen Dijsselbloem kan se frem til at kæmpe mod den spanske finansminister om posten som eurogruppens formand


 Den spanske premierminister, Mariano Rajoy, indstiller fredag sin finansminister, Luis de Guindos, som kandidat til posten som eurozonens formand, der skal udskiftes til sommer.
- Jeg vil have ham som eurogruppens formand og som finansminister i Spanien, siger Rajoy ifølge nyhedsbureauet Reuters.
Den nuværende formand for eurolandenes finansministre er den hollandske finansminister, Jeroen Dijsselbloem, hvis mandat udløber 21. juli i år.
Tidligere på måneden sagde Dijsselbloem, at han gerne fortsætter som formand, hvis euro-landene vil have ham.
- Jeg ønsker at fortsætte. Som tingene ser ud nu, så er jeg kandidat igen, sagde han i et interview med den hollandske avis de Volkskrant.
Han bekræftede dermed en mange måneder gammel formodning i EU-systemet om, at han ville stille op til posten igen.
Dijsselbloem gjorde det samtidig klart, at han har i sinde at fortsætte som hollandsk finansminister på trods af et ønske fra især Frankrig om, at eurogruppen skal have en fast fuldtidsformand.

Men Dijsselbloem skal altså først kæmpe mod Luis de Guindos.
Da den spanske premierminister blev spurgt til Dijsselbloems kandidatur, svarede han:
- Nu er der to.
Formanden for eurogruppen leder de månedlige møder i Bruxelles blandt eurolandenes økonomi- og finansministre.
Det er blandt andet her, at de store slagsmål om Grækenlands låneprogrammer, der har været de seneste måneder, står.
Dijsselbloem overtog posten fra Luxembourgs daværende premierminister, Jean-Claude Juncker, i januar 2013.
Juncker sad i jobbet i otte år, selvom der egentlig er tale om et job for to et halvt år.
