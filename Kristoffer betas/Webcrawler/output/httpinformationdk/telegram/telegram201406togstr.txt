Togstrejke over Øresund afblæst: Tog kører igen fredag
Konflikten på de svenske Øresundstog er løst. Fredag morgen kører togene igen mellem Malmø og København.


 Togstrejken på den svenske side af Øresund er slut, og tidligt fredag morgen kører Øresundstogene igen normalt. Det meddeler DSB.
Under konflikten har DSB, der står for driften af Øresundstogene på den danske side, transporteret sine passagerer over broen med pendulbusser mellem lufthavnen i Kastrup og Malmø.
Konflikten blev løst onsdag aften, skriver News Øresund, da et mæglingsforslag for personalet på de svenske Øresundstog blev accepteret af de ansattes fagforening, Seko, og jernbaneselskabet Veolias arbejdsgiverforening, Almega.
Forliget giver ifølge sydsvenskan.se lønstigninger til timeansatte, som reelt vil betyde, at det ikke kan betale sig at anvende dem.
- Det blev en aftale med høje lønstigninger for de timeansatte, men det betales ved, at de fastansatte afstår dele af deres lønstigning, siger Almegas forhandlingschef Beata Hammarskiöld i en kommentar til News Øresund.
Aftalen medfører en øvre grænse for deltids- og løse ansættelser samt indgåelse af en fælles plan for effektivisering af arbejdstiden.
Det strejkende togpersonales fagforening, Seko, kalder forliget for en historisk sejr, der skal bane vej for flere fastansættelser.
- Forliget medfører et gennembrud, når det gælder om at standse misbruget af deltids- og timeansættelser på det svenske arbejdsmarked, siger forhandlingssekretær Valle Karlsson ifølge News Øresund.
Torsdag eftermiddag begynder togene at køre igen i Sydsverige. Ved firetiden fredag morgen kører togene igen over Øresund.
