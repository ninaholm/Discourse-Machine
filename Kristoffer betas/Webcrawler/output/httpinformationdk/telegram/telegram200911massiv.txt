Massivt strømsvigt rammer Brasilien
Et nedbrud på verdens største fungerende el-kraftværk betød, at op mod 50 millioner brasilianere var uden strøm tirsdag aften. Strømmen er nu tilbage.


 Brasiliens to største byer, Sao Paulo og Rio de Janeiro, lå ligesom stort set hele den sydlige halvdel af landet hen i mørke i et par timer tirsdag aften, da al strømmen forsvandt.
 Ifølge radiostationen Bandnews blev omkring 50 millioner mennesker i Brasilien berørt af strømsvigtet.  
 Politiet sendte ekstra mandskab på gaden af frygt for ulykker og en eksplosion i den i forvejen voldsomme gadekriminalitet.
 Brasiliens energiminister, Edson Lobo, bekræfter, at problemet opstod, da verdens største generator ved Itaipu-dæmningen på grænsen til Paraguay pludselig ikke leverede strøm. 
 Årsagen til, at strømmen forsvandt, er ikke kendt. Ifølge Lobo kan der være tale om "atmosfæriske problemer" for eksempel et højtliggende tordenvejr, der har sendt et lyn ned i et af el-værkets fem udgående højspændingsledninger.
 Lederen af værket, Jorge Sanek, siger, at der "ikke var noget problem med generatorerne, men at problemet opstod i transmissionen" af elektriciteten.

