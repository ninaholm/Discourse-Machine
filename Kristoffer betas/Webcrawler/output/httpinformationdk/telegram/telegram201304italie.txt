Italiensk minister: Pistolmand viste selvmordstegn
Ifølge Italiens nyudnævnte indenrigsminister kan skyderiet i midten af Rom ikke betegnes som et terrorangreb.


 Italiens nyudnævnte indenrigsminister, Angelo Alfano, mener, at søndagens skyderi i den centrale del af Rom er et isoleret tilfælde begået af en psykisk syg mand, og at det ikke skal betragtes som et terrorangreb.
- Den tragiske og kriminelle handling i dag blev udført af en arbejdsløs 49-årig mand, der viste tegn på, at han ville begå selvmord, siger Angelo Alfano.
Ifølge ministeren er der ingen grund til at bekymring, hvis man opholder sig i Italien, men myndighederne har skærpet sikkerheden ved potentielle mål for nye angreb.
Skyderiet uden for den italienske premierministers kontor fandt sted, imens den nye regering i støvlelandet var ved at blive taget i ed hos landets præsident.
Manden affyrede angiveligt fem-seks skud og ramte to politibetjente samt en forbipasserende civil. Den ene af betjentene er hårdt såret, mens de to andre kun har fået mindre skader.
Herefter råbte manden "skyd mig, skyd mig", inden politiet væltede ham omkuld og anholdt ham.
Også Roms borgmester, Gianni Alemanno, har tidligere søndag sagt, at man ikke kan betegne skyderiet som et terrorangreb.
- Dette er en handling af en vred, psykisk forstyrret mand, siger Alemanno.
