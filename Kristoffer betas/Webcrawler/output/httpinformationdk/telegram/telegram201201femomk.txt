Fem omkommet i trafikulykke i Sverige
Fem personer omkom ved en trafikulykke i Sverige, da en lastbil stødte frontalt sammen med en personbil.


 Fem personer er blevet dræbt i en trafikulykke syd for byen Vara, skriver det svenske nyhedsbureau TT.
De fem blev dræbt, da bilen, de kørte i, stødte frontalt sammen med en tungt læsset lastbil på motorvej E20.
- De fem personer kørte i en personbil, og de omkom alle ved ulykken, siger Per Larsson fra politiet i den svenske by Lidköping.
To voksne og tre børn befandt sig i bilen, som blev totalskadet. Også føreren af lastbilen blev bragt til hospitalet til behandling for chok.
Ulykken skete syd for byen Vara på E20 i sydgående retning.
Ifølge politiet havde det sneet i området og vejene var glatte.
- Jeg ved, at der var dårligt vejr og sne, siger Per Larsson og fortsætter:
- Men hvordan det præcis er gået til, og hvis fejl det er, har vi endnu ingen anelse om.
Lastbilen, som var tungt lastet med flis, væltede efter sammenstødet og havnede i grøften.
Redningsarbejdet var så omfattende, at vejen måtte spærres i begge retninger indtil midnat.
Det er endnu ikke lykkedes for politiet at identificere de omkomne.
