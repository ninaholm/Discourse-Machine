Palæstinensere og israelsk soldat dræbt i Gaza
Israels landoffensiv i Gazastriben har kostet en israelsk soldat livet og såret to.


 En israelsk soldat er blevet dræbt under en landoffensiv i Gazastriben, oplyser Israels hær.
Samtidig meldes mindst 20 palæstinensere dræbt, efter at Israel torsdag iværksatte en offensiv på jorden, rapporterer det tyske nyhedsbureau dpa.
Yderligere to israelske soldater er blevet såret.
- Der var en række begivenheder i løbet af natten (til fredag, red.). Episoden, hvor en soldat blev dræbt, er ved at blive undersøgt, og når vi har et fuldt overblik over situationen, vil vi oplyse om det, siger en militærtalsmand ifølge AFP til israelsk hærradio.
Med de seneste oplysninger er to israelere og omkring 260 palæstinensere blevet dræbt, efter at konflikten igen er blusset op mellem Israel og den palæstinensiske Hamas-bevægelse.
Den dræbte soldat er den første fra Israels hær, der har mistet livet.
Langt de fleste af ofrene er ifølge FN civile, selvom Israels mission er rettet mod militante fra Hamas.
Israel valgte torsdag at udvide sin luftoffensiv med en mission til lands, efter at en planlagt humanitær våbenhvile på fem timer blev opretholdt i mindre end tre timer.
Senere var der forlydender om, at en permanent aftale mellem Israel og Hamas om at lægge våbnene var tæt på at falde på plads. Det skete som bekendt ikke.
Den langvarige fejde i Mellemøsten blussede op, da tre israelske teenagere 12. juni blev bortført på Vestbredden og senere fundet dræbt. Israel beskylder Hamas for at stå bag.
Senere blev en ung palæstinenser fundet dræbt - angiveligt blev han brændt levende.
Drabet på palæstinenseren betragtes som hævn for de tre dræbte israelere.
