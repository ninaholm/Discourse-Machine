Tyrkiets regeringsleder: Bare Assad var blevet i Rusland
Tyrkiets premierminister mener, at det er nødvendigt med en garanti for, at Assad trækker sig tilbage.


 Tyrkiets premierminister, Ahmet Davutoglu, siger, at det er nødvendigt med en overgangsperiode i Syrien, som indebærer en garanti for, at præsident Bashar al-Assad trækker sig tilbage.
Tyrkiet premierminister siger, at han håber, at den syriske leder vil blive i Rusland og lade sin befolkning være i fred.
Davutoglu holdt pressemøde om Syrien onsdag i kølvandet på oplysningerne om, at Assad havde besøgt Moskva dagen før for at mødes med præsident Vladimir Putin og drøfte russernes luftbombardementer i hans land.
- Vi mener ikke, at den syriske regering har nogen legitimitet tilbage. På dette område har vi ikke ændret mening. En overgangsperiode må sikre, at Assad forsvinder, siger den tyrkiske premierminister.
I en kommentar til Assads besøg i Moskva siger den tyrkiske regeringsleder:
- Rusland har allerede åbent vist sin støtte til Assad med dets intervention. Hvad kan jeg sige? Hvis blot han ville blive længere i Moskva, så den syriske befolkning kunne tage det roligt. Eller hvis han ville blive der permanent, og en virkelig overgangsperiode kunne begynde.
Tyrkiets præsident, Recep Tayyip Erdogan, sagde i en telefonsamtale med Putin onsdag, at han er bekymret over angreb mod den syriske storby Aleppo og omliggende områder. Han siger, at de kan udløse en ny stor flygtningestrøm.
Moskva holdt den syriske præsidents besøg tirsdag hemmeligt frem til onsdag morgen.
- Syriens præsident, Bashar al-Assad, kom på et arbejdsbesøg i Moskva i går aftes og førte drøftelser med Ruslands præsident, sagde en talsmand for Kreml.
Talsmanden siger, at Assad gav udtryk for "enorm" taknemmelighed over for Ruslands hjælp til hans styre, og han sagde, at den russiske indgriben "inddæmmede terrorisme".
Russiske krigsfly har i de seneste uger bombet hundredvis af mål.
Putin siger, at luftangrebene er rettet mod Islamisk Stat og "andre terrorister", men hovedparten af angrebene har været rettet mod områder, som kontrolleres af andre oprørsgrupper - heriblandt mange, som får støtte fra lande som USA, Tyrkiet og Saudi-Arabien.
