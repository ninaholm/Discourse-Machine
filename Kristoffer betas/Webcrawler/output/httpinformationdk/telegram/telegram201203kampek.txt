Kampe koster flere end 100 livet i Somalia
Blodige kampe mellem oprørere og regeringssoldater i det sydlige Somalia koster flere end 100 mennesker livet.


 Et sammenstød mellem medlemmer af den somaliske oprørsgruppe al-Shabaab og etiopiske soldater i det sydlige Somalia har kostet flere end 100 mennesker livet. Det siger lokale øjenvidner.
Sammenstødet fandt sted i og omkring landsbyen Yurkud og er de værste i Somalia, etiopiske styrker har været involveret i, siden de kom til Somalia i fjor. Etiopiske soldater kæmper på den somaliske regerings side mod oprørerne.
Der er divergerende oplysninger om, hvem der led de største tab. Guvernøren i regionen Bay, Abdifatah Mkamed Ibrahim Gesey, siger, at 130 medlemmer af al-Shabaab omkom, mens de etiopiske styrker kun led minimale tab.
En talsmand for oprørerne, Abdiasis Abu Musab, siger derimod, at 73 etiopiske soldater er dræbt, mens al-Shabaab kun mistede fem medlemmer.
Indbyggere i Yurkud siger, at snesevis af væbnede folk fra begge sider ligger døde i byen, men at de etiopiske styrker stadig har kontrol over byen.
Etiopiske soldater gik ind i Somalia i november for at åbne en tredje front mod al-Shabaab, der i forvejen kæmper mod styrker fra Uganda og Burundi i den centrale del af landet og kenyanske soldater i den sydlige del af landet.
De islamistiske al-Shabaab oprørere kæmper for at få kontrol over hele Somalia. Gruppen kontrollerede store dele af landet, men har mistet kontrollen over hovedstaden Mogadishu, efter at den svage regering har fået hjælp ude fra.
