Nær kollega undsiger Penkowas forskning
Medforfatter til artikel på baggrund af Penkowas omstridte rotteforsøg beder tidsskrift trække den tilbage.


 Spanske Juan Hidalgo kan ikke længere stå inde for en videnskabelig artikel, han i år 2000 fik publiceret i samarbejde med den skandaleramte hjerneforsker Milena Penkowa.
Artiklen af de to forskere i tidsskriftet GLIA bygger blandt andet på godt 750 rotteforsøg. Forsøg, som i sidste uge førte til en politianmeldelse af Penkowa fra hendes tidligere arbejdsgiver Københavns Universitet (KU).
Det skete efter, at Weekendavisen havde beskrevet, at Penkowa havde fabrikeret dokumentationen for forsøgene.
Det har fået Juan Hidalgo til mandag at kontakte GLIAs chefredaktør doktor Helmut Kettenmann. I en mail, som Ritzau er i besiddelse af, forklarer Hidalgo.
"Logisk nok har KU indset, at de er blevet snydt og vil have artiklen trukket tilbage, og jeg har intet andet valg end at være enig heri".
I mailen beskriver Hidalgo desuden, hvordan han var overbevist om, at Penkowa reelt havde foretaget forsøgene, og hvordan han er ked af, at sagen sætter spørgsmålstegn ved analysen i artiklen, som han stadig finder korrekt.
"Men det vil givetvis ikke ændre KU's beslutning om at trække artiklen tilbage", konstaterer han.
Efter politianmeldelsen har Penkowa bedyret, at der ikke er nye oplysninger i sagen, siden et bedømmelsesudvalg under KU i 2003 satte spørgsmålstegn ved dokumentationen for rotteforsøgene.
Efterfølgende blev Penkowas navn renset af to eksterne internationale forskere, der højest usædvanligt gik ind i sagen på foranledning af KU-rektor Ralf Hemmingsen.
Penkowas advokat har oplyst, at hun ikke har flere kommentarer på nuværende tidspunkt.
Hidalgo har skrevet en række artikler i samarbejde med Penkowa, men heller ikke han har været i stand til at få Penkowa i tale på det seneste, beskriver han i mailen til GLIAs redaktør:
"Jeg har forsøgt at komme i kontakt med Milena, så vi i det mindste kan finde ud af, hvad der i virkeligheden er sket. Men hun har ikke svaret".
