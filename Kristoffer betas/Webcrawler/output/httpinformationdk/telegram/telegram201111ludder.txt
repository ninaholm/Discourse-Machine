Luddere, stoffer og kamphaner bag tremmer
Kontrolbesøg i mexicansk fængsel viste, at de indsatte havde adgang til stort set alt.


 Politiet i Mexico stødte på 19 prostituerede, to sække proppet med marihuana samt omkring 100 haner til dyrekampe, da de kom på et uanmeldt kontrolbesøg i et fængsel i turistbyen Acapulco på Mexicos vestkyst.
Opdagelsen blev gjort i forbindelse med en forestående overførsel af 60 indsatte til et andet fængsel natten til mandag, oplyser Arturo Martinez, talsmand for politimyndighederne i delstaten Guerro.
Politiet fandt også seks kvindelige indsatte i mændenes afdeling af fængslet samt to påfugle, adskillige luksusgenstande som for eksempel fladskærmsfjernsyn og et større lager af diverse våben.
Delstaten Guerro, hvor Acapulco ligger, er blandt de farligste og mest voldshærgede i Mexico. Antallet af drab i Guerro overgås kun af af drabstallene i de to nordlige delstater Chihuahua og Nuevo Leon.
I de første ni måneder af 2011 har myndighederne registreret 1348 drab i Guerro, ifølge avisen Reforma.
Der rapporteres hyppigt om optøjer, udbrudsforsøg, vold og drab i Mexicos overfyldte og fængsler. Tæt på 40.000 personer menes at have mistet livet siden Mexico i 2006 indledte en klapjagt på de mange narkobander i landet.
Fængslerne er ofte skueplads for opgør mellem de rivaliserende narkokarteller. I juni 2010 blev omkring 30 personer myrdet under et opgør mellem indsatte fra to narkobander i delstaten Sinaloa.
