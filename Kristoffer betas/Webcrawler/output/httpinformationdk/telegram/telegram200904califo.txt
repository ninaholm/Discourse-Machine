Californien sat i undtagelsestilstand



 Californiens guvernør, Arnold Schwarzenegger, har i dag erklæret delstaten i undtagelsestilstand i et forsøg på at stoppe udbruddet af svineinfluenza. 
 Selv om Arnold Schwarzenegger understreger, at "der er ingen grund til alarm", så skal beslutningen give ham ekstra redskaber til at stoppe sygdommens udbredelse i staten, hvor 11 personer foreløbig er blevet smittet.
 - Som en del at statens aggressive tilgang til at bekæmpe svineinfluenzaen, har guvernør Arnold Schwarzenegger i dag erklæret en undtagelsestilstand som vil understøtte og hjælpe sundhedsmyndighedernes svar på dette udbrud, hedder det i en erklæringen fra guvernøren.
 Af de seneste fire smittede stammer de tre fra San Diego og grænseområdet til Mexico, men den fjerde, og sidste, er en student på en skole i delstatshovedstaden Sacramento, i det nordlige Californien. St. Mels Katolske Skole blev lukket, efter at eleven blev syg med influenzalignende symptomer. Eleven har ikke selv været i Mexico, men en anden elev havde besøgt landet i påsken.
AFP
