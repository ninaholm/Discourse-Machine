SF: Rønn bidrager til græsk asylkaos
SF's Astrid Krag beskylder integrationsminister Birthe Rønn Hornbech for at holde hånden over Grækenlands asylkaos. Gør som andre lande, lyder det fra SF.


 - Indtil Danmark siger fra, er vi medskyldige i Grækenlands asylkaos.
Sådan siger SF's asylordfører, Astrid Krag. 
Hun opfordrer nu integrationsminister Birthe Rønn Hornbech (V) til at tage ved lære af Norge, Finland, Holland og Belgien. Disse lande har ifølge Dansk Flygtningehjælp stoppet oversendelser af asylansøgere til Grækenland.
I øjeblikket står der omkring 400 asylansøgere i Danmark til tvangsmæssig udsendelse til Grækenland, men grækerne er reelt stoppet med at behandle asylansøgninger. Det har efterladt mange asylansøgere i et juridisk vakuum.
Integrationsminister Birthe Rønn Hornbech (V) har tidligere forsøgt at afhjælpe problemet ved at tilbyde eksperthjælp til Grækenland til at få landets asylsystem på højkant. 
Men Grækenland har endnu ikke svaret på tilbuddet, og nu mener SF, at Danmark bør gå i gang med at behandle asylsøgernes sager.
- Det er ikke holdbart, at vi lader som om, at der ikke er et problem i Grækenland, når resten af verden omkring os kan se det helt tydeligt, siger Astrid Krag (SF) og fortsætter.
- Birthe Rønn må redegøre for, hvorfor hendes vurdering af situationen i Grækenland er anderledes end andre skandinaviske og europæiske landes, siger hun.
Venstres integrationsordfører, Karsten Lauritzen, afviser, at Danmark skal stoppe med at sende asylansøgere retur til Grækenland. Det vil ikke løse problemet, mener han.
- Det ville blot belønne de græske politikere for ikke at overholde de konventioner, som de har skrevet under på. Og så sender det et signal om, at man bare kan sende asylansøgere videre til Danmark, siger Karsten Lauritzen (V).
- Hvis vi overhovedet skal gå med til at stoppe oversendelserne, skal det ske i en fælles EU-løsning, siger Karsten Lauritzen.
