Breivik kan få besøg i fængslet på tirsdag
Manden bag terrorangrebene 22. juli i Norge, Anders Behring Breivik, kan modtage besøg i fængslet fra tirsdag.


 Brev- og besøgskontrollen for Anders Behring Breivik, der ved to terrorangreb i Norge 22. juli har dræbt 77 mennesker, bliver ophævet mandag ved midnat.
Det betyder, at der er åbent for besøg fra tirsdag.
Direktør Knut Bjarkeid, Ila fængsel, oplyser, at eftersom Anders Behring Breivik er underlagt fængslets strengeste sikkerhedsregler, så vil der blive taget specielle sikkerhedshensyn ved eventuelle besøg til den terrorsigtede.
- Der vil være strengere regler for Anders Behring Breivik end for andre indsatte. Besøgende vil blive kontrolleret i forhold til politiets sikkerhedsregister.
- Besøgene vil finde sted i et lokale med en glasvæg, siger Bjarkeid og tilføjer:
- Der vil være ansatte til stede i lokalet eller i lokalet ved siden af, hvor de vil aflytte det, der bliver sagt. Besøgende skal også forvente at blive undersøgt med teknisk udstyr eller af hunde, når de kommer.
Hidtil er det politiet, der har taget sig af breve og henvendelser om besøg til Breivik.
Når brev- og besøgsforbuddet ophæves, er det Ila fængslet, der overtager ansvaret. Bjarkeid siger, at der i næste uge skal holdes et møde mellem de involverede parter.
- Foreløbig er arbejdsfordelingen lidt usikker. På mødet vil vi diskutere, hvem der skal have ansvaret for hvad og hvilke hensyn, der skal tages i forbindelse med, at der er tale om en indsat på en afdeling med særlig høj sikkerhed, siger Bjarkeid.
Ifølge fængslets generelle besøgsregler kan en indsat modtage et ugentligt besøg, og dem, der ønsker at aflægge en indsat et besøg, skal ansøge om det.
Siden et retsmøde i december har Behring Breivik været underlagt brevkontrol. Det betyder, at han har kunne modtage enkelte breve, som politiet har godkendt og som ikke er til skade for efterforskningen.
