Ny minister lover: Boligskat holdes i ro
SF's nye skatteminister garanterer, at den nye røde regering ikke hæver boligskatten.


 SF's nye skatteminister starter jobbet med et meget konkret løfte til landets boligejere. Thor Möger Pedersen lover nemlig, at boligskatterne ikke kommer til at stige under ham.
Samtidig lover regeringen også at holde rentefradraget i ro i den indeværende valgperiode.
- Jeg kan garantere, at boligskatten ikke bliver hævet, siger Thor Möger Pedersen, der med sine kun 26 år bliver Danmarks yngste minister nogen sinde.
SF-kometens første store opgave bliver at stå i spidsen for en skattereform, der skal sænke skatten på arbejde markant.
- Det bliver en skattereform med en bred palet af virkemidler. Den skal være social velafbalanceret, den skal sænke skatten på arbejde markant og skal være fuldt finansieret, siger den nye skatteminister.
Det ligger fast, at skattereformen ikke kommer til at omfatte den omstridte millionærskat på de højeste indkomster, og at bankskatten også er droppet efter krav fra De Radikale.
Det er prisen for at få et regeringsgrundlag, som alle tre partier kunne nikke ja til.
- Vi ville have et bredt forlig, og det har vi fået. Derfor er jeg ikke skuffet over, at millionærskatten og bankskatten er gledet ud, siger Thor Möger Pedersen.
Skattereformen skal øge arbejdsudbuddet med 7000 personer frem mod 2020, hvilket ifølge regeringens regnestykke skal styrke de offentlige finanser med tre milliarder kroner.
Skattereformen gør også op med den forkætrede multimedieskat, som afskaffes. Det samme gør iværksætterskatten.
Til gengæld vil regeringen øge skatte- og afgifter for tilsammen fem milliarder kroner på andre områder. Den samlede erhvervsstøtte skæres med to milliarder kroner.
De sidste tre milliarder kroner skal blandt andet komme fra højere afgifter på cigaretter, usunde fødevarer, øl og vin, afskaffelse af fradraget for sundhedsforsikringer, begrænsning af fradrag for store pensionsindbetalinger og afgift på luftforurening.
Trods sin unge alder og mangel på parlamentarisk erfaring er Thor Möger Pedersen ikke nervøs for den store udfordring.
- Jeg har tænkt mig at være skattepolitiker, men anerkender også, at jeg ikke er skatteekspert. Derfor vil jeg være lyttende, men også tillade mig at være i tvivl og lære noget nyt.
