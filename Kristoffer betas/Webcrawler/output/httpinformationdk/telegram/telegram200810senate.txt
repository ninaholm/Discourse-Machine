Senatet stemmer om redningsplan



 Den finansielle redningsplan til 700 milliarder dollar, der skal hjælpe USA's finanssektor ud af en vidtrækkende krise, kommer til afstemning i Senatet i Washington i aften.
 Demokraternes flertalsleder i Senatet, Harry Reid, fik i går enstemmig opbakning fra senatorerne til at gennemføre den vigtige afstemning.
 Begge præsidentkandidater - den republikanske senator John McCain og den demokratiske senator Barack Obama - har meddelt, at de tager til Washington for at deltage i den vigtige afstemning, der finder sted klokken 19.30 amerikansk tid.
 Den plan, Senatet skal stemme om, er en lettere revideret udgave af den, som blev afvist ved en afstemning i Repræsentanternes Hus mandag. Det skabte panik på børserne og fik aktiekurserne til at styrtdykke.
 I går steg det amerikanske aktiemarked imidlertid igen, hvilken ses som et tegn på, at investorerne har tiltro til, at Kongressen vil vedtage den finansielle redningsplan.
 Ledende politikere håber, at planen vil blive godkendt med et solidt flertal i Senatet, så der vil være yderligere pres på politikerne i Repræsentanternes Hus for at gøre det samme, når de mødes i morgen.
