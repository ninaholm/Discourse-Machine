Gymnasieelever har fravær i hver 8. time
Over halvdelen af alle gymnasier har hele årgange, hvor fraværet er over de kritiske ti procent.


 Gymnasier, hvor eleverne har op til 20 procent fravær, er intet særsyn.
 Og ud af landets 139 almene gymnasier har 77 mindst én årgang, hvor fraværet er over 10 procent af undervisningstiden - eller i gennemsnit cirka hver 8. time, skriver Politiken.
Det viser en landsdækkende fraværsstatistik for august-oktober 2010.
- Det er voldsomt, det lyder helt vildt, siger SF's uddannelsesordfører, Nanna Westerby, til Politiken.
Det registrerede fravær dækker både over pjæk og mere acceptabelt fravær som elevrådsarbejde, dødsfald i familien og deltagelse i sportsturneringer.
Men fravær er fravær, siger de konservatives uddannelsesordfører, Charlotte Dyremose, der også er formand for Folketingets Uddannelsesudvalg:
- Et fravær mellem 10 og 20 procent på en årgang er for meget lige meget hvad, siger hun.
I 2005 blev reglen om, at gymnasieelever højst må have 10 procents fravær, fjernet. Argumentet var, at nogle elever oplevede det som en ret at være væk i en tiendedel af timerne og derfor pjækkede.
I stedet er det nu op til rektorerne at bestemme, hvor grænsen går - og om højt fravær skal medføre advarsel eller bortvisning.
Men hensigten med at fjerne reglen var at bringe fraværet ned - ikke at det skulle stige.
Fraværstal i gymnasierne er ikke tilgængelige for offentligheden, og de indberettes ikke til Undervisningsministeriet. Men samtlige gymnasier registrerer fraværet til internt brug. Det er de tal, Politiken er kommet i besiddelse af.
Undervisningsminister Troels Lund Poulsen (V) vil have fraværstallene frem og vil indkalde forligskredsen bag gymnasiereformen for at drøfte den kritik, der i den senere tid har været fremme af gymnasierne.
- Men jeg vil ikke lægge mig fast på andre virkemidler, før vi har drøftet i forligskredsen, hvad vi kan gøre for at stramme op, så vi kan få det fravær bragt ned, siger ministeren.
