Lesbisk kærlighedsdrama vinder Guldpalmen i Cannes
Fransk-tunesiske Abdellatif Kechiche vinder Guldpalmen for sin film "La vie D'Adele". Ingen pris til Refn.


 Den franske film "La vie D'Adele" vinder Guldpalmen på filmfestivalen i Cannes, hvor danske Nicolas Winding Refn også deltog i hovedkonkurrencen med "Only God Forgives".
Bookmakerne og mange anmeldere havde den 52-årige fransk-tunesiske instruktør Abdellatif Kechiche som favorit med "La vie D'Adele", der på engelsk har fået titlen "Blue Is The Warmest Colour".
Filmen er et tre timer langt lesbisk drama om den 15-årige Adele, hvis verden bliver vendt op og ned, da hun indleder et forhold til en anden pige. Filmen har nogle meget eksplicitte sexscener og vakt stor opmærksomhed ved festivalen.
Under sin takketale hyldede Abdellatif Kechiche ånden fra Det Arabiske Forår, der startede i hans fødeland i december 2010.
- Jeg vil også gerne dedikere denne film til andre unge og noget, som skete for ikke så lang tid siden, revolutionen i Tunesien. De unge har også et stærkt ønske om at leve frit, at udtrykke sig frit og at elske i frihed, sagde Abdellatif Kechiche.
Allerede lørdag aften stod det klart, at det ikke blev til nogen hæder for Winding Refn, som for to år siden vandt prisen som bedste instruktør for "Drive". Han tog søndag eftermiddag hjem til Danmark, inden Guldpalmen blev uddelt.
Også den italienske film "Den store skønhed" af Paolo Sorrentino, der ellers var blevet spået gode chancer og havde begejstret anmelderne, blev forbigået ved prisuddelingen.
Prisen for bedste instruktør gik i stedet til mexicanske Amat Escalante for "Heli" om narkokrigen i Mexico.
- Jeg vil gerne takke juryen for at tage denne modige beslutning. Det er et tegn om håb for Mexico. Forhåbentlig vil vores lidelser ophøre meget snart, sagde Escalante i sin takketale.
Bedste skuespiller blev Hollywood-veteranen Bruce Dern, der blev hædret for sin præstation i Alexander Paynes roadmovie "Nebraska".
Dermed formåede Mads Mikkelsen, som spiller hovedrollen i den franske film "Michael Kohlhaas", ikke at gentage succesen fra sidste år, hvor han vandt for sin hovedrolle i Thomas Vinterbergs "Jagten".
Mikkelsen kom dog alligevel på scenen i Cannes, da han sammen med filminstruktøren Jane Campion overrakte prisen for bedste kortfilm til sydkoreaneren Moon Byoung-gon, der vandt for filmen "Safe".
Prisen for bedste kvindelige skuespiller gik til franske Bérénice Bejo for sin rolle i den iranske film "The Past". Hun er kendt fra den Oscar-vindende stumfilm "The Artist".
De amerikanske filminstruktør-brødre og tidligere Guldpalme-vindere Joel og Ethan Coen vandt filmfestivalens andenpræmie - juryens store pris - for deres musikfilm "Inside Llewin Davis".
