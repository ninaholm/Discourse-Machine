Blodige Benghazi-kampe koster mange soldater livet
Libyens næststørste by er næsten dagligt hærget af kampe mellem hæren og militante islamister.


 16 personer er blevet dræbt og 81 såret under nye kampe mellem Libyens hær og militante islamister i den uroplagede by Benghazi, fortæller læge- og militærkilder.
- De fleste af de døde og sårede er soldater. Tre civile, herunder en egypter, blev dræbt, da en raket ramte deres hus, siger en kilde fra et hospital.
Kampene brød angiveligt ud, da en gruppe militante islamister gik til angreb på en militærkaserne - her mistede fem soldater livet.
Der er næsten dagligt kampe i Libyens næststørste by mellem hæren og forskellige grupperinger af militante islamister - heriblandt Ansar al-Sharia, som USA betegner som en terrororganisation.
Libyen har været plaget af uro siden oprøret, der væltede Muammar Gaddafi i 2011. Myndighederne i Libyen har svært ved at genetablere kontrollen i det nordafrikanske land, der er plaget af store interne magtkampe.
I den internationale lufthavn i hovedstaden Tripoli er der i 10 dage blevet udkæmpet kampe mellem rivaliserende militser. Både fly og lufthavnens infrastruktur er blevet ødelagt, og som resultat er lufthavnen lukket. Dermed er det meget svært at finde et fly fra Libyen til en international destination.
