Nyt politidrab på sort mand skaber gadeprotester i USA
Den dræbte mand i St. Louis pegede angiveligt en pistol mod betjente, der skød i selvforsvar.


 Vrede folk er onsdag gået på gaden i den amerikanske by St. Louis.
De protesterer imod politiet, der tidligere på dagen skød og dræbte en sort mand, som skulle have truet betjente med en pistol.
Lokale medier skriver, at "dusinvis" af personer er gået på gaden.
Det er blot ti dage siden, at demonstranter markerede årsdagen for politidrabet på den sorte teenager Michael Brown, der blev dræbt i St. Louis-forstaden Ferguson.
Den episode førte til massive protester med gadebrande, opgør mellem politi og demonstranter samt plyndringer.
Onsdagens dræbende politiskud skete ifølge St. Louis-politichef Sam Dotson i forbindelse med en ransagning i et hjem i et kriminalitetsbelastet kvarter.
To unge mænd løb via en bagdør ud i en gyde, og da betjente råbte, at de skulle stoppe, trak en af de mistænkte en pistol og pegede den mod betjentene, som svarede igen ved at affyre "omkring" fire skud.
- Betjente ledte efter våben, efter voldelige forbrydere, efter personer, der har begået forbrydelser i nabolaget, siger Sam Dotson.
På trods af politiets forklaring har folk samlet sig omkring stedet, hvor manden blev dræbt, for at protestere mod politiets brug af magt.
En særenhed under politiet og et pansret køretøj er på stedet og forsøger at splitte gruppen af demonstranter.
Et ukendt antal personer er blevet anholdt, oplyser politiet.
