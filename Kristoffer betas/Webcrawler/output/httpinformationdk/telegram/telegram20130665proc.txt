65 procent optalt: Moderat præst står til sejr i Iran
Alt tyder på, at Irans tidligere atomforhandler vinder præsidentvalget allerede i første runde.


 Den moderate præst Hassan Rohani har en meget solid føring over sine konservative rivaler ved stemmeoptællingen efter Irans præsidentvalg, hvilket tyder på en overraskende udvikling i Teheran.
Hassan Rohani, der er tidligere atomforhandler, og som lægger op til et tøbrud over for USA, har fået 51 procent af stemmerne, nu da 65 procent af stemmerne er optalt efter fredagens præsidentvalg, oplyser indenrigsministeriet lørdag eftermiddag.
Dermed står han overraskende til at vinde valget allerede i første valgrunde.
Valgets udfald ventes dog ikke at føre til en afgørende ændring af forholdet mellem Iran og omverdenen, ligesom det næppe vil føre til ændringer af den islamiske republiks omstridte atomprogram.
Alle afgørende beslutninger om sikkerhedspolitik træffes af landets øverste leder, ayatollah Ali Khamenei.
Den 64-årige Rohani er den eneste præst, der stiller op til valget, og han har fået massiv opbakning fra vælgere, der ønsker dybere forandringer i samfundet.
Iranerne skal vælge en afløser for præsident Mahmoud Ahmadinejad, som efter to perioder i embedet ikke kan genopstille.
Præsidentvalget for fire år siden udløste voldsomme protester fra de reformvenlige kræfter i landet, der mente, at der blev svindlet med stemmerne.
De seks præsidentkandidater ved dette års valg har i en fælles erklæring opfordret til ro og orden, indtil det officielle resultat ligger klart. Hvornår det bliver, er uvist, men det kommer formentlig senere lørdag.
Under sin valgkamp har Rohani lovet at få lempet de internationale sanktioner mod Iran, der er hårdt ramt af økonomiske krise. Landet har en inflation på over 30 procent og den iranske møntenhed, rialen, har mistet næsten 70 procent af dens værdi.
Rohani siger, at han har nære bånd til den moderate ekspræsident Akbar Hashemi Rafsanjani, der fik nej til at stille op ved valget, men fremhæver også sine forbindelser til Khamenei.
Der er omkring 50 millioner stemmeberettigede vælgere i Iran.
