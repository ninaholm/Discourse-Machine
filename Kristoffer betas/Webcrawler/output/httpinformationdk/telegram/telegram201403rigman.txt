Rigmanden Karsten Ree køber biler for 179 millioner
Manden, der skabte Den Blå Avis, har købt selskabet, der driver den danske afdeling af Europcar.


 Rigmanden Karsten Ree har kastet sig ud i et nyt erhvervsprojekt. Han har købt Østergaard Biler, der driver den danske afdeling af biludlejningsfirmaet Europcar.
Det skriver epn.dk.
Direktør Poul Henrik Tvede fra Europcar/Østergaard Biler bekræfter over for epn.dk, at Karsten Rees private holdingselskab har overtaget aktierne i selskabet.
- Vi har fået en ny ejer, men ellers får det ikke konsekvenser for selskabet. Jeg har været direktør i 22 år og fortsætter også på posten.
- Ledelsen vil være den samme, vi vil fortsat have hovedkontor i Aarhus og vores forretningsområder vil også være de allerede kendte, siger Poul Henrik Tvede til epn.dk
Salgsprisen ønsker han ikke at oplyse, men ifølge eb.dk skulle prisen være på omkring 179 millioner kroner.
Erhvervsmanden Karsten Ree Karsten er kendt som manden, der skabte Den Blå Avis, som han solgte til eBay i 2008 for 2,1 milliarder kroner.
Siden kastede Karsten Ree kastet sig ud i investeringer, hvor nogle af dem har givet stor tab.
Det gælder blandt andet den nu hedengangne Amagerbanken, hvor han købte aktier og tabte 750 millioner kroner, da banken kollapsede. Da luftfartsselskabet Cimber Air gik konkurs, tabte han 100 millioner kroner.
Karsten Ree står også bag safariparken Ree Park på Djursland, der har dyr fra fem kontinenter og cirka 30 ansatte.
Ifølge epn.dk kunne Karsten Ree fra 2012 igen kalde sig milliardær efter store underskud i 2010 og 2011.
