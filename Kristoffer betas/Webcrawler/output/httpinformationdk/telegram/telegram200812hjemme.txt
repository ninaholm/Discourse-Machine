Hjemmeside kritiseres for alkoholreklame



 "Møg Billig Bar", "Smirnoff in the house" og "Strip og fri fadøl." Sådan lyder nogle af overskrifterne på festarrangementer, unge under 18 kan læse om på hjemmesiden dkbn.dk. Efter at Alkoholpolitisk Landsråd har set hjemmesiden igennem, har rådet nu meldt dkbn til forbrugerombudsmanden. 
 - Forbrugerombudsmanden har markedsføringsloven i ryggen, så derfor er vi gået til ham nu. Han har meddelt os, at han vil tage sagen op, siger informationsmedarbejder i Alkoholpolitisk Landsråd Ina Johansen. Men dkbn mener, at rådet tager grueligt fejl i sin anklage. 
 - Alkoholpolitisk Landsråd har overhovedet ikke noget at have det i, for de har logget ind med en profil over 18 år. Hvis du logger dig ind med en profil, som er 16 eller 17 år gammel, så kan du ikke se noget alkoholannoncering derinde, siger direktør for dkbn, Jesper Rydahl. 
 Dkbn censurerer i billeder og tekst, så brugere under 18 ikke kan læse om tilbud på spiritus og øl. Men Ritzau erfarer, at der stadig ikke bliver rettet i arrangementernes overskrifter. 
 - Jeg har været i den tro lige siden sidste år, at vi har haft fin orden i tingene. Nu kan jeg så se, at der var nogle detaljer, der ikke var på plads, såsom de overskrifter. Men at der er én manuel fejl, det kan vi jo ikke komme til livs. Vi kan gøre det så godt, vi kan, siger Jesper Rydahl. 
