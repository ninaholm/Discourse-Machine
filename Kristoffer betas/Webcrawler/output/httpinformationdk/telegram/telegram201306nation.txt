Nationalbanken: Priserne på boliger vil stige
Boligejerne kan se frem til at få flere penge i lommen ved salg af bolig. Også Nationalbanken venter stigning.


 Nationalbanken venter, at boligpriserne i Danmark stiger omkring 2,5 procent både i år og de næste to år. Det fremgår af Nationalbankens kvartalsoversigt for andet kvartal, der blev præsenteret onsdag.
Og Nationalbankens prognose på boligpriserne følger fint i tråd med prognoser på boligpriserne fra både regeringen, vismændene og Nordea. Alle fire er enige om, at boligpriserne vil stige i de kommende år.
- En gennemsnitlig boligejer vil blive mellem 41.000 og 78.000 kroner rigere på friværdi i løbet af 2013 og 2014, siger Nordeas boligøkonom, Lise Nytoft Bergman, i en kommentar til Nationalbankens tal.
- Prisstigningerne er i et historisk perspektiv forholdsvis beskedne. Men tager vi i betragtning, at menuen de seneste år har stået på prisfald til både forret, hovedret og dessert, så vækker de seneste billeder fra krystalkuglerne alligevel glæde, siger hun.
Under højkonjunkturen i 2004-07 voksede boligpriserne nærmest ind i himlen. På de få år steg de med omkring 60 procent, viser Nationalbankens kvartalsrapport.
Men så begyndte boligpriserne at falde - og fra slutningen af 2007 til slutningen af 2009 faldt priserne med omkring 15 procent.
Nationalbankens forventning til boligpriserne indeholder både en god og en dårlig nyhed:
- Den dårlige nyhed er, at der for 2014 og 2015 er tale om en nedjustering, mens den gode er, at årsagen til den nedjusterede prognose skal findes i, at Nationalbanken har opjusteret deres prognose for både 2012 og 2013, påpeger Lise Nytoft Bergman.
Nationalbanken forventer, at boligpriserne sidste år samlet kun faldt med 2,9 procent mod en forventning om et fald på 3,5 procent.
Samtidig forventer banken, at boligpriserne vil stige med 2,4 procent i år mod tidligere to procent.
