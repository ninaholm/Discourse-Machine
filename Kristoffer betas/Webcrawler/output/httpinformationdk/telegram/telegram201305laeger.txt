Lægerne: Astrid Krags træk er ikke en invitation
Praktiserende Lægers Organisation mener ikke, at regeringens ændrede lovforslag inviterer til forhandling.


 De indrømmelser, som sundhedsminister Astrid Krag (SF) er kommet med over for de praktiserende læger, er slet ikke indrømmelser.
I hvert fald ikke hvis man spørger formanden for Praktiserende Lægers Organisation (PLO), Henrik Dibbern.
- Jeg opfatter det slet ikke som indrømmelser, siger han til Ritzau og henviser til regeringens nye udmelding om, at de bemyndigelser, som lå i det oprindelige lovforslag, nu er revideret.
Ændringerne i lovforslaget gælder blandt andet for sygebesøg, registrering og nye opgaver til lægerne.
- Det er tilkendegivelser af, at man vil lave ændringer i et lovforslag, som ikke burde blive fremsat. Desuden er et lovforslag ikke et forhandlingsbord. Det er Folketingets vej til at bestemme, hvordan forhold skal være i samfundet, tilføjer Dibbern.
En del af Astrid Krags nye plan går på, at lægerne får tre pladser i praksisplanudvalget, som blandt andet løbende planlægger, hvilke opgaver lægerne skal løse for det offentlige. Dog får lægernes repræsentanter ikke vetoret.
I regeringens oprindelige lovforslag var lægerne sat helt uden for døren.
Men de tre pladser i udvalget tilfredsstiller ikke Henrik Dibbern.
- Vi skal vide, hvad det er for nogle pligter, vi har. Hvis man laver nogle udvalg, der undervejs bestemmer, at lægerne skal løse nye opgaver, og hvis vi kun kan sidde og lytte, så har vi jo ikke nogen sikkerhed for, hvad vores kontrakt omfatter, siger han.
Én ting er PLO og regeringen dog enige i; at man bør blive enige om en ny aftale ved forhandlingsbordet, så man undgår den konflikt, der ellers risikerer at blive til virkelighed 1. september.
- Vi er fuldstændig enige om, at vejen frem er forhandlingsbordet. Men det her er ikke en invitation til forhandlinger, siger Henrik Dibbern.
