IMF overvejer milliard-hjælpepakke til Ukraine
Den Internationale Valutafond, IMF, overvejer at give en hjælpepakke til det kriseramte Ukraine.


 Der kan være en økonomisk hjælpende hånd på vej til ukrainerne, som har været udsat for flere måneders politiske og økonomiske uroligheder. Den Internationale Valutafond, IMF, vil på et møde den 30. april afgøre, om Ukraine skal modtage en hjælpepakke.
Det sker efter, at regeringen i Kijev har afleveret de nødvendige papirer, der angiveligt dokumenterer, at betingelserne for en redningsplan er opfyldt.
I marts gik IMF forsøgsvis med til at give en hjælpepakke på mellem 14 og 18 milliarder dollar til Ukraine over en periode på to år. Det svarer cirka til 75-95 milliarder kroner.
- Vi er i gang med at færdiggøre de nødvendige betingelser, der skal til, før beslutningen kan tages. Vores medarbejdere er ved at kontrollere dokumenterne for at verificere detaljerne, siger IMF's talsmand Gerry Rice.
Betingelsen for hjælpepakken er, at Ukraine implementerer nogle vidtrækkende reformer på energi- og finansområderne.
De seneste måneders politiske uro i landet har kastet Ukraines økonomi ud på randen af bankerot. Hjælpepakken fra IMF skal hjælpe Kijev med at opfylde landets gældsforpligtelser.
Ifølge Gerry Rice forventes en sådan hjælpepakke at låse op for yderligere international bistand i omegnen af 15 milliarder dollar over de næste to år. Han understreger, at hjælpepakken kun kan komme på tale, hvis Ukraine lever op til betingelserne.
Ukraine har to gange tidligere måttet vinke farvel til støtte fra IMF, fordi landet ikke levede op til de aftalte betingelser.
