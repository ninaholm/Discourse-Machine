EU: Flere kvoteflygtninge til Europa



 EU-landene skal modtage flere kvoteflygtninge fra fattige og krigsramte lande for at aflaste lande i nærområderne.
 Sådan lyder den klare besked fra EU-Kommissionen i et nyt forslag om et fælles europæisk genbosætttelsesprogram for flygtninge.
 - Kommissionen tager i dag et vigtigt skridt for at udvise konkret solidaritet med tredjelande, der huser et stort antal flygtninge, siger EU's justitskommissær, Jacques Barrot, i en pressemeddelelse.
 FN's Flygtningehøjkommissariat (UNHCR) anslår, at op mod 750.000 flygtninge i dag har behov for at få ophold i andre lande efter at være strandet i flygtningelejre i fattige nabolande uden udsigt til at kunne rejse tilbage til deres hjemland.
 Selv om behovet for genbosætning er stort, deltager blot kun 10 EU-lande i FN's frivillige program for modtagelse af kvoteflygtninge, og samlet set modtog de 27 EU-lande sidste år færre end 5000 kvoteflygtninge. Danmark har en årlig kvote på 500 flygtninge.
 - EU's engagement i genhusningsaktiviteter bør derfor styrkes med henblik på at øge EU's effektivitet og troværdighed i international politik generelt, lyder det i kommissionens forslag.
 Kommissionen kan dog ikke tvinge de enkelte EU-lande til at modtage kvoteflygtningene. I stedet håber kommissionen, at et styrket EU-samarbejde kan mindske omkostningerne ved at modtage flygtningene. På samme måde ønsker kommissionen, at EU skal fastlægge fælles kriterier for, hvilke flygtninge der skal modtages.

