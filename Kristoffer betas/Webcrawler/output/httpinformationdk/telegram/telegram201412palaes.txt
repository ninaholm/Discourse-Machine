Palæstinensere begravede minister
Hundredvis af sørgende deltog i begravelse på Vestbredden, hvor minister døde under protestaktion.


 Mange hundrede palæstinensere deltog torsdag i begravelsen af den palæstinensiske minister Ziad Abu Ein, som døde onsdag i forbindelse med en protestmarch på Vestbredden og en konfrontation med israelske soldater.
Palæstinensere anklager Israel for at have dræbt ministeren, mens israelerne siger, at den 55-årige politiker døde af et hjerteanfald.
- Hundredvis af sørgende deltog i begravelsen, oplyser BBC.
En palæstinensisk talsmand siger, at ministeren blev dræbt af slag og indånding af tåregas, men nogle øjenvidner siger, at en politimand tog nakke- eller strubegreb på Ziad Abu Ein, og at denne døde kort efter.
Det skete i forbindelse med en demonstration på Vestbredden.
- Efter at have modtaget resultaterne af en obduktion, så holden den palæstinensiske ledelse Israel fuldt ansvarlig for at have dræbt Ziad Abu Ein, siger talsmanden.
 Obduktionen er foretaget af en palæstinensisk, en israelsk og en jordansk læge, men deres konklusioner strider mod hinanden, siger skriver BBC. En israelsk kilde med kendskab til obduktionsrapporten siger, at ministeren døde af en blodprop i hjertet.
Israels premierminister, Benjamin Netanyahu, skal i en meddelelse til de palæstinensiske ledere have lovet de palæstinensiske myndigheder at dødsfaldet vil blive nøje undersøgt.
Den palæstinensiske præsident, Mahmoud Abbas, siger, at ministeren blev offer for et "barbarisk drab".
Den 55-årige minister var ansvarlig for sager, som gjaldt israelske bosættelser på Vestbredden. Han havde ansvaret for problemer vedrørende sikkerhedsmuren, som Israel har rejst flere steder.
Abu Ein blev behandlet af en israelske læge, da han faldt sammen, men han døde senere på et hospital.
