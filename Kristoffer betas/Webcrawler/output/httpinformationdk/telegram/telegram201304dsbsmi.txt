DSB smider underdirektør ud efter Waterfront-skandale
DSB fyrer underdirektør Peder Nedergaard Nielsen efter skandale med pr-bureau. Han får dog penge med sig


 Advokatundersøgelsen af DSB og pr-bureauet Waterfront betyder, at underdirektør Peder Nedergaard Nielsen bliver fyret. Det oplyser DSB.
Peder Nedergaard Nielsen har været suspenderet, siden undersøgelsen blev indledt i januar. Undersøgelsen fra to advokater fra Bruun & Hjejle er fremlagt i Transportministeriet onsdag.
- Der er to ansvarlige i denne sag. Den ene er tidligere direktør i DSB Søren Eriksen. Den anden er underdirektør Peder Nedergaard, siger kammeradvokat Karsten Hagel Sørensen om advokatundersøgelsens konklusioner.
- Jeg mener således ikke, at Peder Nedergaard Nielsen på baggrund af det passerede kan vende tilbage til DSB, siger kammeradvokaten.
Karsten Hagel Sørensen understreger dog, at der ikke er belæg for at tage Søren Eriksens fratrædelsesgodtgørelse fra ham. Den tidligere direktør fik fire millioner kroner i fratrædelse.
De to advokater bag undersøgelsen påpeger, at der ikke er belæg for en bortvisning af underdirektøren.
- Peder Nedergaard Nielsen vil derfor efter sin ansættelseskontrakt have ret til syv måneders opsigelsesvarsel og fratrædelsesgodtgørelse på seks måneder, fastslå Karsten Hagel Sørensen.
Advokaterne har gennemgået samarbejdet mellem DSB og Waterfront i forbindelse med, at det kom frem, at den kritiske journalist Lars Abild blev ansat som freelancer i pr-bureauet for at lukke munden på ham i forhold til DSB.
- Det har ikke kunnet dokumenteres, at DSB betalte den kritiske journalist Lars Abilds løn i Waterfront. Det kan vi ikke konkludere, siger kammeradvokat Karsten Hagel Sørensen.
Men kammeradvokaten siger, at der er en række indicier for, at der har været en mundtlig forståelse mellem DSB og Waterfront af, at Lars Abild skulle knyttes til pr-bureauet som freelancer.
- Formålet skulle ikke være at forhindre Lars Abild i at skrive om DSB. Formålet var nærmere en sjælelig massage, så han blev mildere stemt overfor DSB. Det kan man se på en række e-mails mellem Waterfront og DSB, siger Karsten Hagel Sørensen.
Det er Transportministeriet, der har fået advokatfirmaet Bruun & Hjejle til at undersøge forholdet mellem DSB og Waterfront, hvor flere end 1,3 millioner e-mails, dokumenter med videre er blevet gennemgået.
