Første valgstedsmålinger viser nej ved folkeafstemning
Valgstedsmålinger fra DR og TV 2 tyder på et nej til at omdanne retsforbeholdet til en tilvalgsordning.


 De første målinger fra valgstederne tyder på, at vælgerne ved torsdagens folkeafstemning har stemt nej til at omdanne det danske EU-retsforbehold til en tilvalgsordning.
Ifølge en valgstedsmåling, som DR har offentliggjort, samtidig med at valgstederne er lukket, har 53,3 procent af vælgerne stemt nej, mens 46,7 af vælgerne har stemt ja.
Målingen er lavet af analyseinstituttet Epinion for DR blandt 5262 repræsentativt udvalgte danskere. Ifølge DR er den statistiske usikkerhed på to procentpoint.
Den første valgstedsmåling fra TV2 og Politiken viser samtidig, at 52,8 procent har stemt nej til at omdanne EU-retsforbeholdet til en tilvalgsordning, mens 47,2 procent har stemt ja.
Megafon har lavet valgstedsmålingen for TV2 og Politiken blandt 6500 vælgere. Den måling har en usikkerhed på fem procentpoint.
Hvis valgstedsmålingen viser sig at holde stik, når det endelige resultat bliver kendt senere på aftenen, vil Danmark fortsat stå uden for det europæiske samarbejde på retsområdet.
Et ja til tilvalgsordningen vil omvendt betyde, at Danmark fra sag til sag vil kunne vælge, om Danmark vil være med i ny EU-lovgivning om samarbejde inden for straffe- og civilret.
Ja-partierne består af Venstre, Socialdemokraterne, De Konservative, SF, De Radikale og Alternativet.
Fra Enhedslisten, DF og Liberal Alliance har opfordringen lydt til et nej. Det samme mener Folkebevægelsen mod EU.
En valgstedsmåling er en undersøgelse af, hvad vælgerne har stemt, når de har været i stemmeboksen.
