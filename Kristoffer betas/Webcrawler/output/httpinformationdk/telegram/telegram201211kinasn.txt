Kinas nye leder får økonomisk hovedpine
Om godt en uge begynder den kongres, der udpeger Kinas kommende præsident. Og den nye leder får nok at se til.


 Kinas politiske elite gør klar til at skifte ud i toppen, og det står allerede nu klart, at den nye ledelse får en stor udfordring i at sikre landets fortsatte økonomiske fremgang.
Torsdag har Kommunistpartiets omkring 500 seniormedlemmer sat sig sammen i et sidste møde, før partikongressen går i gang 8. november. Her vil den afgående præsident, Hu Jintao, efter alt at dømme blive skiftet ud med Xi Jinping.
Mødet bliver holdt bag lukkede døre og forventes at tage op mod fire dage, lyder det fra det kinesiske nyhedsbureau Xinhua ifølge Reuters.
Den 59-årige vicepræsident Xi Jinping og vicepremierminister Li Keqiang, der skal erstatte Wen Jiabao som premierminister, er de eneste, der indtil videre ser ud til at være sikre på topposter efter kongressen.
Og den nye ledelse, der ventes at tiltræde 1. marts, får omgående hænderne fulde.
For i Kina kan man mærke, at de vestlige lande, der er hovedaftagere af de kinesiske produkter, lider af økonomisk afmatning.
I det sydligt beliggende industrimekka Shenzhen er medarbejdere på virksomheden Foxconn, der blandt andet producerer for Apple og Nokia, urolige for fremtiden.
- Vi har en masse vanskeligheder i øjeblikket. Fabrikker langs kysten stopper langsomt produktionen. Så vi er nødt til at se mod lederne for politiske tiltag, siger Wu Yuanguang, der arbejder for Foxconn, til nyhedsbureauet AFP.
Samtidig er skellet mellem rig og fattig vokset, og det bliver bemærket på arbejdspladserne:
- Folk med penge bliver rigere, og de fattige bliver fattigere. Det er uretfærdigt, mener Wu fra Foxconn.
Forskellen har øget utilfredsheden på arbejdspladserne, hvor arbejdsnedlæggelser og strejker er blevet mere almindelige - til trods for at fagforeninger er ulovlige i Kina, skriver China Labour Bulletin ifølge AFP.
Kina kan dog glæde sig over, at landets fremstillingsøkonomi ifølge nye tal, der blev offentliggjort torsdag, er vokset i oktober for første gang i tre måneder.
