Fem meter lang hval skyllet op på Vestkyst
En død vågehval er fundet på stranden ved Vesterhavet mellem Bovbjerg og Harboøre.


 En vågehval på fem meter er skyllet op på stranden ved Vejlby på Vestkysten, nær Ferring Sø mellem Bovbjerg og Harboøre.
Det er langt fra første gang, en vågehval ender på en dansk strand. Men det er sjældent, at hvalen er i så fin og intakt stand, som det er tilfældet med vågehvalen i Vejlby, oplyser vildtkonsulent Jens Henrik Jakobsen fra Naturstyrelsen Vestjylland.
- Der strander i gennemsnit et par vågehvaler i Danmark hvert år, men de er ofte gået i stærk opløsning, og de ligner mest af alt en uformelig klump uden hverken hoved eller finner, forklarer han.
Hvalen mangler dog de store barder i munden, der filtrerer småfisk og krebsdyr fra vandet, når hvalen søger føde.
Det var en tysk turist, der henvendte sig til Naturstyrelsen for at gøre opmærksom på hvalkadaveret, som menes at veje 1,5-2 ton.
Vågehvalen er i Grønland kendt som "sildepisker". Den er det mindste medlem af familien af finhvaler. Hvalen fra Vejlby er halvt så stor som en fuldvoksen vågehval, der kan blive 10 meter lang og veje op til 10 ton. Den lever af sild, mindre torskefisk og lodder.
Fiskeri- og Søfartsmuseet i Esbjerg har kønsbestemt den strandede hval, og der er tale om en hun. Det store pattedyr bliver senere hentet af Zoologisk Museum i København, men indtil da kan strandgæster se den på nært hold.
