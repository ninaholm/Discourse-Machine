Syv udlændinge bekræftes dræbt i Nigeria
En brite, en italiener, en græker og fire libanesere meldes dræbt efter bortførelse i Nigeria.


 Syv udenlandske gidsler, som blev bortført fra en byggeplads i Nigeria i sidste måned af en islamistisk gruppe, er blevet dræbt, bekræfter Italien og Grækenland søndag.
 Gruppen Ansaru, som har forbindelser til al-Qaeda, meddelte lørdag, at den havde dræbt de syv udenlandske gidsler, fordi nigerianske og britiske styrker havde gjort forsøg på at befri dem.
Både Grækenland og Italien afviser at der har været gjort forsøg på at befri gidslerne.
Gruppen offentliggjorde en række grynede foto af ligene sammen med en erklæring.
De dræbte - en brite, en italiener, en græker og fire libanesere - blev bortført fra byggeselskabet Setracos byggeplads.
 De nigerianske myndigheder siger, at de stadig ikke har oplysninger om drab på gidslerne, og de har udtrykt skepsis over tidligere erklæringer fra gruppen.
 Men i en erklæring fra det italienske udenrigsministerium hedder det, at "vore undersøgelser, der er foretaget sammen med andre lande, får os til at tro på, at meddelelsen om drabene på gidslerne er sande."
Samtidig siger den britiske udenrigsminister, William Hague, at det britiske gidsel "sandsynligvis er dræbt ved et koldblodigt drab."
Det græske udenrigsministerium siger, at det også har informationer, der viser, at den bortførte græker er blevet dræbt. De pårørende er blevet underrettet.
- En omfattende undersøgelse er sat i værk for at få klarlagt, hvad der er sket, siger en talsmand for politiet i delstaten Bauchi, Hassan Mohammed Auyo.
Islamistiske grupper er blevet den største sikkerhedsrisiko i Nigeria, der er Afrikas største olieeksportør.
Bortførelser af blandt andet udlændinge har været hyppige i den sydøstlige del af landet i mange år, men gidseltagningen i den øde beliggende by Jama'are var den største mod udlændinge i det overvejende muslimske nordlige Nigeria, hvor et muslimsk opgør begyndte for to år siden.
Ansuru er ifølge AP en udbrydergruppe fra den islamistiske ekstremistiske gruppe Boko Haram, der netop nu holder en fransk familie som gidsler i det nordøstlige Nigeria.
