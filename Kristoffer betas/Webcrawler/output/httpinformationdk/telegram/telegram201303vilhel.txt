Vilhelmsen irettesætter ordfører for kritik af regering
SF's formand kritiserer sin uddannelsesordfører for at advare om regeringsindgreb i lærerkonflikt.


 SF's uddannelsesordfører, Pernille Vigsø Bagge, bliver nu banket på plads af sin partiformand, erhvervs- og vækstminister Annette Vilhelmsen (SF), for sine udtalelser i Politiken.
Til avisen advarer ordføreren finansminister Bjarne Corydon (S) mod at iværksætte et regeringsindgreb over for lærernes overenskomster, der ifølge hende ensidigt favoriserer kommunale interesser.
Og den kritik har fået Annette Vilhelmsen til at fare i blækhuset.
- Jeg synes ikke, det var særlig smart, at SF's ordfører udtalte sig om de igangværende forhandlinger på folkeskoleområdet. Det burde hun ikke have gjort.
- Jeg vil heller ikke selv kommentere på de igangværende forhandlinger, netop fordi de er igangværende, siger hun i en skriftlig udtalelse.
- Regeringens holdning er klar: Vi afventer, hvad der sker i forligsinstitutionen. Vi vil have gennemført regeringens folkeskolereform, slår Annette Vilhelmsen fast.
Vigsø Bagges melding strider mod normal praksis ved faglige konfliktsituationer, hvor de politiske partier i respekt for den danske aftalemodel afstår fra at kommentere konflikten, mens den står på.
Fredag formiddag mødtes Kommunernes Landsforening og Danmarks Lærerforening i Forligsinstitutionen, men allerede nu forbereder regeringen sig på et eventuelt indgreb i striden om lærernes arbejdstidsregler.
Ifølge Politikens oplysninger er toppen i såvel Socialdemokratiet som De Radikale nemlig lune på, at et eventuelt regeringsindgreb skal lægge sig tæt op ad det opgør med lærernes arbejdstid, som Kommunernes Landsforening ønsker.
Skatteminister Holger K. Nielsen (SF) oplyser over for Politiken, at "regeringen slet ikke har lagt sig fast overhovedet" på et eventuelt regeringsindgreb. Han forklarer dog samtidig, at SF i sidste ende vil være parat til et indgreb.
