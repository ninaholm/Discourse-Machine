Løkke gennemtrumfede ændring af børnecheck
Statsminister Lars Løkke Rasmussen er manden bag lynændringen af regeringens og Dansk Folkepartis oprindelige plan for børnechecken, skriver Ekstra Bladet.


 Det var statsminister Lars Løkke Rasmussen (V), der tog sagen i egen hånd og gennemtrumfede en ændring af VKO's oprindelige forslag om børnechecken.
Det erfarer Ekstra Bladet.
Med ændringen bliver loftet for, hvor mange skattefrie børnepenge en enkelt familie kan modtage, hævet fra 30.000 til 35.000 kroner. Det betyder, at langt færre familier rammer loftet - ikke mindst færre indvandrerfamilier med mange børn.
Ifølge Ekstra Bladet blev denne samt de andre ændringer af børnechecken forhandlet på plads i løbet af weekenden. 
Finansminister Claus Hjort Frederiksen (V), økonomi- og erhvervsminister Brian Mikkelsen (K) samt DF's finansordfører Kristian Thulesen Dahl sad med ved forhandlingsbordet. Men det var Løkke, der - med et øje på befolkningens kolde skulder til den oprindelige plan - reelt forlangte en ny løsning, skriver Ekstra Bladet. 
Selv om færre familier rammer loftet for børnechecken, bliver langt flere familier reelt påvirket af mandagens aftale. Regeringen og Dansk Folkeparti finansierer nemlig det højere loft ved generelt at skære børnepengene ned med fem procent for alle, der modtager ydelsen.
Efter at have lagt det oprindelige forslag på bordet har regeringen modtaget mails i massevis, mens medierne har været fyldt med historier om storfamilier, der mister helt op til 70.000 kroner om året.
