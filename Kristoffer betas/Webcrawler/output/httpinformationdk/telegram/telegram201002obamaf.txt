Obama fik råd ved sundhedstest



 Barack Obama blev opfordret til at holde op med ryge, da han søndag var til sin første sundhedsundersøgelse som USA's præsident, men ellers blev hans helbredstilstand erklæret for "strålende". Obamas personlige læge, Jeffery Kuhlman, siger, at han indtrængende opfordrede præsidenten til at "fortsætte bestræbelserne på at kvitte tobakken", og han nævnte, at Obama brugte nikotinpræparater for at blive sin rygetrang kvit.
 Den 48-årige præsident, som i fuld offentlighed har kæmpet for at blive ikke-ryger, og som lovede sin kone at holde op med at ryge cigaretter under valgkampen, har indrømmet, at han nu og da har røget en cigaret i Det Hvide Hus. 
  Obama erklærede sidste år, at han var 95 procent kureret for rygetrang og at han aldrig igen ville ryge, når han var sammen med sin familie.
 - Om jeg ryger dagligt, om jeg er permanent ryger? Nej, sagde han ved en pressekonference i Det Hvide Hus sidste sommer. 
