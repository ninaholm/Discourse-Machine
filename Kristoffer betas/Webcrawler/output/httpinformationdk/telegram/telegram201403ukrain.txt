Ukraine-diplomatiet kører på i de næste dage
USA's udenrigsminister Kerry bekræfter, at forhandlinger om at tæmme Ukraine-krisen fortsætter de næste dage.


 Det internationale diplomati vil i de næste dage være i fuld sving for at tage luften ud af krisen i Ukraine.
Udenrigsministrene fra de centrale lande i krisen har onsdag været i Paris og drøftet, hvad de kan gøre, og de forhandlinger er ikke slut endnu.
Det bekræfter John Kerry, den amerikanske udenrigsminister, der i den franske hovedstad har drøftet krisen med blandt andre Ruslands udenrigsminister, Sergej Lavrov, og sine kolleger fra Storbritannien, Tyskland, Ukraine og Frankrig.
- Vi har i dag igangsat en proces, som vi håber vil ende med en de-eskalering, siger Kerry efter dagens møder, der sluttede onsdag aften i det franske udenrigsministerium, hvor Lavrov afviste de vestlige ministres krav om direkte forhandlinger med den nye midlertidige regering i Ukraine.
- Der er et antal idéer på bordet, siger Kerry.
Videre siger udenrigsministeren ifølge Reuters, at han nu vil drøfte situationen med sin chef hjemme i Washington, præsident Barack Obama.
Torsdag er der en international konference om Libyen i den italienske hovedstad, Rom, og Kerry siger, at han her venter at mødes med Lavrov igen.
I øvrigt er der også ekstraordinært EU-topmøde torsdag, hvor EU's stats- og regeringschefer skal drøfte EU's reaktioner over for Rusland på grund af den russiske indblanding i situationen i Ukraine.
