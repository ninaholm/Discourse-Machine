DMI advarer mod isslag natten til lørdag
Store dele af landet er i fare for at blive ramt af isslag, som gør både vejbaner og fortove farlige.


 Skal du ud på gader og stræder i løbet af fredag aften og nat, så skal du være mere end almindelig forsigtig.
DMI advarer således om risiko for isslag i et varsel gældende fra fredag klokken 22 til lørdag klokken 8.
 - Der kommer noget lun luft ind fra Nordsøen, som betyder, at vi først får sne, som så lokalt kan blive til isslag, fordi sneen smelter på vej ned og bliver til regn, som så køles ned og fryser til is, når den rammer jorden, forklarer vagthavende Mette Wagner til Ritzau.
Isslag danner et lag helt klar is på underlaget, som bliver meget glat og derfor farligt at færdes på.
- Vi kan være så heldige, at der er kommet et pænt lag sne først, så man er forberedt på, at det er glat, siger Mette Wagner med henvisning til, at isslag på en bar overflade kan være svært at se, og derfor kan komme som en overraskelse for trafikanter.
Isslagsvarslet gælder for Fyn, Lolland og Falster samt Jylland med undtagelse af de nordlige kommuner Aalborg, Jammerbugt, Brønderslev, Hjørring og Frederikshavn.
Den seneste tids vintervejr betyder, at danskerne allerede har været konfronteret med glatte veje, men kommer der isslag, vil det være noget helt andet, forklarer den vagthavende meteorolog.
- Isslag er meget mere voldsomt. Det er virkelig, virkelig farligt at køre på vejene, når der er isslag, for de bliver ekstremt glatte. Det giver risiko for et stort antal uheld med personskade til følge, påpeger Mette Wagner.
Hun understreger, at advarslen gælder bilister såvel som fodgængere.
Nedbøren, der risikerer at give isslag, ventes at have passeret landet lørdag morgen.
