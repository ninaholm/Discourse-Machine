Bonus til lærere for at blive i jobbet



 En kontant bonus på tre pct. af årslønnen eller ekstra fridage.
 Ifølge en pressemeddelelse fra Undervisningsministeriet er det noget af det, som ældre undervisere kan se frem til, hvis de venter med at gå på pension.
 I regeringens forslag til næste års finanslov er der afsat 26,5 mio. kr. til en såkaldt seniorbonusordning inden for ministeriets område.
 Ordningen indebærer, at ældre medarbejdere én gang om året får en bonus på tre pct. af den samlede faste løn for fortsat at være i beskæftigelse. Underviserne kan også veksle deres bonus til et ekstraordinært pensionsbidrag eller til et antal "seniordage".
 For en folkeskolelærer træder ordningen i kraft, når vedkommende fylder 62, mens en gymnasielærer eller akademiker skal være fyldt 64 for at kunne udnytte ordningen.
 Samtidig er der også en tidsgrænse, idet ordningen gælder for de undervisere, der opfylder kriterierne, frem til udgangen af 2011.
 - Budskabet er klart: Udskyd pensioneringen. Dit land har brug for dig. Der er nu ingen undskyldninger for ikke at blive længere på arbejdsmarkedet, siger undervisningsminister Bertel Haarder (V) i en kommentar.
