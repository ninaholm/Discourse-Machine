Obama: Breivik-type største terrortrussel
Angreb fra "ensom ulv" er den største trussel lige nu, siger Barack Obama før tiårsdagen for angreb i 2001.


 Præsident Barack Obama mener, at "ensomme ulve" i stil med nordmanden Anders Behring Breivik aktuelt udgør den største terrortrussel for USA.
- Det mest sandsynlige scenarie vi skal beskytte os mod akkurat nu, er en operation udført af en ensom ulv, snarere end et stort og koordineret terrorangreb, siger Obama til CNN.
- Enkeltpersoner, som enten er mentalt forstyrrede eller ansporet af ideologisk had, kan forårsage stor skade, og det er meget vanskeligere at opspore den slags personer (end terrorgrupper, red), siger Obama med henvisning til Breiviks terroraktion i Norge.
Politiet i Norge mener Breivik var alene om at planlægge og udføre terrorangrebene den 22. juli, der kostede 77 mennesker livet i Oslo og på øen Utøya. Breiviks manifest peger også i den retning.
Det er snart ti år siden, at al-Qaeda gennemførte sit voldsomme terrorangreb mod USA. Næsten 3000 mennesker blev dræbt under angrebene den 11. september 2001.
I maj blev terrororganisationens leder, Osama bin Laden, dræbt af amerikanske elitesoldater i en aktion i Pakistan, og Barack Obama udelukker ikke risikoen for en hævnaktion mod USA, selv om al-Qaeda tilsyneladende ikke har fordums styrke.
- Det er en meget svagere organisation med langt mindre kapacitet end den havde for bare to eller tre år siden, siger Obama. Han understreger alligevel vigtigheden af at være på vagt over for terrorangreb i forbindelse med tiårsdagen for 11. september.


