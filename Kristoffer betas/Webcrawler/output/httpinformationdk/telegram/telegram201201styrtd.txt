Styrtdyk i offentlige arbejdspladser
Især inden for ældrepleje, børnepasning og skoler er der skåret hårdt ned i jobbene de senere år.


 Antallet af hjemmehjælpere, pædagoger, lærere og andre offentligt ansatte er nu lavere, end det var, da tidligere statsminister Anders Fogh Rasmussen (V) kom til magten i efteråret 2001.
Det fastslår Arbejderbevægelsens Erhvervsråd (AE) over for Politiken på baggrund af nationalregnskabet og nye tal fra Det Fælleskommunale Løndatakontor.
Fra 2. kvartal 2010 til 3. kvartal 2011 er den offentlige beskæftigelse faldet med 18.000 personer til i alt 824.000 ansatte i den offentlige sektor. Alene fra 2. til 3. kvartal sidste år faldt den offentlige beskæftigelse med 7.000 personer, viser AE's analyse.
- Der er fyret ansatte i stor stil på de offentlige arbejdspladser, og det er ikke de administrative job, der ryger. Det er faktisk de varme hænder, der forsvinder", siger chefanalytiker i AE Frederik I. Pedersen.
 Analysen peger tre områder ud, hvor der i særlig grad er skåret hårdt i jobbene: Ældrepleje, børnepasning og skoler.
Og Arbejderbevægelsens Erhvervsråd forventer yderlige fald i den offentlige beskæftigelse i 2012. Det samme gør to af de offentligt ansattes store fagforbund, FOA og FTF, der har fået nok af besparelserne.
Den offentlige sektor kan ikke bære flere "rundbarberinger", lyder opråbet fra Bente Sorgenfrey, formand for hovedorganisationen FTF, der organiserer flere hundrede tusinde lærere, politiassistenter, sygeplejersker og pædagoger.
Men der er ingen hjælp at hente hos finansminister Bjarne Corydon (S).
- De tilpasninger, vi har set i det offentlige de sidste par år, skyldes delvist, at der er blevet brugt flere penge, end der var afsat i budgetterne, og det holder naturligvis ikke i længden, siger han til Politiken.
