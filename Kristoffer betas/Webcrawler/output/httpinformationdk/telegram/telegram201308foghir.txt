Fogh: Irak-lærdom præger Syrien-beslutning
Fejlagtige efterretningsoplysninger fra Irak-krigen berører beslutningen om at gribe ind i Syrien, siger Fogh.


 De seneste dage har et lynangreb på borgerkrigsramte Syrien været tæt på at blive en realitet, men endnu har det internationale samfund ikke grebet til handling, efter at et formodet giftgasangreb på den syriske befolkning angiveligt har fundet sted.
Tidligere på ugen sagde USA's præsident Barack Obama klart, at han mener, at det er Syriens præsident, Bashar al-Assad, der har stået bag et giftgasangreb på den syriske civilbefolkning.
Alligevel har det internationale samfund ikke fuldt op på angrebet, og her spøger erfaringerne fra Irak stadig, mener Natos generalsekretær, Anders Fogh Rasmussen.
- Det er selvfølgelig klart, at erfaringerne fra Irak her spiller en rolle.
- I lyset af, at vi dengang fik, skal vi kalde det upræcise efterretningsoplysninger, så kigger man nu i længere tid og mere grundigt på de efterretningsoplysningerne, man får.
- Derfor hænger det som en skygge over det her, siger Anders Fogh på et pressemøde i Vejle.
En USA-ledet koalition gik i samarbejde med Danmark, med daværende Venstre-statsminister for Anders Fogh Rasmussen i spidsen, i foråret 2003 i krig mod Irak med henblik på at fjerne Saddam Hussein som diktator.
Krigen blev startet på baggrund af fejlagtige efterretningsoplysninger, der gik på, at Irak skulle være i besiddelse af masseødelæggelsesvåben.
