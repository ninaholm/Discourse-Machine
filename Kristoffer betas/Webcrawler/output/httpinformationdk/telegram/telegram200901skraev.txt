S kræver lønloft for bankdirektører



 S-formand Helle Thorning-Schmidt går direkte efter pengepungen på de højtlønnede bankdirektører, når hun onsdag møder op til tredje møde i de afsluttende forhandlinger om kreditpakken til de kriseramte danske banker. Alle banker, der vil have del i de op mod 100 milliarder statslige kroner, skal indføre et midlertidigt loft over lønningerne til direktionsmedlemmer på årligt 2,5 millioner kroner, lyder kravet ifølge skriver Berlingske Tidende. 
 - Hvis vi skal ind og bruge skatteborgernes penge på en bankpakke, er det nødvendigt, at vi får stoppet lønfesten i bankerne. Så skal der være et loft over bankdirektørernes løn, og det er inklusive bonusordninger, optioner og andre variabler, siger Helle Thorning-Schmidt,
 Økonomi- og erhvervsminister Lene Espersen (K) vil ikke kommentere forslaget, mens forhandlingerne pågår, men Venstres erhvervsordfører, Jacob Jensen, kalder det ren populisme.
 - Vi skal ikke blande os i interne lønforhold, siger han. 
 S har tilsyneladende også overhalet SF venstre om, og DF er heller ikke klar til at tilslutte sig S-forslaget med det samme. 
 - Vi vil gerne drøfte, om det er hensigtsmæssigt at stille krav til størrelsen af deres samlede løn. I så fald synes jeg, at 2,5 millioner er alt for meget, siger gruppeformand Kristian Thulesen Dahl.
