Studerende klapper: Oppositionen skrotter ministerplan
Skridt i den rigtige retning, at oppositionen vil bremse udskældt dimensioneringsplan, mener de studerende.


 Uddannelsesminister Sofie Carsten Nielsens (R) plan for lukning af studiepladser bliver måske ikke til noget alligevel, og det er en god nyhed, mener formanden for Danske Studerendes Fællesråd, Jakob Ruggaard.
- Det er rigtig positivt, at oppositionen nu har blokeret for den uigennemtænkte og stærkt skadelige plan, som ministeren har forsøgt at gennemtvinge, siger han.
Den præcise plan for, hvilke fag der ifølge ministerens model skal lukke pladser, skulle have været endelig på plads på mandag. Men i sidste øjeblik har et flertal i Folketinget uden om regeringen besluttet at gå sammen om at sætte en stopper for den og indføre en anden plan, skriver Politiken.
Venstre og SF har ledt bestræbelserne for at sætte en kæp i hjulet for regeringens dimensioneringsmodel. Sammen med De Konservative, Dansk Folkeparti og Alternativet kan de tilsammen mønstre 90 mandater, der giver det afgørende flertal, som vil beordre ministeren til at smide sin plan i skraldespanden.
Den nye dimensioneringsplan skal ifølge oppositionen føre til færre lukninger af studiepladser end ministerens plan. Samtidig giver den universiteterne frihed til selv at bestemme, hvilke fag der skal skæres ned.
De studerende er dog ikke ubetinget begejstrede.
- Det er selvfølgelig positivt, at den nye plan vil skære mindre, og at den vil give universiteterne større frihed til at placere nedskæringerne. Det er en klar forbedring i forhold til ministerens plan. Men at skære op mod 3000 studiepladser væk er stadig meget voldsomt, siger Jakob Ruggaard.
I næste uge vil oppositionen indkalde Sofie Carsten Nielsen til en såkaldt hasteforespørgselsdebat i Folketinget.
Ministeren er ikke juridisk tvunget til at følge flertallets beslutning, men politisk vil den lægge maksimalt pres på hende.
