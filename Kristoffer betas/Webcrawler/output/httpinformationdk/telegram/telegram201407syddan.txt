Syddanske læger vil tale vagtordning med region
PLO-Syddanmark skal mødes med Region Syddanmark, hvor der vil blive drøftet vagtinstrukser, siger næstformand.


 Når de praktiserende læger sidder på vagt hos lægevagten, så skal de gerne være friske, mener Region Syddanmark, der nu vil se på reglerne for antallet af den enkelte læges vagter i lægevagtordningen.
I starten af næste uge mødes Region Syddanmark derfor med regionens praktiserende læger for at drøfte sagen, siger Jørgen Skadborg, der er næstformand i PLO-Syddanmark.
- Vi tager et samarbejdsudvalgsmøde med Region Syddanmark på mandag, hvor vi gennemgår vores vagtinstruks og laver de nødvendige formuleringer i vagtinstruksen, siger Jørgen Skadborg.
- På den måde kan man betrygge både politikere og befolkningen ved, at læger er udhvilet, når de møder på vagt.
- Det er sådan, at vi ikke er beskyttet af de samme arbejdsmiljøbestemmelser om arbejdstid, som ansatte er, og derfor er det nødvendigt, at vi formulerer vagtinstruksen på en måde, så de af mine kolleger, der har vagt, har noget at rette sig efter, fortsætter næstformanden.
Reaktionen fra Region Syddanmark kommer, efter at en vagtlæge i marts fejldiagnosticerede en nu afdød 36-årig kvinde fra Glamsbjerg på Fyn.
 Vagtplanen viser, at lægen havde 38 lægevagter på 60 dage, og derudover passede han i dagtimerne sin egen lægepraksis.
Ifølge Region Syddanmark tager en læge typisk tre til fem vagter i regionens lægevagtordning i løbet af en måned, men da der ikke eksisterer et loft over antallet af vagter for den enkelte læge, så kan lægerne i princippet tage lige så mange vagter, som de har lyst til.
Næstformanden i PLO-Syddanmark siger inden mødet med Region Syddanmark, at det ikke er usandsynligt, at der kan komme nogle formuleringer om at indføre et loft over det antal vagter, den enkelte læge må tage.
- Men detaljerne om, hvordan det kommer til at blive, må bero på et nøje analysearbejde, fordi vi har den kæmpe udfordring, at vagterne også skal dækkes, understreger Jørgen Skadborg.
