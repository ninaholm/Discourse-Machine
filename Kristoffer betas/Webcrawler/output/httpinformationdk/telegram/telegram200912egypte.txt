Egypten bygger mur mod Gaza



 Egypten er gået i gang med at bygge en stor stålmur på grænsen til Gazastriben for at forhindre, at militante palæstinensere smugler våben den vej. Det meddeler flere medier.
 Efterretningskilder i Egypten siger til britiske BBC, at der allerede er bygget fire kilometer mur ved den nordlige del af grænsen, og at arbejdet nu fortsætter i syd.
 Øjenvidner i grænsebyen Rafah i Gaza siger til nyhedsbureauet Reuters, at de kan se maskiner arbejde på den anden side af grænsen, men ikke hvad de er i gang med.
 Ifølge BBC har ingeniører fra den amerikanske hær hjulpet egypterne med tegningerne til muren, der bliver 10-11 kilometer lang og vil stikke 18 meter ned i jorden.
 Den israelske avis Haaretz skriver, at muren vil blive "umulig at skære i eller smelte", og ifølge BBC's oplysninger kan den desuden modstå bomber.
 De egyptiske myndigheder har ikke officielt kommenteret eller bekræftet meldingerne om, at stålmuren er under opførelse.
 Jorden under grænsen er gennemhullet af tunneler, som palæstinenserne siger, at de bruger til at indsmugle dagligvarer, de ikke har adgang til på grund af Israels blokade.
 Israel beskylder palæstinenserne for også at smugle våben og mennesker gennem tunnelerne.
