Dna-prøver bekræfter Ceausescus identitet
Det var diktatoren Ceausescu, der blev begravet på en militærkirkegård i Rumæniens hovedstad. Det fastslår dna-prøver af det opgravede lig.


 Dna-prøver bekræfter, at et lig, der blev gravet op fra en kirkegård i Bukarest i juli, er de jordiske rester af Rumæniens tidligere diktator Nicolae Ceausescu. 
Det oplyser en ledende retsmediciner over for det rumænske nyhedsbureau Mediafax.
Dan Dermengiu, leder af Rumæniens Retsmedicinske Institut, siger, at han er nået til sin konklusion efter at have sammenlignet dna-prøver fra liget med andre fra Ceausescus bror og søster.
- Dna-analyserne foretaget på hans bror og søster indikerer kraftigt, at der er tale om Nicolae Ceausescu, siger Dermengiu.
Ligene af Nicolae Ceausescu og hans hustru, Elena, blev gravet op 21. juli, for at de kunne blive identificeret en gang for alle. 
Opgravningen skete efter anmodning fra Ceausescus eneste nulevende barn, Valentin Ceausescu.
Der havde længe floreret rygter i Rumænien om, at det ikke var Ceausescu, der lå begravet på den lille militærkirkegård i Bukarest.
Nicolae Ceausescu var Rumæniens enerådige leder fra 1965 til 1989. Efter store gadeprotester mod hans regime flygtede han i december 1989 sammen med sin kone fra Bukarest, men blev anholdt få timer efter.
Nicolae og Elena Ceausescu blev ved en skueproces dømt til døden og henrettet ved skydning den 25. december. De blev begravet på militærkirkegården Ghencea.

