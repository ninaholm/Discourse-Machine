Rekordmange børn og unge kommer til Danmark som flygtninge
Børn og unge på flugt kommer i rekordantal til Danmark og søger asyl, viser foreløbig opgørelse for 2014.


 Flere end 800 børn og unge under 18 år kom sidste år uledsaget til Danmark for at søge asyl, og det er rekordmange, skriver Berlingske.
Den foreløbige opgørelse for 2014 viser, at 838 børn og unge kom til landet for at søge asyl. Hver femte af dem er under 15 år.
Antallet af mindreårige flygtninge er det højeste siden 1999, hvor udlændingemyndighederne begyndte at gøre omfanget op.
Mette Lindegaard, der er social koordinator på Røde Kors-centret i Jægerspris, forklarer, at den ekstraordinære situation i 2014 blandt andet har skabt behov for et ekstra midlertidigt modtagecenter til børn og for ekstra personale.
- Og så kan vi godt mærke, at de børn og unge, der kommer fra Syrien, er nogen, der har mærket krig helt tæt på. De er meget traumatiserede, siger Mette Lindegaard til Berlingske.
De uledsagede mindreårige flygtninge får som udgangspunkt deres asylsag behandlet på samme betingelser som voksne. Men sagsbehandlingen skal gå hurtigere, de bor på særlige centre og får tilknyttet en voksen.
Myndighederne kan desuden vurdere, at en ung asylansøger ikke er moden nok til at gå igennem en asylsag og kan give dem ophold, indtil de fylder 18 år.
Samtidig kan de unge trods afslag på asyl få ophold, indtil de er myndige, hvis det vurderes, at den enkelte vil havne i en "reel" nødsituation i hjemlandet, skriver Berlingske.
Generalsekretær hos Red Barnet, Mimi Jakobsen, mener, at Danmark krænker de mindreåriges rettigheder i Børnekonventionen om særlig beskyttelse.
- Hvad så, når de er fyldt 18 år? Det er en enorm psykisk belastning. Skal de lære dansk, skal de uddanne sig, skal de skabe relationer i Danmark? Ud over at de er alene, og det er slemt nok, så er uvisheden om, hvad der skal blive af dem, helt ødelæggende og nedbrydende for et barn, siger Mimi Jakobsen til avisen.
