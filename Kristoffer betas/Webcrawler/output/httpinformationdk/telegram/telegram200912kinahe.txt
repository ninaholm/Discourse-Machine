Kina henretter brite trods appeller



 En smugleridømt brite er blevet henrettet med en giftsprøjte. Kinas højesteret godkendte henrettelsen af Akmal Shaikh, som er britisk statsborger, og det statslige nyhedsbureau Xinhua bekræfter, at dødsdommen er eksekveret.
 Den 53-årige far til tre blev i 2007 anholdt med fire kilogram heroin i byen Urumqi.
 Den britiske premierminister, Gordon Brown, har fordømt henrettelsen.
 - Jeg fordømmer henrettelsen af Akmal Shaikh på det strengeste, og jeg er rystet og skuffet over, at vores vedholdende anmodninger om mildhed ikke er blevet hørt, siger Brown.
 Shaikh var ifølge menneskerettighedsforkæmpere og andre støtter psykisk syg og skulle efter sigende være blevet narret til at optræde som narkokurer.
 Den britiske regering har advokeret for, at mandens maniodepressivitet burde have været en formildende faktor under hans retssag.
 Shaikh er den første vesterlænding, som henrettes i Kina i 50 år, siger den britiske humanitære organisation Reprieve.
 Xinhua skriver uden at opgive nogen kilde, at Shaikh blev henrettet i Urumqi i Xinjiang-regionen i det vestlige Kina.
 De kinesiske myndigheder forsvarer brugen af dødsstraf med, at det virker afskrækkende på potentielle kriminelle.
 Om Akmal Shaikh hedder det, at beviserne på hans psykiske sygdom er "utilstrækkelige".
 Reprieve og andre vestlige organisationer fastslår, at de kinesiske myndigheder har tilsidesat "overvældende og uafviselige beviser" på Shaikhs manglende egnethed til straf.
 Kina henretter flere mennesker hvert år end resten af verden tilsammen. Antallet er hemmeligt, men skønnes at være på over 1700 i 2008.

