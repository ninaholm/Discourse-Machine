Opposition kræver undersøgelse af Løkke



 En samlet opposition varsler en kommissionsundersøgelse af statsminister Lars Løkke Rasmussen (V) betaling af de private sygehuse, hvis der kommer et regeringsskifte. 
 Selv om Lars Løkke Rasmussen efter et samråd i Folketingets udvalg for forretningsordenen afviser, at han - som sundhedsminister - betalte de private hospitaler for meget for deres behandling af patienterne, så tilfredsstiller det ikke De Radikale, Socialdemokraterne, SF og Enhedslisten. De henviser til, at Rigsrevisionen har kritiseret den daværende sundhedsministers administration af reglerne, som kan have kostet skatteyderne op mod én milliard kroner i ekstraregning. Socialdemokraternes medlem af Folketingets præsidium og statsrevisor Mogens Lykketoft kalder det "et demokratisk problem", at VK-regeringen - med støtte fra Dansk Folkeparti - nægter at tillade uafhængig kontrol af forløbet:
 - Det er et stort demokratisk problem, at regeringen systematisk bruger sit flertal til at underkende og afvise uafhængig kontrol af den politisk motiverede overbetaling til private firmaer på sundhedsområdet, siger Mogens Lykketoft.
 Det Radikale Venstres gruppeformand, Margrethe Vestager, kritiserer, at pengene kunne have hjulpet langt flere patienter, end tilfældet har været:
 Statsministeren mener, at sagen er "belyst fra alle ender og kanter".
 - Det er en myte, at der skulle have fundet en overbetaling sted. Jeg mener, at regeringen har forvaltet den lovgivning, som Folketinget har vedtaget, fuldstændig i respekt for lovgivernes intentioner, som var at sikre, at patienter, som ikke kunne behandles i tide, kunne få behandlingen et andet sted, siger Lars Løkke Rasmussen. 
