Bodil Jørgensen har brækket alle sine ribben
Skuespillerindens kvæstelser er så omfattende, at Bodil Jørgensen lå i respirator i fem dage.


 Selv om skuespilleren Bodil Jørgensen ifølge BT formentlig slipper uden mén efter en voldsom ulykke, hvor en traktor faldt ned over hende under en filmoptagelse, tegner der sig et billede af et langt sygdomsforløb for den folkekære skuespiller.
Bodil Jørgensen er i øjeblikket indlagt på Odense Universitetshospital, og ifølge Ekstra Bladet er der lange udsigter til, at hun kan flyttes fra den intensive behandling til København, hvor hun og hendes familie bor.
Steen Hassing Møller, der er Bodil Jørgensens agent, siger til avisen, at skuespilleren først blev taget ud af respirator søndag - fem dage efter ulykken.
- Det skyldes naturligvis, at hun har brækket samtlige ribben og sine to kraveben.
- Enhver, der bare har prøvet at få trykket sine ribben, ved, hvor ondt det gør - så forestil jer, at alle ribben er brækket. Det gør voldsomt ondt, og det går ud over lungerne og vanskeliggør vejrtrækningen. Derfor lå hun i respirator, siger Steen Hassing Møller til Ekstra Bladet.
 Bodil Jørgensens mand, Morten Søborg, siger til BT, at ulykken var så alvorlig, at Bodil Jørgensen kun var i stand til at kommunikere ved at "skrible noget ned på et stykke papir" de første dage efter ulykken. Søndag var det dog muligt for hende at tale med såvel hendes mand som børn.
- Det har selvfølgelig været et helvede, men nu ser det meget lysere ud. Der er heldigvis ikke sket noget med hendes hjerne eller hendes rygrad, og det i sig selv er nærmest et mirakel, for Bodils ansigt lignede Tom Bogs, siger Morten Søborg til BT.
Ifølge BT tyder Bodil Jørgensens skader på, at hun er blevet ramt af et af traktorens baghjul eller den store metalgrab bag på traktoren. Det kan også have været begge dele, skriver BT.
Den frygtelige traktorulykke skete i forbindelse med optagelserne til en ny Far til fire-film. Her skulle Bodil Jørgensen sammen med en anden skuespiller, Kurt Ravn, køre en traktor op på et dige ved Mandø Ebbevej i Vestjylland.
Da traktoren nærmede sig toppen, gled den, og Bodil Jørgensen faldt af og blev ramt af traktoren.
