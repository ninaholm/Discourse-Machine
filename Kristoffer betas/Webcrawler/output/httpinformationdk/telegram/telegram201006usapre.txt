USA presser Danmark i ROJ-sag
ROJ TV-sagen kædes nu for første gang direkte sammen med Muhammed-krisen. USA mener, at Danmark står i vejen for en effektiv indsats mod PKK.


 Danmark er kommet under massivt pres fra nære allierede, der utålmodigt rykker for at få det kurdiske ROJ TV lukket. Det skriver Berlingske Tidende.
Især USA har reageret imod, at dansk politi på femte år efterforsker ROJ TV's mulige forbindelser til PKK, der er på EU's terrorliste, uden at være kommet frem til et resultat. 
I kulissen har USA ligefrem anklaget Danmark for - som en følge af Muhammed-krisen - at stå i vejen for den internationale indsats mod PKK.
- Dette er måske en sag, som vi ikke kan angribe fuldt ud på grund af den historie, som Danmark har været igennem det seneste år eller to med tegningerne, sagde en amerikansk viceudenrigsminister med ansvar for international terrorbekæmpelse under en briefing med tyrkiske diplomater i 2008.
Berlingske Tidende har hos det amerikanske udenrigsministerium fundet et referat af briefingen. Heraf fremgår, at Muhammed-krisen ifølge viceudenrigsministeren Frank Urbancic udgjorde et "særligt problem" for danskerne: 
- De er opsatte på ikke på nogen måde at tillade sig at blive set som begrænsende for ytringsfriheden, hedder det.
Den amerikanske ambassade i Danmark vil ikke kommentere sagen, men ønsker officielt fortsat ROJ TV lukket.
Også den tyske ambassade har ifølge Berlingske Tidende henvendt sig til Udenrigsministeriet for at høre, hvornår sagen mod ROJ TV afsluttes. 
Belgien stempler ROJ TV som terrorrelateret. Og da Frankrig og Storbritannien har forbudt forløbere for ROJ TV, betyder det ifølge Berlingske Tidende, at Danmark nærmest står isoleret.
