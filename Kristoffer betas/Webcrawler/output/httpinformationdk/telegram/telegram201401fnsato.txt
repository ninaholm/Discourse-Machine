FN's atomeksperter rejser til Iran på lørdag
Et hold af FN-eksperter gør sig klar til at rejse til Iran for at sikre implementeringen af historisk aftale.


 Eksperter fra FN's Internationale Atomenergiagentur (IAEA) vil allerede lørdag besøge Iran for at forberede implementeringen af den atomaftale, der officielt træder i kraft to dage senere, mandag den 20. januar.
Det meddeler en talsmand for Irans atomenergiorganisation ifølge nyhedsbureauet Irna.
- Det internationale atomenergiagenturs eksperter vil besøge Teheran den 18. januar for at forberede implementeringen af Geneve-aftalen, siger talsmanden Behrouz Kamalvand.
Udmeldingen kommer dagen efter, at Iran og de seks stormagter i atomgruppen P5+1 - USA, Rusland, Kina, Frankrig, Storbritannien og Tyskland - blev enige om at starte implementeringen af aftalen.
Den egentlige aftale blev indgået i november og indebærer, at Teheran skal begynde at destruere dele af sit lager af beriget uran og nedtage noget af den infrastruktur, der gør en sådan berigelse mulig.
- Meget af den samlede plan mellem Iran og P5+1-gruppen tager udgangspunkt i aftaler mellem os og IAEA, siger talsmanden Kamalvand.
- Vi forhandler med parterne angående inspektioner og overvågning af Irans atomprogram, som IAEA må gennemføre, siger han.
Mens Iran ifølge aftalen vil skrue ned for landets atomprogram, vil det internationale samfund til gengæld lempe sanktioner mod Iran, der har haft voldsomme konsekvenser for landets økonomi i de seneste år.
Aftalen kom i hus efter mere end 10 års konfrontation mellem Iran og Vesten og en stadig frygt for, at det ville kunne udvikle sig til en regulær storkrig.
