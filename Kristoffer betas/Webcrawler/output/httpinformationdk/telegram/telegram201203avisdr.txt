Avis: DR rykker den sene TV Avis
For at skærpe konkurrencen med TV 2 bliver DR's nyhedsudsendelse klokken 21 ifølge eb.dk flyttet en halv time.


 TV Avisens sene nyhedsudsendelse skal rykkes fra klokken 21 til 21.30. Det har DR's bestyrelse besluttet, skriver ekstrabladet.dk.
Der vil ikke blive pillet ved TV Avisen klokken 18.30, men bestyrelsen har angiveligt ønsket mere luft mellem de to nyhedsblokke.
Ifølge Ekstra Bladets oplysninger træder ændringerne i kraft inden længe. Men først mandag får medarbejderne på TV Avisen beskeden.
Der opstod nærmest ramaskrig, da DR i 2006 valgte at ændre sendetidspunktet for "Fjernsyn for dig", så Bamse og Kylling og deres venner blev rykket fra klokken 18 til 17.30.
Ifølge ledelsen var det et forsøg på at få flere seere til TV Avisen klokken 18.30, at man valgte et proppe et meget børnekedeligt program ind i det tidsrum, som ungerne ellers havde haft eneret på i årevis.
Bag den forklaring lå et klokkeklart ønske om at skærpe konkurrencen over for TV 2 Nyhederne. Og noget kunne tyde på, at DR's beslutning igen er et forsøg på at opruste over for konkurrentens nyheder klokken 22, skriver ekstrabladet.dk.
Ritzau har bedt DR's bestyrelsesformand, Michael Christiansen, om en kommentar til oplysningerne. Men, siger han blot: - Det kan jeg hverken be- eller afkræfte.
Michael Christiansen vil heller ikke kommentere Ekstra Bladets oplysning om, at medarbejderne orienteres mandag.
