Cameron lover Indonesien hjælp til kampen mod terror
Med verdens største muslimske befolkning står Indonesien med store udfordringer i forhold til Islamisk Stat.


 Storbritannien vil hjælpe Indonesien med at sørge for sikkerhed i lufthavne og på jernbanestationer som del af en fælles indsats i kampen mod terrorisme. Det lover den britiske premierminister, David Cameron, mandag under et besøg i landet.
Cameron siger, at han og den indonesiske præsident, Joko Widodo, er bekymrede over den trussel, som jihadistgruppen Islamisk Stat (IS) udgør.
- Vi er enige om at optrappe vores fælles bestræbelser for både at håndtere terrortruslen og for at imødegå ekstremisternes udlægning, siger Cameron efter samtaler med Joko i præsidentpaladset i Jakarta.
Han siger, at Storbritannien har tilbudt at hjælpe Indonesien med at bekæmpe terrorisme ved at øge sikkerheden i lufthavnene på Bali og i Jakarta samt forbedre samarbejdet om terrorefterforskning.
Storbritannien vil også uddanne og træne 50 indonesiske antiterrorbetjente, siger Cameron.
- Isil er en fælles fjende, men ved at stå sammen kan vi beskytte vore lande bedre mod denne onde trussel, siger han og bruger en af flere forkortelser for Islamisk Stat.
Camerons besøg i Indonesien er første del af en fire dages tur i Sydøstasien, hvor han ifølge den britiske regering også skal besøge Malaysia.
Indonesien, som har verdens største antal muslimske indbyggere, har i det seneste årti været ramt af flere dødbringende angreb fra militante islamister.
Myndighederne vurderer, at omkring 500 indonesere har sluttet sig til Islamisk Stat i Irak og Syrien.
Embedsmænd fra begge lande skrev også under på aftaler om forskning, antiterror samt aktiviteter til havs og i rummet.
Joko opfordrede Storbritannien til at gengælde den indonesiske politik med at lade britiske turister rejse ind i landet uden visum og til at sænke importafgifterne på indonesiske produkter som træ, beklædning og kaffe.
