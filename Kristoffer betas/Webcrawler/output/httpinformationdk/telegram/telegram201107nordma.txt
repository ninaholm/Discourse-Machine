Nordmænd sørger med blomstermarch
I tusindvis af sørgende nordmænd samles i byer landet over for at mindes ofrene for Breiviks terror.


 Med roser i alle farver går nordmænd i byer over hele Norge i sørgemarch for at mindes de 76 mennesker, som fredag blev dræbt ved det dobbelte terrorangreb i Oslo og på øen Utøya.
- Vi vil vise, at vi står sammen og ikke er bange for terror. Vi går hånd i hånd for at vise kærlighed og tænke på de, der har mistet deres kære og for at vise respekt for de døde, siger Terje Bratland, som er blandt initiativtagerne til optoget.
I Oslo deltager blandt andre statsminister Jens Stoltenberg og kronprinsparret i arrangementet.
Optagelser på norsk tv viser, at tusinder af mennesker også er samlet i blandt andet Bergen, hvor de mange sørgende bar roser og fakler.
Tidligere mandag holdt Norge et minuts stilhed for de mange mennesker, som blev dræbt af terroristen Anders Behring Breivik, der i retten i Oslo har erkendt, at han stod bag massakren.
