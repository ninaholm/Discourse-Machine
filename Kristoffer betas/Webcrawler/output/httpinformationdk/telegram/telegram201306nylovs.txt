Ny lov skaber håb for millioner af indvandrere i USA
Senatet vedtager ny indvandringslov, men i Repræsentanternes Hus er modstanden stor.


 Senatet i USA har vedtaget en ny indvandringslov, som giver landets millioner af illegale immigranter håb om at opnå amerikansk statsborgerskab.
Præsident Barack Obama støtter de omfattende ændringer, som loven lægger op til, men nu skal den behandles i Repræsentanternes Hus, der domineres af Republikanerne, og her er modstanden stærk.
- I dag har Senatet gjort sit job. Nu er det op til Repræsentanternes Hus at gøre det samme, siger Obama i en udtalelse.
Republikanerne har indikeret, at de vil forlange store ændringer i loven for at godkende den.
Hvis den bliver gennemført, kan illegale indvandrere, der kan bevise, at de kom til USA inden udgangen af 2011, ansøge om statsborgerskab mod at betale 1000 dollar.
Samtidig vil loven gøre det langt sværere at krydse grænsen mellem Mexico og USA, hvor kontrollen vil blive skærpet ved at færdiggøre et over 1000 kilometer langt sikkerhedshegn og indsætte yderligere 20.000 grænsevagter.
I Senatet, hvor Demokraterne har flertal, blev loven vedtaget med stemmerne 68 mod 32.
14 af de 46 republikanske senatsmedlemmer støttede loven.
En ændring af indvandringsloven har været debatteret i årtier i Washington uden større resultat.
Omkring 11 millioner udlændinge menes at opholde sig ulovligt i USA. Hovedparten er kommet fra lande i Mellem- og Sydamerika.
