Skuddrama i Frankrig koster fire livet
Tre mennesker i en bil og en cyklist er fundet skudt og dræbt i det sydøstlige Frankrig. En pige er også skudt


 Fire mennesker er fundet døde efter et formodet skuddrama på en parkeringsplads ved en sø i det sydøstlige Frankrig.
Tre mennesker er fundet døde i en bil med britiske nummerplader. Tæt ved bilen er en cyklist fundet skudt og dræbt.
En pige på under 10 år er ligeledes fundet skudt. De første meldinger lød på, at hun døde af sine kvæstelser på vej til et hospital. Senere oplyste den lokale anklager, at hun fortsat er i live, men at hendes tilstand er kritisk.
Politiet kender endnu ikke de dødes nationalitet, men arbejder onsdag aften med at identificere de døde.
- En efterforskning er i gang, hedder det fra en talsmand.
Han siger også, at politiet endnu ikke har nogen teori om, hvad der er sket på stedet.
Det var en cyklist, der først kom til gerningsstedet og gjorde det makabre fund af de fire døde og den sårede pige. Cyklisten er indlagt på et hospital med chok.
Britisk politi er orienteret om drabene og i gang med at undersøge sagen sammen med fransk politi, siger en talsmand i London.
Fransk politi havde onsdag aften 60 mand indsat i opklaringsarbejdet.
Drabene er sket ved Annecy-søen, der er et yndet turistmål med mange franske og udenlandske besøgende. Søen giver gode svømme- og dykkermuligheder.
Parkeringspladsen, hvor de døde er fundet, ligger i et stille skovområde. Omkring bilen med de døde er der fundet et stort antal patronhylstre, og politiet har afspærret et større område omkring gerningsstedet.
Søen ligger i distriktet Chevaline i regionen Haute Savoie tæt ved grænsen til Italien og Schweiz.
