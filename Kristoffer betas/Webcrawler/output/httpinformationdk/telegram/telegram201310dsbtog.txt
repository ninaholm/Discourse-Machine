DSB: Tog søger mod nærmeste station
Det er for farligt at køre tog på grund af stormen. DSB får lokomotivførere til at køre mod nærmeste station.


 Flere steder i det sydlige Danmark er det umuligt at køre tog. Derfor kører togene nu mod nærmeste station, hvor de vil holde stille, oplyser DSB.
Det drejer sig om Svendborgbanen mellem Odense og Svendborg og togstrækningen mellem Odense og Fredericia, oplyser DSB's informationschef, Tony Bispeskov, til Ritzau.
Samtidig er en række strækninger fra Fredericia også totalt lukket. Mod Vejle søger togene i læ, hvilket også gælder mod Lunderskov og mod Tinglev i syd.
- Vi kan ikke afvise, at det samme sker på flere strækninger på Sjælland. Så følg meget nøje med, hvis I skal med toget, siger Tony Bispeskov.
