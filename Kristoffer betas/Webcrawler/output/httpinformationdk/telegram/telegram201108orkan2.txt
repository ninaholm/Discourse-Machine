Orkan: 250.000 skal evakueres i New York
New York har taget beslutning om at evakuere omkring en kvart million mennesker forud for orkanen.


 Orkanen Irene får nu de amerikanske myndigheder til at evakuere omkring 250.000 mennesker fra New York.
- Vi har aldrig gennemført en tvungen evakuering før. Men vi ville ikke gøre det, hvis vi ikke mente, at stormen har potentialet til at blive meget alvorlig, siger byens borgmester, Michael Bloomberg.
Byen har desuden besluttet, at hele subway-systemet lukkes ned lørdag, før orkanen rammer.
- Det ville være fantastisk, hvis vi kan stå op mandag morgen og sige, at der ikke var nogle tragedier. Men en storm af den styrke vil erfaringsmæssigt kunne føre ofre med sig, siger Bloomberg.
Han opfordrer samtidig folk til ikke at vente til sidste øjeblik med at komme i sikkerhed. Samtidig bør folk holde sig ude af parkerne og allerhelst blive indendøre hele søndagen.
- Det vil være en god dag at sove længe, siger han.
Hospitaler og plejehjem i området blev tømt fredag i de berørte områder. Også nogle af New Yorks broer vil blive lukket.
Borgmester Bloomberg understreger, at selvom det i princippet er strafbart ikke at lade sig evakuere, så vil ingen blive strafforfulgt.
- Vi har ikke folk nok til at gå fra dør til dør. Men hvis man ikke efterkommer det, så vil der være folk, der dør, siger han.
