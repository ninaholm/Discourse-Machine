Zürich siger ja til offentlige sexkabiner
Et flertal i den schweiziske by Zürich stemmer ja til at bygge sexkabiner til prostituerede og deres kunder.


 Nu får prostituerede og deres kunder i den schweiziske by Zürich et parkeringshus med dertil indrettede sexkabiner, hvor de to parter kan mødes og gøre forretninger.
Det skriver avisen Neue Züricher Zeitung i sin webudgave.
Det sker, efter at et flertal i byen har sagt ja til at bevilge et lån på over 10 millioner kroner, som skal anvendes til bygge anlægget i et industrikvarter i Zürichs udkant.
Flertallet var knebent, 52,6 procent stemte ja, mens 47,4 procent stemte nej. I bydelen Altstetten, hvor sexkabinerne og parkeringspladsen skal bygges, var der dog et klart flertal på 64 procent, som stemte imod projektet.
Byrådet i Zürich sagde allerede i september ja til projektet. Et mindretal anfægtede dog projektet og krævede det sendt ud til en folkeafstemning.
Det ny parkeringshus skal give kunder mulighed for - mere diskret - at mødes med prostituerede, der ved siden af parkeringshuset får tildelt campingvogsnlignende kabiner.
Foreløbig skal der bygges 10 såkaldte sexkabiner, men der er muligheden for at udvide byggeriet efter behov.
Politikerne ønsker med projektet at få gadeprostitution ud af byens centrum.
