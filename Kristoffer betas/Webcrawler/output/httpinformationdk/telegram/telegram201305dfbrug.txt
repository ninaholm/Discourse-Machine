DF vil bruge millioner på ny statue af Holger Danske
Dansk Folkeparti vil betale 2,1 millioner kroner for en kopi af sagnhelten, efter bronzestatue røg til Skjern.


 Dansk Folkeparti er klar til at betale et beløb i millionklassen for en ny statue af Holger Danske, skriver Frederiksborg Amts Avis.
- Holger Danske er kendt i hele verden, og vi har de oprindelige støbeforme i Helsingør, så jeg er ikke i tvivl om, at pengene hurtigt vil blive tjent ind gennem turisme, siger Dansk Folkepartis gruppeformand i Helsingør Byråd, Ib Kirkegaard, til avisen.
I begyndelsen af maj blev en bronzestatue af Holger Danske fjernet fra sin plads ved Hotel Marienlyst i Helsingør og kørt på lastbil til vestjyske Skjern. En gruppe erhvervsmænd havde nemlig overbudt Helsingør kommune på en internetauktion.
 Nu stiller Dansk Folkeparti på byrådsmødet mandag forslag om at bruge 2,1 millioner kroner på en ny gipsafstøbning.
Set i forhold til, at Helsingør Kommune var klar til at betale tre millioner kroner for skulpturen, der nu er røget til Skjern, så er der tale om en billigere løsning.
 Men sådan ser borgmester Johannes Hecht-Nielsen (V) ikke på sagen.
- Det, synes jeg, er rigtig dårlig idé, som giver meget lidt mening. For det første er det jo ikke originalskulpturen, der er interessant for de besøgende, men myten om Holger som sidder i Kronborgs kassematter, siger han til Frederiksborg Amts Avis.
- For det andet vil en ny Holger opstillet et andet sted ikke fortælle den samme historie som originalen, siger han.
Borgmesteren håber derfor, at byrådets flertal vil sætte en stopper for forslaget.
Bronzeskulpturen, der er blevet flyttet til Skjern, er en mindre kendt udgave end den Holger Danske, der sidder på Kronborg Slot. Alligevel forsøgte politikerne i Helsingør at fastholde statuen inden for kommunens grænser.
