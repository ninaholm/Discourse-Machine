S: Stop uddannelsessnobberi med gymnasium
Flere unge skal tage erhvervsuddannelse i stedet for gymnasiet, siger arbejdsmarkedsordfører Leif Lahn Jensen.


 Flere forældre må forklare deres børn, at lykken ikke kun ligger i gymnasiet, men også i en erhvervsuddannelse som faglært arbejder.
Sådan siger Socialdemokraternes arbejdsmarkedsordfører Leif Lahn Jensen til et notat fra Dansk Metal om, at Danmark om 30 år vil savne smede, værktøjsmagere og elektrikere, fordi langt færre unge tager en faglært uddannelse.
- Vi skal have vendt hele befolkningen: Forældrene, de unge og skolen: "Der er brug for dig som faglært. Du har en fremtid i et fag, du kan virke rigtig godt i".
- Og så skal vi også gøre erhvervsskolerne fagligt dygtige. Det er de i dag, men de kan blive endnu bedre, siger han.
Han efterlyser et opgør med snobberi for gymnasiet på bekostning af erhvervsskolerne.
- Jeg taler ikke så meget til uddannelsesverden, men mere til forældrene og de unge. Jeg bliver så gal, hver gang jeg hører, at det er meget bedre at gå i gymnasiet. Det er noget værre vås. Derfor skal der en holdningsændring til, siger Leif Lahn Jensen.
Han påpeger, at børne- og undervisningsminister Christine Antorini (S) forbereder et udspil om erhvervsskolerne. Det skal sikre, at Danmark fortsat uddanner nok faglærte arbejdere, så koncerner som Grundfos og Danfoss ikke udflager, mener han.
- Selvfølgelig kan det bekymre mig, men så vidt kommer det ikke til at gå. Vi skal nok nå at tage hånd om det inden. Der er rigtig mange unge mennesker derude, der rigtig gerne vil have en faglig uddannelse, siger Leif Lahn Jensen.
Dansk Metals cheføkonom Allan Lyngsø Madsen opfordrer politikerne til at sørge for mere attraktive erhvervsuddannelser.
- De må sikre, at de unge har fornødne kundskaber med i bagagen, og på erhvervsskolen skal udstyret og teknologien være tidssvarende, siger Allan Lyngsø Madsen til Ritzau.
