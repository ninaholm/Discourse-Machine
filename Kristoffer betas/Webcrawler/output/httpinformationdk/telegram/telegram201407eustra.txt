EU straffer russiske spionchefer med sanktioner
Lederne af Ruslands efterretningstjenester er kommet på EU's sanktionsliste. Kursted på Krim er også på listen


 EU har sat to af Ruslands mest højtstående efterretningsfolk på sin sanktionsliste.
Der er tale om Aleksandr Bortnikov, leder af FSB, der tager sig af efterretningsopgaver internt i Rusland, samt Mikhail Fradkov, der er ansvarlig for Ruslands udenlandske efterretningsvæsen.
Bortnikov og Fradkov er permanente medlemmer af det magtfulde sikkerhedsråd i Rusland, og dermed er begge "involveret i udformningen af den del af den russiske regerings politik, der truer Ukraines territoriale integritet, suverænitet og uafhængighed", hedder det i meddelelsen fra EU.
EU-landenes udenrigsministre besluttede på et møde i tirsdags i Bruxelles, at flere personer og virksomheder skulle straffes for deres rolle i Ukraine-krisen.
De to spionchefer er blandt 15 nye navne på EU's sanktionsliste. Også flere af de selvudpegede ledere i den såkaldte "Folkerepublikken Donetsk" er kommet til.
 Der indføres også foranstaltninger over for yderligere 18 virksomheder og organisationer fra Rusland og Ukraine. Heriblandt de selvudnævnte folkerepublikker i Donetsk og Lugansk samt flere militsgrupper.
Blandt de mere kuriøse navne på listen er et kursted på halvøen Krim. Ifølge EU har myndighederne på Krim med et pennestrøg overtaget kurstedet. Krim blev i foråret annekteret af Rusland efter en folkeafstemning, der er kendt ugyldig af det internationale samfund.
Offentliggørelsen af navnene kommer, efter at EU's ambassadører har bedt EU-Kommissionen om at forberede de lovgivende tekster, der skal til, for at EU i næste uge kan vælge at indføre bredere økonomiske sanktioner, som blandt andet kan ramme dele af Ruslands finans-, våben- og energisektor.
EU har været tilbageholdende med at indføre de økonomiske sanktioner, som i yderste konsekvens også vil kunne skade EU-landene selv.
Men nedskydningen af det malaysiske passagerfly MH17 i det østlige Ukraine for lidt over en uge siden fik EU-ministrene til at reagere ved at opstille en række krav til Rusland om blandt andet at samarbejde om undersøgelsen af flystyrtet og om at stoppe med at sende våben og militante personer over grænsen til Ukraine.
Møder Rusland ikke disse krav inden næste uge, er det sandsynligt at EU-landene som konsekvens beslutter at indføre de mere vidtrækkende økonomiske sanktioner.
