Metal-formand roser skatteaftale med blå blok
Thorkild E. Jensen glæder sig over, at almindelige lønmodtagere nu slipper for topskatten.


 Metalarbejdernes formand Thorkild E. Jensen, der hører til de stærkeste mænd i LO-fagbevægelsen, roser regeringen for skatteaftalen med V og K.
- Det er en klar rød skattereform med enkelte blå mærker. Jeg synes, at det er solidt politisk håndværk, at regeringen får en fuldt finansieret skatteaftale på plads. Og med det brede flertal skaber aftalen klarhed mange år frem, siger Thorkild E. Jensen.
Han fremhæver særligt to elementer i skatteaftalen, nemlig den højere grænse for, hvornår man betaler topskat, samt beskæftigelsesfradraget, der hæves.
- Vi har længe talt for, at topskattegrænsen hæves. For mange af Metals medlemmer betyder det, at de får mere ud af at gøre en ekstra indsats, siger Thorkild E. Jensen.
I dag er det næsten hver fjerde metalarbejder, der betaler topskat.
- Fremover vil det være færre end hver 10. Det er vi glade for. Det har aldrig været meningen, at almindelige, danske lønmodtagere skal betale topskat, siger Thorkild E. Jensen.
Han er dog ærgerlig over, at forslaget om lavere regulering af overførselsindkomsterne ikke røg ud af aftalen.
Det er ikke mere end et par uger siden, at metalformanden reelt lagde trepartsforhandlingerne i graven, fordi Metals bagland ikke ville være med til at afgive helligdage for at øge arbejdstiden.
LO-formand Harald Børsting tror ligefrem, at den nye skatteaftale kan skabe muligheder for at genstarte de kuldsejlede trepartsforhandlinger.
- Jeg tror, at denne her aftale måske skaber en ny platform til at vurdere en mulig genoptagelse af trepartsforhandlingerne, siger han til Ritzau.
LO-formanden er ikke så optaget af, hvem aftalen er indgået med.
 - Jeg glæder mig først og fremmest over, at der kommer synlige skattelettelser til lav- og mellemindkomsterne, siger Harald Børsting.
