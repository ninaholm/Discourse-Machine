Spansk politi slår til mod børnepornoring
Over 100 personer er blevet anholdt og sigtet for børneporno i Spanien. 400 betjente deltog i operationen, hvor både betjente og erhvervsledere blev anholdt.


 Spansk politi har anholdt over 100 personer ved en omfattende aktion mod en børnepornoring. Blandt de anholdte er politifolk og erhvervsledere.
Politiet har gennemført i alt 97 aktioner rundt om i Spanien efter at have analyseret over 20.000 internetforbindelser.
- Over 100 personer er blevet anholdt og sigtet for at være i besiddelse af og have distribueret børnepornografi, siger det nationale politi.
- Blandt de anholdte er en producent af pornografi, som har filmet to slægtninge på 7 og 14 år i seksuelle situationer, fremgår det af politiets erklæring.
Blandt de andre anholdte var lokale politibetjente, erhvervsledere, studerende, it-folk, gartnere og arbejdsløse.
Over 400 betjente fra 36 politidistrikter koordinerede aktionerne.
