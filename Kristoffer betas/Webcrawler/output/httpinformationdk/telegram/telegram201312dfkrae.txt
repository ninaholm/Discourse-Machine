DF kræver økonomisk buffer på fem milliarder i togfond
Dansk Folkeparti vil have sikkerhed for stødpude på fem milliarder for at sige ja til regeringens togfond.


 Dansk Folkeparti kræver en økonomisk buffer på fem milliarder kroner, før partiet siger ja til togfonden til 28,5 milliarder kroner. Derfor måtte transportminister Pia Olsen Dyhr (SF) torsdag udskyde forhandlingerne i nogle timer.
- Regeringen har spillet ud med en timemodel og elektrificering, som koster 23,5 milliarder kroner. Så er der en buffer på fem milliarder kroner.
- Dér har vi foreslået at bruge nogle af pengene inden 2024, fordi der er råderum til det, siger Pia Olsen Dyhr.
 Hun har tilbudt Dansk Folkeparti at fremrykke jernbanen fra Vejle til Billund, så den står klar i 2021. Samtidig skal vestjyderne have to tog i timen til Herning, Struer og Holstebro, påpeger hun.
- Jeg er kommet med et udspil til, hvordan vi lander det med, at Dansk Folkeparti ønsker en Billund-bane. Det skal hænge sammen med, at der skal være plads på Vejle station til, at togene kan komme ind, siger hun.
Hun vil gerne lande aftalen inden jul mellem regeringen, Enhedslisten og Dansk Folkeparti. Økonomi- og Indenrigsministeriet oplyste forleden, at der mangler tre milliarder kroner, fordi olieprisen ligger lavere.
Men der er ikke et problem, siger hun.
- I Nordsøolie-aftalen har man indskrevet, at hvis der ikke kommer penge fra olien, så kommer pengene fra det finansielle råderum, siger Pia Olsen Dyhr.
Beløbet kan findes i de 100 milliarder kroner, som fra 2010 til 2020 bruges på investeringer i anlæg, påpeger hun.
Dansk Folkepartis trafikordfører Kim Christiansen bekræfter, at den økonomiske buffer skiller parterne.
- Vi har stadig et problem med denne buffer. Vi ønsker, at der stadig er midler, når vi skal genforhandle aftalen i 2024. Vi holder fat i de fem milliarder, siger Kim Christiansen.
