Kun hver femte anbefaler bank til venner
Bankerne arbejder på at forbedre kundernes tilfredshed, men kun hver femte anbefaler deres bank til andre.


 Er du alt i alt så tilfreds med din bank, at du anbefaler den til dine venner, din mor eller din kollega?
Det spørgsmål vil omkring en femtedel af kunderne i de 20 største banker i Danmark svare ja til, i hvert fald hvis man ser på analyseinstituttet Voxmeters årlige undersøgelse af danskernes syn på deres bank.
Ifølge Christian Stjer, direktør i Voxmeter, viser undersøgelsen, at skuffelser hurtigere får folk til at reagere end de positive oplevelser i banken.
- Folk har svaret på, om de vil anbefale deres bank, og om de rent faktisk gør det i praksis.
- Det er et udtryk for, om man har haft en positiv oplevelse med sin bank, som er så stærk, at man synes, der er grund til at snakke om oplevelsen med venner og kolleger, siger han.
I de mest populære af bankerne taler omkring fire ud af ti kunder aktivt positivt om banken, viser undersøgelsen, der bygger på 28.600 webinterview i løbet af 2015.
De mindst populære banker får kun en anbefaling med på vejen fra mellem 15 og 20 procent af adspurgte kunder.
Hos bankernes organisation Finansrådet siger kontorchef Jeanne Blyt, at branchen har haft fokus på kundernes tilfredshed de senere år. Men hun erkender, at der fortsat er plads til forbedring.
- Selvfølgelig ville vi da gerne have, at det var hver eneste kunde, der anbefalede deres bank. Men det er nok også lidt urealistisk. Kunderne er jo individuelle. Det, som den ene kunde lægger meget vægt på, er ikke nødvendigvis et vigtigt parameter for den anden.
- På den baggrund er det måske heller ikke altid lige nemt at anbefale sin bank, Nogen lægger vægt på personlig rådgivning, andre på pris eller digitale løsninger, siger Jeanne Blyt.
Voxmeter har hvert år siden 2008 undersøgt kundernes tilfredshed i de største banker i Danmark.
Ringkøbing Landbobanks kunder er mest tilbøjelige til at gøre reklame for banken med 46,9 procent, der aktivt taler positivt om banken.
