Trafikforsker: Klogt at Olsen Dyhr sadler om
Det er ikke en dum idé, at den nye transportminister satser på mindre trængsel, mener trafikforsker.


 Ved at arbejde på at mindske trafiktrængslen og lade være med at sænke billetpriserne, har den nye transportminister Pia Olsen Dyhr (SF) taget et klog beslutning.
Det mener trafikforsker Per Homann Jespersen fra RUC.
- Det giver ikke mange ekstra passagerer i den kollektive trafik at sætte priserne ned. Det er en forholdsvis dyr måde at få folk over i den kollektive trafik på, siger han.
Ved valget i 2011 lovede SF, at de ville sænke billetpriserne i den offentlige trafik med 40 procent. Nu har Pia Olsen Dyhr som ny transportminister sadlet om.
Hun sagde til Ritzau torsdag, at det er vigtigere at lette trængslen i trafikken end at nedsætte billetpriserne.
Flere videnskabelige undersøgelser og erfaringer viser ifølge Per Homann Jespersen, at lavere billetpriser ikke er en effektiv måde at flytte trafikmuren på.
Fordelingsmæssigt vil folk med færre penge være bedre tjent med at man sænker billetpriserne. Men trafikken er bedre tjent med, at Olsen Dyhr vil satse om.
- Kigger man på det rent trafikalt, har hun helt ret. Vi vil gerne have et transportsystem, der er hurtigt og rettidigt. Der er ting man kan gøre, så det kollektive trafiksystem bliver bedre, og på den måde få fat på flere passagerer, siger Per Homann Jespersen.
Trafikforsker fra Aalborg Universitet Henrik Harder mener, hun står over for store udfordringer, ved at ville mindske trængslen.
- Vi har aldrig haft så mange biler, som vi har i dag. Det er en stor opgave, hun har sat sig for, når man kan få ny bil til 70.000 kroner, siger Henrik Harder.
Virkeligheden viste sig uforeneligt med løftet om lavere billetpriser, et løfte som alligevel ikke var helt gennemtænkt, mener Per Homann Jensen.
- Nogen havde nok ikke tænkt sig så godt om, da de fremsatte et sådant løfte. Der har været en erkendelse af, at det er vigtigere nu, at effektivisere vores trafiksystem.
