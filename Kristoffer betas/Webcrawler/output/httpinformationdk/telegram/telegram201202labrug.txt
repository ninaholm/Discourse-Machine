LA brugte 16 millioner på at blive valgt
Liberal Alliances annoncekampagne i valgåret 2011 kostede hele 16,1 millioner kroner, skriver Ekstra Bladet.


 Hårdt presset indrømmer Liberal Alliances partileder, Anders Samuelsen, nu over for Ekstra Bladet, at partiet brugte godt 16,1 millioner kroner i 2011 alene på valgannoncer.
Ganske imponerende for et parti, som indtil valget kun havde tre medlemmer af Folketinget.
- Vi har brugt 16.150.000 kroner på annoncer i 2011. Det tal vil blive fremlagt på vores landsmøde i næste måned, siger Samuelsen til Ekstra Bladet.
Det er første gang, Samuelsen sætter tal på, hvor mange penge partiet har brugt på blandt andet sin storstilede annoncekampagne i de landsdækkende danske aviser.
 Under valgkampen sidste år afviste han at oplyse, hvor meget partiets hovedsponsor Saxo Bank har spyttet i partikassen.
Og Anders Samuelsen vil fortsat ikke ud med, hvor mange af de 16,1 millioner kroner Saxo Bank har betalt.
- Vi oplyser ikke, hvad de enkelte bidragydere har givet os. Men jeg er stolt af hver en krone, siger Samuelsen til Ekstra Bladet.
Liberal Alliances totale valgbudget er fortsat ukendt. Partiet fik ved folketingsvalget i september valgt ni medlemmer ind i Folketinget.
