FAKTA: Hvad har patentreformen med dig at gøre
Se, hvorfor det er op til den danske befolkning, om vi skal tilslutte os en fælles europæisk patentdomstol.


 * At tage patent på noget er at få eneretten til et produkt, en idé eller en opfindelse. Det er en måde for virksomheder at undgå, at andre snupper deres gode idéer.
* Ved at tage patent sikrer man sig retten til at tjene penge på at sælge eller fremstille en opfindelse. Et patent kan gælde i op til 20 år.
* Hvis man vil have patent på et produkt i EU's medlemslande, skal man i dag have det valideret i hvert enkelt land.
* Men i EU har man efter forhandlinger i årevis besluttet sig for at lave et såkaldt enhedspatent, så virksomhederne kun behøver at sende én ansøgning af sted for at få patent i alle de EU-lande, der tilslutter sig.
* Patentreformen er blevet forhandlet i EU igennem flere år, men er endt som et såkaldt forstærket samarbejde, da det ikke var alle EU-lande, der ville være med.
* Med i aftalen hører en fælles patentdomstol, som får eneret til at træffe afgørelser i tvister om patenter. Afgørelserne får virkning for alle de deltagende lande.
* Det betyder, at vi afgiver noget af retten til selv at bestemme - Danmarks suverænitet - hvis vi tilslutter os.
* Lovforslaget om dansk deltagelse i patentdomstolen blev vedtaget i Folketinget den 29. april, men ifølge grundloven skulle mindst 5/6 af Folketingets medlemmer stemme ja, for at vi kunne tilslutte os uden en folkeafstemning.
* Men da både Dansk Folkeparti og Enhedslisten stemte imod, var der ikke den nødvendige opbakning, og derfor skal danskerne til folkeafstemning den 25. maj.
* 24 lande bakker fuldt op om patentreformen og vil gerne deltage i både enhedspatentet og patentdomstolen. Spanien og Italien står helt uden for, mens Polen ikke vil tilslutte sig patentdomstolen. Det senest tiltrådte EU-medlem, Kroatien, ikke har besluttet sig endnu.
* Der skal kun være folkeafstemning om deltagelsen i Irland og Danmark.
Kilde: Justitsministeriet, Patent- og Varemærkestyrelsen, EU-Parlamentet.

