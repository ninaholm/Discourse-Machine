Kostbar varmestue: Hjemløses togbøder hober sig op
Helt op mod en kvart million kroner har hjemløse i bøde, fordi de ikke har råd til at betale for togturen.


 Nogle hjemløse bruger S-togene i København som varmestue i vinterhalvåret, men har ikke penge til at betale for turen. Flere hjemløse har i dag ubetalte togbøder på op til flere hundredetusinde kroner, skriver Kristeligt Dagblad.
- I den største stak jeg har set, var der bøder for lidt over 250.000 kroner i alt, siger June Eliassen, der er rådgiver hos Sand, de hjemløses landsorganisation, og har arbejdet med hjemløse i mere end 20 år.
Der er ofte rigtig mange regninger for ubetalte togbøder imellem, når man gennemgår hjemløses gæld, fortæller hun. Beløbene er sjældent små. For mange drejer det sig om omkring 100.000 kroner og ofte mere.
June Eliassen mener, at der i dag er flere hjemløse i S-togene end tidligere, blandt andet i takt med at flere lokale kommunale kontorer i forstadsområderne lukker og i stedet placeres centralt, så det kræver offentlig transport at komme til dem.
- Der er også mange hjemløse, der tager med toget for at få varmen. Tit handler det lige så meget om at få fred fra det kaos, der nogle gange er rundt omkring på gaderne og på herbergerne.
- Jeg har oplevet hjemløse, der spiste på toiletterne på Hovedbanegården, fordi der var stille og roligt. Nu koster det penge, og i dag er der derfor en del, der vælger at tage ud i S-togene i stedet for, siger hun.
DSB, der står for driften af S-togene i København, har i flere år forsøgt at finde ud af, hvordan man skulle håndtere et stigende antal hjemløse i S-togene, forklarer Anette Haugaard, der er underdirektør hos DSB Fjern- og regionaltog.
Derfor havde man i 2011 en forsøgsordning, hvor man i tre måneder gav de hjemløse transport på korte S-togstrækninger for et beløb på 50 kroner i alt.
Man valgte dog at stoppe ordningen i starten af 2012, da man oplevede, at nogle hjemløse rejste uden for de zoner, kortet gav adgang til.
