V vil afskaffe Støjbergs forsvar for integrationsydelse
Huslejestøtte, som Inger Støjberg forsvarer lav integrationsydelse med, står Venstre til at afskaffe.


 Regeringen vil lægge låg på en økonomisk støtteordning, som udlændinge-, integration- og boligminister Inger Støjberg (V) ellers ofte fremhæver, når hun forsvarer de lave ydelser til flygtninge.
Tirsdag fastslog ministeren i et samråd, at udlændinge fortsat vil have mulighed for at få det, der kaldes "særlig støtte" til høje boligudgifter.
- Det bliver der ikke ændret på. Den mulighed har man stadigvæk, sagde hun.
Men præcis den særlige støtteordning, som Støjberg henviser til, vil regeringen lægge et loft over. Det fremgår af lovforslaget om en ny integrationsydelse, som Folketinget behandler fredag, skriver Morgenavisen Jyllands-Posten.
Enhedslisten mener, at ministeren bekvemt undlader at oplyse den fulde historie om den særlige støtte.
- Det synes jeg sådan set ikke er ordentligt, når vi nu ved, at man har lagt et loft over støtten, siger politisk ordfører Johanne Schmidt-Nielsen (EL).
Samtidig sadler Venstre nu helt om, når det kommer til sammenligningen mellem flygtninge og studerende, som Inger Støjberg nu i Jyllands-Posten indrømmer, ikke har samme vilkår.
En sammenligning, Venstre ellers selv startede ved blandt andet at kalde den nye "integrationsydelse" for en "SU-lignende ydelse".
Ifølge et høringssvar fra Kommunernes Landsforening, KL, bliver konsekvensen af den nye integrationsydelse, at det som hovedregel ikke vil være muligt at finde en permanent bolig, som flygtninge har råd til at betale, sådan som loven kræver i øjeblikket.
- En integrationsydelse på SU-niveau vil betyde, at det som hovedregel vil være umuligt for kommunerne at give tilbud om en permanent bolig, og derfor må kommunerne tilbyde flygtningene midlertidig indkvartering, har Jacob Bundsgaard, der er formand for KL's arbejdsmarkeds- og erhvervsudvalg tidligere udtalt til Ritzau.
