Sneen falder over Danmark torsdag
Især bornholmerne kommer til at mærke snebygerne. Kulden fra Rusland får stadig temperaturen til at dykke.


 Mens den sibiriske kulde stadig får tænderne til at klapre hos danskerne, er der nu mere vintervejr på vej.
Torsdag falder der snebyger i hele landet, og især bornholmerne vil mærke noget til vejrguderne.
- Der vil blive lette snebyger hele dagen over Bornholm. Så der skulle være muligheder for at kælke derovre, fortæller vagtchef Bill Vejdegren fra Danmarks Meteorologiske Institut (DMI).
De seneste dage har en frisk østenvind sendt temperaturen langt ned under frysepunktet, og den kolde vind fra Sibirien fortsætter torsdag. Hos bornholmerne tager vinden til i løbet af dagen.
- Der kan derfor komme snefygning på Bornholm, men jeg tror ikke, det bliver voldsomt, siger Bille Vejdegren.
Temperaturen torsdag sniger sig ikke over frysepunktet. DMI forventer, at danskerne vil opleve mellem to og fem graders frost i dagtimerne, mens temperaturen natten til fredag falder ned til ti graders frost enkelte steder.
- Det bliver koldest i Midtjylland, oplyser vagtchefen.
På grund af den isnende kulde og det hvide snedække skal bilisterne passe på, når de bevæger sig ud på kørebanerne i løbet af dagen.
- Der er risiko for pletvis glatte veje. De store veje er nok saltet som bare pokker, men på de små landeveje skal man passe på, siger Bill Vejdegren.
Men selvom kulden hærger i Danmark, ser det langt værre ud i Øst- og Sydeuropa. Flere steder er ramt af hårdt vintervejr og ekstremt lave temperaturer, og indtil videre er mindst 89 personer døde af kulden.
Alene i Ukraine har 43 personer mistet livet de seneste fem dage, og temperaturen er dykket helt ned til minus 33 grader. Det er især hjemløse, der er frosset ihjel på gaderne.
