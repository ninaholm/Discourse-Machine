Gaseksplosion lukker motorvej: 13 fængselsindsatte såret
Indsatte i et fængsel i Californien var i gang med anlægsarbejde, da de blev ramt af 30 meter høje flammer.


 Noget gik galt, da fanger fra et lokalt fængsel fredag var i gang med at bygge en jordvold ved en skydebane i den amerikanske delstat Californien.
En stor gasledning eksploderede, og sendte 30 meter høje flammer mod himlen.
14 personer blev ifølge nyhedsbureauet AP såret i ulykken, heriblandt tre alvorligt, og myndighederne måtte lukke motorvej 99, som løber på langs af delstaten, i begge retninger.
Vidner siger ifølge tv-stationen CBS News, at flammerne var 60 meter høje.
Brandvæsnet har efterfølgende lukket gasledninger i området, og myndighederne vil igangsætte en undersøgelse af ulykken.
Politiet har endnu ikke slået fast, om eksplosionen var direkte forårsaget af det anlægsarbejde, som fangerne var involveret i, fortæller sheriffen i Fresno County, Margaret Mims, til AP.
En person, som ikke var fængselsindsat, var i gang med at flytte jord med en gravko, mens en gruppe indsatte var i færd med oprydningsarbejde 50 meter derfra, da ulykken skete.
- Forhåbentlig får vi chancen for at tale med føreren af gravkoen, så vi kan høre, hvad han foretog sig, siger Mims til det amerikanske nyhedsbureau.
10 indsatte og føreren af gravkoen blev kørt på hospitalet med brandskader, mens tre indsatte blev tilset på stedet. De tre blev efterfølgende kørt til fængslet.
