I alt seks er anholdt i dansk voldtægtssag i Indien
Yderligere tre mænd blev fredag anholdt af politiet i New Delhi i forbindelse med voldtægt af dansk kvinde.


 Yderligere tre hjemløse mænd blev fredag anholdt af politiet i New Delhi og sigtet for at have deltaget i en gruppevoldtægt og et røveri af en 51-årig dansk kvinde. Med anholdelserne er i alt seks mænd anholdt i sagen.
I en pressemeddelelse fra politiet hedder det, at de tre, som blev anholdt fredag, er 20-årig, en 24-årig og en mand under 18 år.
- Yderligere to personer er blevet anholdt i forbindelse med sagen, og en mindreårig er tilbageholdt, siger politiets talsmand, Rajan Bhagat, i pressemeddelelsen.
 - Den 20-årige blev anholdt i turistdistriktet i New Delhi, hvor overfaldet skete, mens den 24-årige blev anholdt i en anden bydel
En 23-årig blev anholdt torsdag, efter at to hjemløse var blevet anholdt onsdag. Anholdelserne skete efter at politiet i den indiske hovedstad havde gennemført razziaer forskellige steder.
Vicepolitichef i New Delhi, Alok Kumar, oplyser til Ritzau, at der i alt deltog otte mænd i forbrydelsen. Mændene beskrives som vagabonder og stofmisbrugere, der holder til omkring New Delhi Railway Station.
Avisen Times of India skriver, at voldtægten fandt sted i en lille have nær stationen, hvor forbrydelsen ifølge kvindens forklaring stod på i cirka tre timer.
- De tog min hånd og sagde, at jeg ikke skulle slå alarm. De viste mig en kniv og sagde, at jeg skulle give dem mine ejendele. De tog omkring 700 euro, indisk valuta, en iPod, en mobiltelefon, briller og en bog.
- Efter det begyndte en af mændene af beføle mig og tage mit tøj af. Da jeg modsatte mig det, truede de med at stikke mig. Jeg tryglede om, at de ikke skulle gøre mig fortræd, har kvinden ifølge avisen fortalt politiet.
