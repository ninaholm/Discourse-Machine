Thorning beskyldes for at bryde forbehold
Statsministerens åbenhed overfor EU-bøder er brud med euroforbeholdet, mener Enhedslisten og Dansk Folkeparti.


 Statsminister Helle Thorning-Schmidt (S) blæser på det danske euroforbehold, når hun ved mandagens EU-topmøde erklærer sig parat til at indkassere budget-bøder fra EU.
Det siger Enhedslistens EU-ordfører, Nikolaj Villumsen.
- Det er uforståeligt, at statsministeren vil forpligte Danmark til at kunne få dummebøder af EU-domstolen.
- Særligt når vi ikke engang kan få del i pengene fra den bødekasse, som pengene går til, siger han og fortsætter:
- Statsministeren bryder klart med euroforbeholdet, når hun accepterer, at Danmark kan idømmes bøder. Thorning burde huske på, at danskerne har stemt nej til euroen. Derfor er det urimeligt at forpligte Danmark på at skulle betale bøder til EU, siger han.
Samme toner lyder fra Dansk Folkeparti.
- Bøderne er et klokkeklart brud med euroforbeholdet, og der er ingen anden vej udenom end at tage en folkeafstemning, siger partiets EU-ordfører, Pia Adelsteen.
Statsministeren er ikke skræmt ved udsigten til eventuelle EU-bøder.
- Vi agter at gennemføre en budgetlov. Det gør vi, uanset om der er en finanspagt eller ej. Nu står det så også i finanspagten.
- Der står også, at hvis man ikke gør det, kan man få en bøde. Det er ikke noget, der skræmmer Danmark, lød det forud for EU-topmødet fra Helle Thorning-Schmidt.
Statsministeren mener, at Danmark sagtens kan undgå at få bøder. Det handler alene om at sikre, at loven faktisk bliver vedtaget.
De nye bøder på op til 0,1 procent af bruttonationalproduktet bliver indført som mulig straf for lande, der ikke skriver de nye skrappe budgetkrav ind i deres lovgivning.
- Det vil stadig være op til landene selv at sikre, at budgetkravene faktisk bliver overholdt.
