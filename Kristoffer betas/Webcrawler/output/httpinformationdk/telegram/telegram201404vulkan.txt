Vulkan i Ecuador er tæt på at gå i udbrud
Vulkanen Tungurahua syd for Ecuadors hovedstad sender store mængder aske og røg 10 kilometer op i luften.


 Syd for Ecuadors hovedstad, Quito, har en af verdens mest aktive vulkaner, Tungurahua, sendt aske og røg 10 kilometer op i luften, og lokale beboere frygter, at den er på vej til at gå i udbrud.
Aktiviteten inde i vulkanen har taget til siden begyndelsen af februar, og fredag kunne vulkaneksperter oplyse, at der havde været en meget høj eksplosion, "som varede i fem minutter".
Herefter spyede Tungurahua store mængder af aske op i de højere luftlag.
- Lige nu er nedfaldet af aske moderat, oplyser Ecuadors nationale katastrofekontor på Twitter.
Tungurahua har siden 1999 jævnligt spyet stor mængder aske og røg, og det er en af otte aktive vulkaner i Ecuador.
I begyndelse af februar rystede en serie eksplosioner vulkanen, og de store askemængder, der blev sendt til vejs, nåede helt til Quito 140 kilometer væk.
I 2006 omkom seks mennesker, der blev ramt af flydende lava fra Tungurahua.
Der ligger flere landsbyer i nærheden af vulkanen, der på sit højeste sted ligger 5029 meter over havoverfladen.
Den mest truede by er Banos, der er en populær ferieby i Ecuador med varme bade.
Myndighederne har i tidligere år beordret samtlige 10.000 indbyggere til at forlade byen, der ligger lige under vulkanen, fordi deres liv vil være i overhængende fare ved et vulkanudbrud.
Men næsten alle har nægtet at lade sig evakuere.
