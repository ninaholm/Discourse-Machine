Anders Samuelsen vil have 18 mandater
Ved næste folketingsvalg vil Anders Samuelsen have 18 mandater, afslører han på Liberal Alliances landsmøde.


 Liberal Alliance har sat sig et mål for næste valg. Partiet vil fordoble antallet af mandater ved næste valg - fra 9 til 18 mandater.
Det siger partiformand Anders Samuelsen på Liberal Alliances landsmøde lørdag i Tivoli Congress Center i København.
- Vi har et klart mål om at blive dobbelt så store som sidste gang. Lad os sammen gå ud og kæmpe for det. Og vi skal ikke bare have 18 mandater, vi skal have de afgørende mandater, der kan trække Danmark i liberal retning, siger Anders Samuelsen.
Liberal Alliance er samtidig træt af Venstres lurepasseri. I sin tale efterlyste Anders Samuelsen større mod og mere handling fra oppositionens største parti Venstre. Han opfordrede Venstre til at komme ind i kampen.
- Kom på banen, Venstre. Tag imod vores fremstrakte hånd. Lad os vise, at der er et alternativ, hver gang socialisterne viser den forkerte vej, siger Anders Samuelsen.
Han tror på, at Venstre har den gode vilje, men opfordrer samtidig partiet til at vise det.
- Ellers ender man i Helle Thorning-Schmidts situation. Man kan sætte sig ind i ministerbilen, men ved ikke hvor den skal køre hen, siger han.
- Det er selvfølgelig nemt nok at sidde og grine af en regering, der mildest talt gør det elendigt. Men det ændrer ikke noget. Kom nu, Venstre. Lad os være konstruktive, lad os være kritiske, lad os levere de liberale løsninger sammen, siger Anders Samuelsen.
I sin tale åbnede Anders Samuelsen op for at være mere kompromis-søgende. Tidligere har han rakt en hånd ud og opfordret regeringen til at overveje en skattereform med tilslutning fra Liberal Alliance.
