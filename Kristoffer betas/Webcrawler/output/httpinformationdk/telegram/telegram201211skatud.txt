Skat udskød afgørelse for Peter Lofts skyld
Skat udskød udleveringen af afgørelsen i Kinnocks skattesag, fordi Peter Loft var udenlands, siger skatteleder


 Skat København ventede med at udlevere afgørelsen i Stephen Kinnocks skattesag, fordi Skatteministeriets daværende departementschef, Peter Loft, ville være i landet, når den såkaldte agterskrivelse blev givet til Helle Thorning-Schmidt og Stephen Kinnock.
Det bekræfter afdelingsleder Hanne Dahl Kofoed, Skat København, torsdag i Skattesagskommissionen.
- Jeg mener, der var noget med, at vi skulle afvente, at departementschefen kom tilbage fra rejse i udlandet, før vi måtte sende agterskrivelsen, siger Hanne Dahl Kofoed, der var blandt sagsbehandlerne på Kinnocks skattesag.
Hun fortæller også, at det var Koncerncentret, altså Skatteministeriet, og ikke Skat København, der i første omgang ville have Skat til at skrive til Stephen Kinnock og Helle Thorning-Schmidt om sagen.
- Var der overvejelser om betimeligheden i, at I skrev til Helle Thorning-Schmidt? spørger kommissionens udspørger, Lars Kjeldsen.
- Ja lidt. Det mente vi nok egentlig ikke, vi skulle have gjort, svarer Hanne Dahl Kofoed.
- Er det sædvanligt, at man skriver til skatteydere på baggrund af presseomtale?
- Nej. Men det var en usædvanlig situation. Så var det måske naturligt at rette henvendelse til ham selv.
- Ved du, om Koncerncentret var inde over den overvejelse om at skrive et brev til Stephen Kinnock?
- Det mener jeg godt, de ville have vi gjorde, siger Hanne Dahl Kofoed.
Hun er den anden af to afdelingsledere fra Skat København, der afgiver forklaring i kommissionen torsdag.
Tidligere på dagen forklarede afdelingsleder Inger Sommer Hansen blandt andet, at hun godt kunne fornemme, at noget var i gære omkring Skat København og behandlingen af sagen i 2010.
- Ved en enkelt lejlighed spørger jeg Lisbeth Rasmussen (skattedirektør fra Skat København, red.), hvad det er, der foregår. Hun svarer: Er du sikker på, du vil vide det? Nej, svarer jeg, forklarer Inger Sommer Hansen, der var med til at behandle sagen.
- Jeg har haft på fornemmelsen, at jeg skulle holde mig i uvidenhed. Jeg skulle bare sørge for, at sagen var tilstrækkeligt oplyst.
