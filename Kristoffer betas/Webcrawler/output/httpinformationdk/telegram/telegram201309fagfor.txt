Fagforening roser slagteriarbejderes investeringsplaner
Det er modigt, hvis Danish Crowns ansatte investerer en del af deres løn i svineproduktionen, mener forbund.


 Det er en god måde at sikre arbejdspladser på slagteriet, hvis de ansatte på Danish Crown går med til at investere en del af deres løn i svineproduktion. Det mener de ansattes fagforbund, Fødevareforbundet NNF.
- Det er en både modig og nytænkende plan, tillidsmændene i Danish Crown har lagt, når de foreslår at investere en del af lønsummen i øget svineproduktion og dermed i arbejdspladser på slagterierne.
Det siger forbundsformanden for Fødevareforbundet NNF, Ole Wehlast, i en pressemeddelelse.
- Vi har igennem lang tid set et dramatisk fald i antallet af danske slagtesvin i Danish Crown. På mange slagterier må medarbejderne gå hjem før tid og et enkelt sted har man valgt at lukke om fredagen, siger han.
Slagterierne lider under, at det er svært for svineproducenterne at få lov at låne penge i banken til at udvide svinestaldene. Det betyder mangel på slagtesvin og arbejdspladser, der forsvinder.
- Ved at investere i svineproduktion tror vi på, at udviklingen kan vendes, sådan at vi ikke alene kan undgå store fyringsrunder, men også udvide med nye arbejdspladser. Det bakker Fødevareforbundet NNF op om, siger Ole Wehlast.
Forbundet lægger vægt på, at slagteriet har garanteret, at der ikke vil blive lukket svineslagterier de næste fire år, hvis de ansatte går med på at investere en del af deres løn.
- Hvis man som slagteriarbejder har set det ene slagteri efter det andet lukke fabriksporten i for sidste gang og sagt farvel til hundredvis af gode kolleger, så fylder tryghed i ansættelsen ganske meget. Den aftale, der nu er lagt frem, er efter min vurdering den bedste tryghed i jobbet, vi kan give vores medlemmer.
Slagteriarbejdere på Danish Crown skal investere op mod 600 millioner kroner af deres løn i svineproduktion, ifølge et forslag fra tillidsmandskollegiet, der har forhandlet initiativet på plads med ledelsen i koncernens svinekødsdivision, DC Pork.
I de kommende uger skal Fødevareforbundet NNFs medlemmer i Danish Crowns svinekødsdivision, DC Pork, drøfte den løsning, tillidsmændene har forhandlet, hvorefter forslaget skal til urafstemning. Forslaget kan vedtages ved simpelt flertal.
