315 år fængsel for at lave børnepornografi
Ingen blødsødenhed over for 25-årig amerikaner, der fremstillede og distribuerede børnepornografi.


 En 25-årig mand er i den amerikanske delstat Indiana dømt til 315 års fængsel for at lave og videreformidle billeder af børn i pornografiske situationer.
- David Bostic stod bag forfærdelige sexovergreb mod de mest sårbare personer i vores samfund, sagde viceanklager Lanny Breuer fra justitsmyndighederne efter dommen.
Forbundspolitiet FBI omtaler sagen som en af de mest betydelige, det nogensinde har efterforsket på internettet. Politiet formåede af identificere og redde cirka 25 mindreårige fra USA og andre lande, som Bostic havde udnyttet.
Den offentlige anklager i Southern District i Indiana, Joseph Hogsett, siger, at Bostic er blandt de farligste personer, der nogensinde er blevet retsforfulgt af hans afdeling.
Bostic erklærede sig i juni skyldig i at have fremstillet pornografiske billeder af fem børn. Samtlige var fire år eller yngre. Den yngste var en to måneder gammel baby.
Bostic byttede flere af billederne med ligesindede personer rundt omkring i verden via internettet.

Sagen er en del af projektet Safe Childhood, som justitsministeriet tog initiativ til i 2006 i et forsøg på at bekæmpe det stigende antal tilfælde af seksuelle overgreb og misbrug af børn.
- Ingen fængselsstraf kan omgøre den smerte og de lidelser Bostic har forårsaget. Men dagens dom er en stærk besked om, at seksuel udnyttelse af af børn vil blive straffet hårdt, siger Lanny Breuer.

