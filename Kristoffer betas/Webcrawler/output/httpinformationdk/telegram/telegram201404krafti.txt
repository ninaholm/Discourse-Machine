Kraftigt jordskælv rammer Salomonøerne
Salomonøerne er igen offer for naturens rasen. Lørdag aften ramte et kraftigt jordskælv stillehavsstaten.


 Et kraftigt jordskælv målt til en styrke på 7,6 ramte tæt ved Salomonøerne tidligt søndag morgen lokal tid.
Det voldsomme skælv udløste efterfølgende en tsunami-varsel for Salomonøerne, Papua Ny Guinea, Ny Caledonien og de omkringliggende områder. Den blev dog senere afblæst.
Oprindeligt blev skælvet målt til 8,3, men blev kort efter nedjusteret.
Jordskælvet ramte 100 kilometer syd for Kira Kira på Salomonøerne i cirka 29 kilometers dybde, oplyser USA's Geologiske Overvågningscenter (USGS). Herefter fulgte en række efterskælv, hvoraf det største var på 5,9.
- Indtil videre har vi ikke modtaget nogen meldinger om ødelæggelser. Folk reagerede på rette vis på tsunamivarslingen. De gik op i bakkerne og har ventet på anvisninger, siger konstabel Taylor Fugo fra politiet i Kira Kira til Reuters.
April har været en hård måned på Salomonøerne.
I starten af måneden led stillehavsstaten under massive oversvømmelser, hvor hele områder blev opslugt af vandmasser, der også rev broer med sig.
Oversvømmelserne, der opstod, da hovedstaden Honiara største flod Matanikau gik over sine bredder efter kraftig regn, kostede tre personer livet og efterlod i omegnen af 10.000 hjemløse.
