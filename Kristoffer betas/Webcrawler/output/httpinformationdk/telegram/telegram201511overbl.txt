OVERBLIK: Dræbt bagmand fra angrebet i Paris boede i Belgien
Abdelhamid Abaaoud, der formodes at være hjernen bag angrebet i Paris, er torsdag dræbt af fransk politi.


 Abdelhamid Abaaoud, der formodes at være hjernen bag sidste uges angreb i Paris, blev torsdag dræbt under en politiaktion i Paris-bydelen Saint-Denis. Ifølge franske medier blev der affyret 5000 skud under aktionen, der udspillede sig i en lejlighed.

Dette ved vi om Abdelhamid Abaaoud indtil videre:

* Abdelhamid Abaaoud var 28 år og belgisk statsborger med marokkanske rødder. Han voksede op i bydelen Molenbeek i Bruxelles, Belgien.

* Fransk politi troede først, at Abdelhamid Abaaoud opholdt sig i Syrien sammen med Islamisk Stat. Efterforskningen førte onsdag morgen politiet til en lejlighed i Saint-Denis, hvor bevæbnede betjente stormede bygningen. Her blev Abdelhamid Abaaoud dræbt under skududvekslingen, oplyser den franske anklagemyndighed.
* Abdelhamid Abaaoud var involveret i fire ud af seks forpurrede terrorangreb i Frankrig i år. Det siger den franske indenrigsminister, Bernard Cazeneuve, torsdag.

- Seks angreb er blevet forpurret af franske enheder siden foråret 2015. Abaaoud var involveret i fire af dem, siger indenrigsministeren ifølge AFP.
* Abdelhamid Abaaoud kom på den belgiske efterretningstjenestes radar, da han optrådte i en makaber video fra Islamisk Stat. I videoen slæber han flere lig efter sig fra en bil.
* Hans navn dukkede også op efter en aktion mod et hus i den belgiske by Verviers i januar. Ved aktionen blev to mistænkte islamister dræbt af belgiske sikkerhedsstyrker. Gruppen planlagde angiveligt at dræbe belgiske politibetjente.

* Abdelhamid Abaaoud har også været sat i forbindelse med angrebet i et fransk tog i slutningen af august, hvor det lykkedes rejsende at overmande en svært bevæbnet mand.

* I 2014 formåede Abdelhamid Abaaoud at overtale sin 13-årige lillebror Yones til at tage til Syrien. Yones blev døbt "verdens yngste jihadist" i nogle aviser.

- Abdelhamid har bragt skam over vores familie. Vores liv er ødelagt. Jeg vil aldrig se ham igen, sagde faren, Omar Abaaoud, dengang.

* I efteråret 2014 forlød det, at Abdelhamid Abaaoud var blevet dræbt i Syrien. Det vakte glæde hos familien i Belgien, som længe havde ønsket ham død.

- Vi beder til, at Abdelhamid virkelig er død, sagde hans storesøster Yasmina dengang ifølge New York Times.

 Kilder: Ritzau, AFP, Reuters, NTB, New York Times.

