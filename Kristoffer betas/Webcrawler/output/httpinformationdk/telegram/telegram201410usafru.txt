USA er frustreret over Tyrkiets passivitet i Kobani
USA undrer sig over, at Tyrkiet er afventende under Islamisk Stats angreb på vigtig grænseby.


 Mens de heftige kampe mellem kurdere og jihadister fra Islamisk Stat (IS) fortsætter i den strategisk vigtige by Kobani på grænsen mellem Syrien og Tyrkiet, ulmer utilfredsheden i USA over, at Tyrkiet ikke griber ind i konflikten.
Det skriver New York Times.
- Der er en voksende bekymring over, at Tyrkiet er fodslæbende i forhold til at handle og forhindre en massakre mindre end halvanden kilometer fra dets grænse, siger en højtplaceret embedsmand i præsident Barack Obamas administration til avisen.
- Dette er ikke en måde, som en Nato-allieret handler på, mens et helvede åbner sig et stenkast fra dets grænse, siger embedsmanden til New York Times.
 Tirsdag aften gik tusindvis af pro-kurdiske demonstranter på gaden i adskillige Tyrkiske byer i protest mod den tyrkiske regering, som, demonstranterne mener, bør handle mere aktivt i konflikten.
Demonstrationer endte i sammenstød med tyrkisk politi, og ifølge lokale medier har mindst 12 mennesker mistet livet.
Tyrkiets præsident, Recep Tayyip Erdogan, konstaterede tirsdag, at Kobani er tæt på at falde. De amerikanske bombardementer af IS er ikke nok, og USA må overveje andre tiltag, sagde han.
Ifølge flere internationale medier har luftangreb fra den amerikansk ledede koalition tirsdag imidlertid bremset Islamisk Stats fremrykning i Kobani.
Idris Nassan, der er stedfortrædende udenrigsminister i Kobanis kurdiske selvstyre, og som befinder sig i byen, afviser, at IS er ved at få fuld kontrol over byen.
 - Kobani er ikke ved at falde. I går (tirsdag red.) prøvede Islamisk Stat ihærdigt at trænge ind i centrum af Kobani, men YPG (kurdiske gruppe, red.) fik dem presset tilbage, og nu befinder de sig i de omkringliggende områder af byen, siger Idris Nassan til Ritzau.
Kampen om byen har ifølge Syriens Observatorium for Menneskerettigheder, der overvåger krigens gang i Syrien, kostet omkring 400 mennesker livet siden midten af september.
