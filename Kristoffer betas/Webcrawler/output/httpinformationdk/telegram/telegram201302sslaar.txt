S slår koldt vand i blodet over energipris
Energipriserne svinger, så der er ingen grund til uro, siger energiordfører Pernille Rosenkrantz-Theil (S).


 Prisen stiger og falder på gas, kul olie og strøm. Derfor kan ingen sige sikkert, om danskerne skal betale 10 milliarder kroner mere i afgifter for opvarmning indtil 2020, fordi prisen på CO2-kvoter styrtdykker.
Det siger Socialdemokraternes energiordfører, Pernille Rosenkrantz-Theill. Hun frygter ikke, at danskerne skal betale 10,4 milliarder kroner mere i den såkaldte PSO-afgift fra energiforliget, som Dansk Energi skønner i Berlingske.
- Det er fuldstændig umuligt at bruge beregningerne til noget. Vi skal have is i maven, når vi foretager meget langsigtede og store investeringer i energi. Man må ikke begynde at ryste på hånden, fordi markedet udvikler sig, siger Pernille Rosenkrantz-Theil.
Venstres energiordfører, Lars Chr. Lilleholt, har bedt klima- og energiminister Martin Lidegaard (R) granske holdbarheden i havvindmølleparkerne Kriegers Flak i Østersøen og Horns Rev i Vesterhavet samt energiprisen med langt lavere priser på CO2-kvoter.
Pernille Rosenkrantz-Theil kalder det et "skræmmescenarie", at danskerne skal betale 10 milliarder kroner mere i energiafgifter på otte år for at få to store havvindmølleparker.
 - Det kommer ikke til at have noget som helst med virkeligheden at gøre. Prognosen lægger bestemte forudsætninger til grund om udviklingen i prisen på CO2-kvoter. Markedet er til forhandling i EU, siger hun.
- En af finanskrisens store konsekvenser er, at markedet for energi har forandret sig, fordi man bruger mindre energi end forventet, mener Pernille Rosenkrantz-Theil.
Hun afviser, at danske havvindmøller er en stor fejlinvestering, fordi USA har uanede mængder olie i tjæresand.
- Selvfølgelig kan det betale sig at omstille til grøn energi. Hele verden er nødt til at nedbringe sin CO2-udledning, mener hun.
