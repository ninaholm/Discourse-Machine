SAS: Så meget tjener de ansatte
SAS har årligt lønudgifter på omkring 11 milliarder kroner.


 * Fratrukket pension tjener hver ansat i luftfartsselskabet SAS 51.074 svenske kroner om måneden. Udregningen, der er lavet af den svenske avis Dagens Industri, omfatter ikke ledelsen i det økonomisk hårdt pressede selskab.
* Beløbet svarer til 43.925 danske kroner eller en årsløn på godt 527.000 inklusiv feriepenge. Beregningen er lavet på grundlag af tal fra årsberetningen.
* Mange i SAS langt mindre end gennemsnitsbeløbet, blandt andet de ansatte i lufthavnene og mange tjener væsentligt mere. Blandt andet piloterne.
* Natten til mandag forhandler ledelsen fortsat med de forskellige faggrupper om en aftale, der skal forhindre en konkurs. Ledelsens udspil indebærer længere arbejdstid kombineret med nedsættelser af lønningerne.
* SAS havde i 2011 et underskud på knap 1,5 milliarder kroner. Den største udgiftspost var imidlertid ikke lønninger, som udgjorde godt 11 milliarder kroner, men "øvrige driftsomkostninger", hvor især flybrændstof vejer tungt.
* Ledelsen i SAS kræver, at de ansatte går 15 procent ned i løn. Men spørgsmålet er, om det er tilstrækkeligt til at gøre SAS lønsomt igen.
* Ifølge Jacob Wallenberg, næstformand i bestyrelsen for SAS, skal omkostningerne ned på samme leje som hos konkurrenterne Norwegian, Easyjet og Ryanair. Sker det ikke, vil SAS ophøre med at eksistere ifølge Dagens Industri.
* SAS har cirka 15.000 ansatte. Antallet ventes at blive reduceret med omkring 6000 i forbindelse med frasalg af datterselskaber.
