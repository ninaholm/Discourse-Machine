LO: EU skal holde fingrene fra dansk løn
Der skal være mindsteløn i hvert EU-land, siger Juncker. Men EU skal blande sig uden om dansk løn, mener LO.


 Den kommende formand for EU-Kommissionen, Jean-Claude Juncker, har en vision om, at der skal gælde en mindsteløn i hvert af de 28 EU-lande. Men det er LO imod.
- Det er det enkelte land, der bør bestemme, hvilken model man bruger, siger LO-sekretær Marie-Louise Knuppert.
Den borgerlige luxembourger Jean-Claude Juncker sagde tirsdag i sin tale til EU-Parlamentet, at han som kommissionsformand vil arbejde hen imod en mindsteløn i alle medlemslandene.
- I alle lande i unionen sætter vi en social mindsteløn, en mindsteløn - en garanteret mindsteløn, sagde han.
Den kommende formand har ifølge nyhedsbureauet Reuters tidligere sagt, at han er for, at hvert EU-land sætter en mindsteløn ud fra landenes medianindkomst.
Men den model afskriver LO-sekretæren. Hun mener, at landene selv skal kunne blive ved med at vælge deres model til regulere lønniveauet på.
- Vi har en hundredårig tradition for, at arbejdsmarkedets parter selv laver løndannelsen og kører de foranstaltninger, der skal til for, at vi har et ordentligt arbejdsmarked, siger Marie-Louise Knuppert.
- Hvad skulle mindstelønnen være? Skulle den så passe til rumænske forhold til tre euro i timen, skulle den passe til tyske forhold, eller skulle den minde om vores overenskomster? Det giver ikke nogen mening, siger hun.
Ifølge LO-sekretæren har kommissionen ifølge traktaterne i øvrigt ikke beføjelse til at ændre i løndannelsen i medlemslandene.
For de lande, som ikke har et stærkt overenskomstsystem, anerkender LO, at en europæisk mindsteløn kan være et vigtigt tiltag. Men den danske model skal respekteres.
- De enkelte lande skal finde den model, der passer til dem. Ligesom vi har gjort, siger hun.
Jean-Claude Juncker blev tirsdag godkendt som ny formand for EU-Kommissionen. Ud over en social mindsteløn har den nye formand varslet, at han allerede i løbet af sine første tre måneder i jobbet sandsynligvis fra efteråret vil præsentere "en ambitiøs job-, vækst- og investeringspakke".
