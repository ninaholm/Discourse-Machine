Medie: Ekstremistisk propaganda skal på skoleskemaet
Regeringen foreslår, at danske skoleelever skal vide mere om propaganda på nettet. Eksperter er skeptiske.


 For at forebygge radikalisering på nettet skal danske skolelever undervises i ekstremistisk propaganda.
Det mener regeringen ifølge Radio24syv.
Regeringen er ifølge radiostationen på vej med en undervisningspakke, der skal styrke elevernes kritiske sans, når de falder over ekstremistisk materiale på de sociale medier.
- Ekstremistiske miljøers øgede anvendelse skaber behov for at styrke børn og unges digitale dannelse og kritiske tilgang til materiale på nettet, lyder det i et notat fra Udlændinge -, Integrations - og Boligministeriet, som Radio24syv har fået indsigt i.
Initiativet er et led i satspuljeaftalen fra januar 2015, hvor et bredt forlig afsatte 60 millioner kroner til forebyggelse af radikalisering.
Hvad regeringen konkret vil foreslå i sin undervisningspakke er ifølge Radio24syv stadig uvist, men idéen er tiltænkt elever i 7.-9. klasse.
Helle Rabøl Hansen fra Institut for Uddannelse og Pædagogik ved Aarhus Universitet er skeptisk over forslaget.
- Det er naivt at forestille sig, at man kan udfordre en lille gruppe børn og unge, som fristes af radikalisering, ved at udstyre dem ved med kritiske blikke overfor propaganda på de sociale medier, siger hun til radiostationen.
Hos foreningen Skole og Forældre har man også svært ved at se fidusen ved regeringens initiativ, fortæller landsformand Mette With Hagensen, der mener, at forslaget er for ensporet.
Hun så også gerne, at eleverne undervises i at være kritiske over for "reklamer og alt muligt andet", siger hun.
Hverken udlændinge- og integrationsminister Inger Støjberg (V) eller udlændinge- og integrationsordfører Marcus Knuth (V) har ønsket at tale med Radio24syv.
