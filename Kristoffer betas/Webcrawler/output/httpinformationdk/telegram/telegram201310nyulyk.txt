Ny ulykke på Fukushima: Radioaktivt vand rammer seks
Arbejdere fjernede fejlagtigt et rør, der oversprøjtede dem med radioaktivt vand, siger Fukushimas operatør.


 Seks arbejdere fra Japans ødelagte atomkraftværk Fukushima blev onsdag overhældt af radioaktivt vand fra et af anlæggene.
Væsken sprøjtede ud på mændene, da de fejlagtigt fjernede et rør, der stadig var forbundet til systemet, lyder det fra værkets operatør, Tokyo Electric Power (Tepco).
- Deres ansigter kom ikke i kontakt med vandet, så der er kun en lille sandsynlighed for, at arbejderne slugte vandet, siger en talskvinde fra Tepco og tilføjer, at der var fem andre arbejdere til stede under hændelsen.
Det omtalte rør blev påmonteret igen, og lækagen blev stoppet inden for en time, lyder det i udtalelsen.
Ulykken er den seneste i en række af ulykker, der er med til at underbygge påstande om, at Tepco gør et elendigt arbejde med at håndtere en af verdens værste atomulykker.
Tidligere på ugen kom det frem, at en arbejder uheldigvis havde slukket for strømmen til en af værkets pumper, der holder værkets reaktorer på en stabil temperatur.
Tepco har længe kæmpet med at få kontrol med spildevandet på værket lige siden marts 2011, da atomkraftværket blev ramt af et voldsomt jordskælv og en tsunami, der resulterede i en nedsmeltning af flere reaktorer.
Selskabet pøsede den gang tusindvis af ton vand på de løbske reaktorer for at holde dem nedkølet, og man fortsætter med at holde dem i ro.
Tusindvis af ton af radioaktivt vand opbevares i midlertidige tanke på Fukushima.
