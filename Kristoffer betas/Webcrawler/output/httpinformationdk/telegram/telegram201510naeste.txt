Næsten 200 meldes dræbt ved jordskælv i Afghanistan
Redningsmandskaber har travlt i Afghanistan og Pakistan efter et kraftigt jordskælv med en styrke på 7,5.


 Folk gik i panik, og bygninger styrtede sammen i flere lande, da et kraftigt jordskælv mandag eftermiddag ramte Afghanistan med et hastigt voksende antal dødsofre til følge.
Landets øverste leder, Abdullah Abdullah, kalder jordskælvet "det værste i årtier".
Omkring 200 mennesker er mandag aften lokal tid meldt omkommet efter jordskælvet, oplyser myndighederne i Afghanistan og i nabolandet Pakistan ifølge nyhedsbureauet AFP.
Lokale embedsmænd i Pakistan siger, at 135 mennesker er omkommet, mens lokale embedsmænd i Afghanistan har 63 bekræftede dødsofre.
Men begge steder frygtes det, at dødstallet stiger. Telefonforbindelserne til mange katastrofeområder er væk.
I Pakistan har premierminister Nawaz Sharif sat hæren ind for at hjælpe med redningsarbejdet.
Over 1000 kilometer væk i den indiske by New Delhi har myndighederne indstillet driften i metroen.
I Afghanistan blev 12 skolepiger trampet ihjel under et panikløb, oplyser myndighederne i byen Taloqan.
Skælvet, der er målt til en styrke på 7,5 af USA's geologiske tjeneste, satte bygninger i rystelser over 1000 kilometer væk, og folk i det nordlige Indien flygtede ud på gaderne.
Jordskælvet havde epicentrum omkring 250 kilometer fra Kabul.
I New Delhi indstillede man metroen efter jordskælvet, skriver avisen The Times of India.
Det er ikke ualmindeligt, at bygninger i det nordlige Indien ryster, når Afghanistan rammes af jordskælv.
Det var også tilfældet i 2013, da landet blev ramt af et mindre kraftigt skælv med en styrke på 5,7.
Nepal blev i april lammet af et jordskælv nær hovedstaden Kathmandu. Næsten 10.000 mennesker mistede livet, og skælvet har forårsaget store ødelæggelser i landet.
Ved tidligere jordskælv i regionen er boliger ofte styrtet sammen, da regn har svækket Afghanistans traditionelt-byggede lerhuse.
Myndighederne har samme frygt denne gang, da store mængder regn er faldet i regionen.
Både Afghanistan og Pakistan rammes jævnligt af jordskælv.
Et af de værste i nyere tid var i 2005, da flere end 80.000 mennesker mistede livet efter et skælv i Kashmir ikke langt fra den pakistanske hovedstad, Islamabad.
