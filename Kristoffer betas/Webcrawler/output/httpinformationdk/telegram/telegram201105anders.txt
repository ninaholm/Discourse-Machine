Anders Samuelsen: Jeg støtter Villy
Liberal Alliance er parat til at fremsætte et beslutningsforslag, der skal hæve ministres pensionsalder.


 Det er "helt på månen", at det kun er nye folketingsmedlemmer, som får forringet deres pension. Sådan lyder det fra Liberal Alliances leder Anders Samuelsen.
Han erklærer sig enig med SF's leder Villy Søvndal, som fredag krævede, at statsminister Lars Løkke Rasmussen (V) må gå senere på pension, når han er villig til at forringe efterlønnen og hæve folkepensionsalderen for hundredetusinder af danskere.
- Det er et helt principielt signal. Vi bliver alle sammen nødt til at arbejde lidt længere, og så skal pensionsalderen for folketingspolitikere selvfølgelig også rykkes, siger Anders Samuelsen.
Samtidig med, at regeringen, Dansk Folkeparti og De Radikale forringede efterlønnen og hævede folkepensionsalderen, blev de faktisk enige om, at politikere fremover først kan begynde at hæve pension, når de fylder 64 år.
Men ordningen gælder ikke for politikere, der er valgt ind i Folketinget før det seneste valg i 2007. Derfor kan stort set alle de politikere, der var med til at indgå aftalen, fortsat hæve pension allerede, når de fylder 60 år.
Og det holder ikke, mener Anders Samuelsen, som vil gøre spørgsmålet til et tema i valgkampen.
- Hvis SF ikke selv gør det, så lægger vi et beslutningsforslag frem i folketingssalen og beder partierne forholde sig til det. Og vi vil også tage det op, hvis vi får de afgørende mandater efter valget, siger Anders Samuelsen.
Liberal Alliance var det eneste parti, som stemte for, da Enhedslisten i foråret fremlagde et tilsvarende beslutningsforslag i Folketinget.
