Rapport: Der er blevet færre fattige børn i Danmark
Fattigdommen i Danmark er generelt er svagt stigende, men antallet af fattige børn falder, viser ny rapport.


 40.000.
Så mange danskere lever i fattigdom, viser den årlige opgørelse over antallet af fattige, som Indenrigs- og Økonomiministeriet står bag. Det er en svag stigning på 300 personer i forhold til året før.
Ifølge rapporten går det dog den rigtige vej, når det gælder antallet af fattige børn. I løbet af det senest målbare år - det er 2013 - blev der 600 færre fattige børn i Danmark.
Og sammenligner man med tiden, fra regeringen trådte til i 2011, så er børnefattigdommen reduceret med omkring en tredjedel, så der nu er 7300 børn, der lever i fattigdom, viser rapporten.
I regeringsgrundlaget fra 2011 står der, at regeringen "vil måles på at mindske fattigdommen". Og siden dengang er det da også lykkedes - trods stigningen fra 2012 til 2013 - at mindske fattigdommen med 3600.
- Jeg glæder mig over, at der er blevet færre fattige og især færre fattige børn siden 2011, siger økonomi- og indenrigsminister Morten Østergaard (R).
- Mange familier blev løftet ud af økonomisk fattigdom, da vi afskaffede fattigdomsydelserne og loftet over børnefamilieydelsen, ligesom mange danskere igen er kommet i arbejde, siger han.
Og hvornår er man så under fattigdomsgrænsen og dermed "fattig"? Det satte regeringen for år tilbage et ekspertudvalg til at kigge på for at gøre en ende på flere års tovtrækkerier.
Ifølge eksperterne - og efterfølgende også regeringen - skal der flere ting til, før man kan kaldes fattig.
Blandt andet skal ens disponible indkomst være under 50 procent af medianindkomsten.
I 2013 ville man falde under fattigdomsgrænsen, hvis man havde en disponibel indkomst på under 103.200 kroner om året.
Ser man flere år tilbage er det ikke nyt med stigningen i antallet af fattige i Danmark, der i dag omfatter 0,7 procent af befolkningen. I 1999 var der 16.200 fattige danskere.
