Ulykkesfly i Nepal ramte fugl før styrt
Et fly med 19 om bord styrtede ned i Nepals hovedstad, Kathmandu efter at have ramt fly.


 Alle 19 personer om bord på et passagerfly, der tidligt fredag lokal tid styrtede ned i udkanten af den nepalesiske hovedstad, Kathmandu, mistede livet ved ulykken, oplyser luftfartsmyndighederne i Nepal.
Ulykken skyldtes øjensynligt, at flyet ramte en fugl.
 - Kort efter at flyet var lettet bemærkede flyveledere, at flyet foretog en række usædvanlige manøvrer. Da en flyveleder spurgte piloten om grunden til det, svarede denne, at flyet havde ramt en fugl, siger Ratish Chandra Lal Suman, som leder Tribhuvans Internationale Lufthavn.
Der var 16 passagerer og tre besætningsmedlemmer om bord i maskinen. Passagererne var syv britiske og fem kinesiske turister, mens de resterende syv, heriblandt besætningsmedlemmerne, alle kom fra Nepal, oplyser politiet.
- Ulykken skete mindre end en kilometer fra lufthavnen, siger politiet talsmand Binod Singh.
Talsmanden tilføjer, at flyet var lettet bare minutter inden styrtet, og at det var på vej til Lukla, en lille by i det nordvestlige Nepal, der fungerer som udgangspunkt for rejser til verdens højeste bjerg, Mount Everest.
Flyet blev fundet tæt omsluttet af flammer ved bredden af en flod.
- Det ser ud til, at piloterne har forsøgt at nødlande flyet sikkert ved bredden af floden, men desværre gik flyet i brand, siger talsmanden.
Et stort antal redningsarbejdere ankom til stedet og forsøgte at slukke branden. Lokale tv-stationer viste billeder af politi og militær, der undersøgte vraget, mens chokerede tilskuere så på.
- Jeg var ude og gå, da jeg så et fly lande. Der gik ild i det, og jeg hørte folk skrige inde fra det, fortæller et øjenvidne til tv-stationen Kantipur.
Nepal har dårlige veje, så derfor flyver turister, pilgrimme og professionelle klatrere ofte mellem landets 49 indenrigslufthavne for at nå øde destinationer.
Piloter skal dog ofre manøvre flyene under dårlige vejrforhold og lande på svære landingsbaner i Himalaya-området.
Dette seneste styrt er det sjette på to år.
