Ukrainsk oprørsleder: Vi har frigivet to amerikanere
To amerikanske spionagemistænkte hjælpearbejdere har været tilbageholdt i 10 dage hos oprørere i Østukraine.


 Ukraines prorussiske oprørsleder Aleksander Sakhartjenko siger lørdag, at oprørerne har løsladt to amerikanske hjælpearbejdere, der har været tilbageholdt på mistanker om spionage, skriver nyhedsbureauet AFP.
- Vi har frigivet de to amerikanere, som vi har anholdt tidligere. Den ene af de to er CIA-agent, og den anden var hyret, siger Sakhartjenko til journalister uden at komme ind på nærmere detaljer.
De to mænd menes at have arbejdet for ngo-organisationen Den Internationale Redningskomité (IRC) i det krigshærgede østlige Ukraine.
Lederen af IRC, David Miliband - bror til det afgåede britiske labourleder Ed Miliband - udsendte ifølge BBC en erklæring, der forklarer, at to af organisationens medarbejdere, der har været tilbageholdt af oprørerne i 10 dage, nu befinder sig på et sikkert sted.
- Dagligt udviser verdens humanitære hjælpearbejdere et stort mod og tager risici ved at hjælpe de mest udsatte i krisesituationer. De skal aldrig være mål, siger Milliband i erklæringen.
Angiveligt blev over 30 IRC-arbejdere anholdt, efter at oprørere ransagede deres kontorer i Donetsk.
I slutningen af april blev adskillige repræsentanter for den New York-baserede ngo udvist fra Donetsk på grund af spionagebeskyldninger. Det skete, efter at separatisterne hævdede, at de havde fundet aflytningsudstyr i deres kontorer.
- Dette er den første diplomatiske skandale i vores republik. Alle apparaterne blev beslaglagt og overdraget til de amerikanske myndigheder, siger Sakhartjenko.
En talsmand for den amerikanske ambassade i Kijev siger, at man ikke har nogen oplysninger om den påståede løsladelse af amerikanerne.
Ukraine og Vesten beskylder Rusland for at stå bag den brutale oprørerskonflikt i det østlige Ukraine. De borgerkrigslignende tilstande har kostet over 6100 mennesker livet i løbet af det seneste år.
