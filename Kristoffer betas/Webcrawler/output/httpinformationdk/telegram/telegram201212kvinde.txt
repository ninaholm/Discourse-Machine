Kvinde anholdt for giftdrab på ægtefælle
Nordsjællands Politi har anholdt en 37-årig kvinde for at dræbe sin 36-årige ægtefælle med gift.


 Efter længere tids efterforskning er en 37-årig kvinde blevet anholdt og sigtet for drabet på sin ægtefælle i Allerød sidste år. Tirsdag fremstilles hun i grundlovsforhør.
- Kvinden er sigtet for et drab begået den 11.-12. december sidste år på sin ægtefælle, fortæller anklager Marianne Gjedde-Nielsen fra Nordsjællands Politi, der på nuværende tidspunkt ikke ønsker at uddybe.
- Mere kan jeg ikke sige, fordi jeg begærer lukkede døre, fortæller anklageren.
Politiets efterforskere har undersøgt det mistænkelige dødsfald i godt et år. Nu er der stærk mistanke om, at kvinden har forgiftet manden på 36 år med stoffet ketamin, fortæller vicepolitikommissær Morten Riisager-Pedersen til Ritzau.
Ifølge sigtelsen har kvinden sprøjtet stoffet ind i manden.
 Ketamin bruges normalt til at bedøve heste og andre dyr, men stoffet er også kendt fra, techno-fester, hvor deltagerne også tager chancen med stoffet, som klassificeres som narko.
Myndighederne anser ketamin for at være et farligt stof, og når det gælder straffen for at smugle og sælge, vurderes det i samme kategori som kokain.
Den 37-årige kvinde blev anholdt mandag formiddag og fremstilles i grundlovsforhør ved Retten i Hillerød senere tirsdag.
Kvinden har ifølge Frederiksborg Amts Avis været i politiets søgelys ad flere omgange. Hun nægter sig dog skyldig.
