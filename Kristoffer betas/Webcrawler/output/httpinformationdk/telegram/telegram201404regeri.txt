Regeringen vil droppe ekstremt dyr jobrotation
Regering vil droppe omstridt jobrotation med elever og lærlinge, der har kostet staten trecifret millionbeløb.


 Efter en regning på omkring en kvart milliard kroner, lægger regeringen nu op til helt at droppe en omstridt ordning, hvor virksomheders elever og lærlinge kan indgå i jobrotation med ledige.
Det fremgår af regeringens udspil til en reform af beskæftigelsesområdet, som blev fremlagt onsdag.
På trods af klare advarsler fra virksomhederne selv, nåede statskassen at blive lænset for den kvarte milliard kroner, inden beskæftigelsesminister Mette Frederiksen (S) i sommer lukkede ordningen midlertidigt ned.
Men nu har regeringen altså gjort op med sig selv, at ordningen skal på slagtebænken, fremgår det af udspillet.
Det betyder på ingen måde, at pengestrømmen til jobrotation generelt sjkal stoppes. Tværtimod.
Regeringen vil nemlig afsætte yderligere 200 millioner kroner til jobrotation for ledige med længere uddannelser på cv'et, fremgår det af udspillet.
Det sker på trods af, at beskæftigelsesministeren i et svar til Folketinget tidligere på ugen har erkendt, at regeringen reelt ikke ved, om jobrotation overhovedet har en effekt i forhold til at få ledige i arbejde.
"Brugen af jobrotation har frem til 2012 været forholdsvis begrænset. Der har derfor ikke tidligere været et tilstrækkeligt datagrundlag til at kunne gennemføre egentlige effektanalyser af jobrotations-ordningen", hed det i svaret fra Mette Frederiksen.
Regningen for jobrotation er samlet set vokset eksplosivt gennem de senere år.
Regeringen satte oprindeligt 450 millioner kroner af til ordningen i 2013. Men for nylig viste en opgørelse fra Beskæftigelsesministeriet, at regningen for sidste år endte på omkring 1,2 milliarder kroner - altså næsten tre gange højere end ventet.
Ministeren har bebudet, at man i anden halvdel af 2014 vil fremlægge en analyse om jobrotations-ordningens effekt på beskæftigelsen.
