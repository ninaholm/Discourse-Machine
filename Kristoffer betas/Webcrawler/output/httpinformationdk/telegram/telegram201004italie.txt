Italien slår til mod mafiaen
Under den hidtil største operation mod mafiaen har italienske myndigheder frataget formodede mafiamedlemmer værdier for mindst fire milliarder kroner.


 Italienske myndigheder har beslaglagt jordområder og bygninger til en værdi af mere end 700 millioner euro, eller omkring fire milliarder kroner, fra formodede mafiamedlemmer.
Det er den største operation af sin slags nogensinde, siger premierminister Silvio Berlusconi.
Store jordområder og hundredvis af bygninger er taget fra formodede medlemmer af Camorra-mafiaen fra Napoli-området. Den er en af Italiens fire store kriminelle syndikater.
De beslaglagte ejendomme tilhører Dante Passarellis efterfølgere, meddeler politiet. Passarelli døde i 2004 i en ulykke omgærdet af mystik, inden han blev dømt for at have forbindelse til mafiaen.
- Den samlede værdi af ejendommene overstiger 700 millioner euro, lyder det i en meddelelse fra politiet.
Indenrigsminister Roberto Maroni siger, at vurderingen kan løbe op i mere end to milliarder euro (15 milliarder kroner).
- Det er den største antimafia-operation, der nogensinde er gennemført i Italiens historie, siger han.
