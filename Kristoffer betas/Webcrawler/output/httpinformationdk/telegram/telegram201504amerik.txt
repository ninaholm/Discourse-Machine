Amerikanere i soloudbrud løfter DSV til havs og i luften
Stigende dollarkurs luner hos den danske transportkoncern DSV, som også bæres frem af øget markedsandel i USA.


 Der er fremgang både til lands, til vands og i luften for transport- og speditørkoncernen DSV, som kommer ud af første kvartal 2015 med fremgang over det meste af linjen.
Efter de tre første måneder af 2015 fik DSV et resultat før skat på 569 millioner kroner sammenlignet med 161 millioner i samme periode sidste år, oplyser selskabet.
Højere aktivitet blandt nuværende kunder og stor fremgang i USA er grundstene bag en markant resultatfremgang i DSV-divisionen Air & Sea, der dog også er hjulpet af den styrkede dollar, siger Jens Bjørn Andersen, administrerende direktør i DSV.
- Især vores nordamerikanske aktiviteter har gjort det bedre, end vi nogensinde har set før. De er gået fuldstændig i soloudbrud, og det er vi rigtig glade for, siger han til Ritzau Finans.
- Selvfølgelig er vi hjulpet af dollar, men selv uden den påvirkning er vi vokset over 11 procent. Det er fremragende, at vi har taget markedsandele og er vokset mere end markedet, tilføjer han.
Der var især fremgang i divisionen Air & Sea, hvor DSV løftede driftsresultatet før særlige poster med 25,2 procent.
Fremgangen forklares med stigende transportmængder og forbedret produktivitet samt stigende valutakurser.
Men også en havnestrejke på den amerikanske vestkyst i første kvartal har givet DSV medvind på luftfragten.
I landtransportdivisionen Road var der også pæn fremgang med et indtjeningsløft på 10,6 procent, da driftsresultatet før særlige poster steg til 220 millioner kroner.
Ifølge Jacob Pedersen, DSV-analytiker hos Sydbank, hører det dog med til billedet, at de stigende valutakurser pynter gevaldigt på resultaterne.
- Det ser bedre ud end ventet på de fleste og vigtigste områder, men omkring halvdelen af resultatfremgangen er valutarelateret, og det kaster lidt glans ud over regnskabet, som DSV dårligt kan tage æren for, siger han til Ritzau Finans.
 DSV fastholder forventninger til resten af året og annoncerer desuden et aktietilbagekøbsprogram på en halv milliard kroner.
DSV's resultatet for første kvartal 2014 blev trukket ned af særlige poster på 300 millioner kroner til spareprogrammet Operational Excellence 2.0.
