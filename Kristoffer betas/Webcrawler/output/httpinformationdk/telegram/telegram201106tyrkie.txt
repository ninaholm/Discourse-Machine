Tyrkiet åbner armene for Gaddafi
Tyrkiet giver Libyens leder "garantier", såfremt han kvitter hjemlandet, men Gaddafi er tavs


 Den tyrkiske premierminister Tayyib Erdogan har tilbudt Libyens leder Muammar Gaddafi "garantier", såfremt den fra alle sider pressede oberst forlader Libyen. Men regeringen i Ankara har endnu ikke fået noget svar fra Tripoli.
- Det lader til, at Gaddafi ikke har anden udvej end at forlade Libyen ved at benytte sig af de garantier, han tilbydes, siger Erdogan.
- Vi har selv tilbudt ham denne garanti via de repræsentanter, vi har sendt til Libyen. Vi fortalte Gaddafi, at vi hjælper ham med at rejse, hvorhen han måtte ønske det. Vi vil diskutere emnet med vores allierede alt efter, hvilket svar vi modtager, siger Erdogan.
Han beklager, at Gaddafi ikke har reageret på henvendelserne. Erdogan, hvis land er medlem af forsvarsalliancen Nato, gav ingen detaljer om, hvilke garantier det er, Gaddafi er blevet stillet i udsigt.
Det muslimske Tyrkiet har en betragtelig samhandel med Libyen, og evakuerede flere end 20.000 tyrkiske statsborgere beskæftiget i Libyen, da vold, kampe og uroligheder brød ud i den nordafrikanske ørkenstat.
Siden store dele af befolkningen rejste sig mod Gaddafis styre i februar, har Erdogan distanceret sig fra den libyske leder. Men gentagne gange har Gaddafi fået henvendelser fra Ankara om at indføre våbenhvile og opgive sin position som statsleder.
I interviewet giver Erdogan udtryk for skuffelse over Gaddafis forhalingstaktik.
- Jeg har kontaktet ham seks eller syv gange. Jeg har sendt særlige udsendinge, men vi løber altid ind i en forhalingstaktik. De siger til os, at de foretrækker en våbenhvile, vi opfordrer dem til at tage skridtet, men næste dag finder du af, at der igen er kampe.
- Vi spørger dem, "hvad laver I", og de fortæller os, at de skød tilbage, fordi de blev angrebet. Men det passer ikke. Vi overvågede situationen meget tæt på det tidspunkt, siger en frustreret Tayyib Erdogan.
