Verdens mest frygtløse kvinde er fundet
Forskere har uden held gjort alt for at skræmme en kvinde, som mangler det centrale frygtcenter i hjernen.


 Hun er hverken bange for at kærtegne giftige slanger, fugleedderkopper, eller at møde mordere og spøgelser i mørke kældre.
Det kunne lyde som opskriften på en ny kvindelig superhelt i en actionfilm. Men kvinden er virkelig nok. 
Det er amerikanske forskere fra University of Iowa, som har fundet frem til den frygtløse 44-årige kvinde. Deres opdagelse offentliggøres torsdag i det anerkendte tidsskrift Current Biology, skriver Experimentarium.dk
Kvinden har en meget sjælden hjerneskade, hvor det centrale frygtcenter i hjernen, amygdala, har mistet sin funktion. De nye resultater får selv en garvet dansk frygtforsker til at spærre øjnene op.  
- Historien bekræfter vores teorier om, at amygdala er det centrale frygtcenter i vores hjerner, og uden den skal vi virkelig gøre os umage for at føle den mindste frygt, siger professor i klinisk psykiatri Poul Videbech fra Aarhus Universitet til Experimentarium.dk.
Det er amygdala, som får os til at trække benene hurtigt til os, hvis vi ser en slange i græsset. Eller tager benene på nakken, hvis andre truer os.
Forskerne har i tre måneder gjort, hvad der stod i deres magt for at skræmme kvinden. Hun blev konfronteret med slanger og fugleedderkopper og sendt ind i mørke gange i et gammelt sanatorium.
Men hverken udklædte monstre, mordere eller spøgelser, som stod på lur i mørket, gjorde indtryk. Angsten udeblev også, da forskerne viste hende klip fra 10 klassiske gyserfilm. 
- Hvis hun ikke havde levet i et relativt beskyttet byområde, var hun øjeblikkeligt blevet spist af en løve eller lignende i naturen, siger Poul Videbech.
Den nye viden giver håb for mennesker, som lever med overdrevne frygtreaktioner. For eksempel soldater, som vender hjem fra krig med posttraumatisk stresssyndrom.
- Deres primitive frygtcenter i amygdala er hyperaktivt. De får en meget stor angstreaktion på selv meget banale ting. Håbet er, at vi med ny viden om amygdala kan opfinde nye lægemidler, som kan dulme den overdrevne angstreaktion, siger Poul Videbech.
