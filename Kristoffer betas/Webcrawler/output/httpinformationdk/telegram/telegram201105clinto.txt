Clinton: Kinas ledere vil stoppe historien
USA's udenrigsminister siger, at Kinas jagt på systemkritikere er et nytteløst foretagende.


 Den amerikanske udenrigsminister, Hillary Clinton, siger i et interview, som er offentliggjort tirsdag, at Kinas indgreb mod systemkritikere er et nytteløst forsøg på at stoppe historiens gang.
 Udtalelsen fra Clinton kommer samtidig med nogle af de hidtil hårdeste udtalelser fra Obama-administrationen om Kinas regime.
Vicepræsident Joe Biden har understreget, at Washington ikke vil holde igen med kritik af jagten på menneskerettighedsaktivister, da "ingen relation, som er reel, kan være baseret på et falskt grundlag."
 Clinton siger om Kinas ledere, at de er bekymrede over udviklingen.
 - De forsøger at stoppe historien, hvilket er nytteløst. De kan ikke, men de vil forsøge at udsætte forandringer så længe som muligt, siger hun i forbindelse med de årlige drøftelser med højtstående kinesiske repræsentanter ved det Strategisk og Økonomiske Dialog Møde i Washington.
Clinton understreger, at det er USA's politik at søge samarbejde med Kina på en lang række områder.
 - Vi lever i en virkelig verden. Vi vender ikke ryggen til Kina, fordi vi mener, at de beklageligvis undertrykker menneskerettighederne. Vi vender heller ikke ryggen til Saudi-Arabien, siger hun.
 USA udtrykker dyb bekymring over Beijings seneste indgreb over for dissidenter, som omfatter anholdelser, tilbageholdelser og hemmelige indespærringer af menneskerettighedsaktivister og kritikere af regimet.
 De kinesiske myndigheder har i stigende grad været på vagt over for kritik, efter at kinesiske hjemmesider har opfordret til protester, inspireret af de prodemokratiske opstande i de arabiske lande.
