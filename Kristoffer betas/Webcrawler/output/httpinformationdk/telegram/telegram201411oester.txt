Østergaard: Fusionen giver bedre velfærd
Sundhedsområdet får forhåbentlig et løft, hvis Danske Regioner og KL fusionerer, siger indenrigsministeren.


 Det er til gavn for borgerne, hvis Danske Regioner og Kommunernes Landsforening (KL) vælger at fusionere.
Det siger økonomi- og indenrigsminister Morten Østergaard (R).
- Først og fremmest glæder det mig, at det tilsyneladende er muligt at lave et tættere samarbejde mellem regioner og kommuner. Det, tror jeg, kan komme mange borgere til glæde og gavn.
- Man kan blandt andet håbe, at et tættere samarbejde mellem regioner og kommuner kan løfte sundhedsområdet, hvor de i dag hver for sig løser vigtige opgaver.
- Der er i hvert fald plads til forbedringer på det område, siger Morten Østergaard.
På et møde mellem Danske Regioner og KL blev parterne enige om at gå til deres bagland med forslag om en fusion. Et af målene med fusionen er, at den skal styrke det decentrale Danmark, lyder det fra parterne.
Ministeren afviser, at der bliver taget for mange beslutninger på Christiansborg hen over hovedet på kommunerne og regionerne.
- Jeg synes, at vi i regeringen har dokumenteret, at det går den anden vej. Med beskæftigelsesreformen har vi lavet det, kommunerne kaldte en historisk afbureaukratisering.
- Jeg synes, regeringen gør et stort stykke arbejde for, at kommunerne og regionerne kan gøre det, de er bedst til, nemlig at levere velfærd til borgerne, siger Morten Østergaard og kalder det for en god og konstruktiv dialog, når kommuner og regioner deltager i politiske forhandlinger.
Spørgsmål: Regionerne opgiver deres direkte talerør ved en fusion. Er det et skridt på vej mod regionernes endeligt?
- Jeg kan ikke forestille mig, at regionerne går ind i den her fusion, fordi de ikke ønsker at eksistere længere. For regeringens vedkommende har vi ingen planer om, at der ikke skal være regioner i fremtiden. Tværtimod synes vi, det er vigtigt, at sundhedsopgaven er folkeligt forankret, som den er i regionerne, siger Morten Østergaard.
