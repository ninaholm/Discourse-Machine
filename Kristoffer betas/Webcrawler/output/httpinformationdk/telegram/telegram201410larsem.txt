Lars-Emil Johansen er i spil som Siumuts nye formand
Partistifter Lars-Emil Johansen meddeler først lørdag, om han stiller op til formandsposten i Suimut eller ej.


 En af veteranerne i grønlandsk politik pønser muligvis på et opsigtvækkende comeback som partiformand.
Lars-Emil Johansen, der er medstifter af det grønlandske regeringsparti Siumut og i dag parlamentsformand, vil lørdag på partiets ekstraordinære generalforsamling i Nuuk afsløre, hvorvidt han stiller op til formandsposten i partiet.
Det skriver Sermitsiaq.AG.
Grønlandsk politik har været præget af kaos, siden det blev afsløret, at Siumut-leder og regeringschef Aleqa Hammond havde brugt over 100.000 kroner af selvstyrets landskasse til private formål.
Tidligere på måneden måtte Hammond trække sig fra posten som regeringschef, regeringen faldt, og derfor skal grønlænderne nu til valg 28. november.
Inden da skal Siumut have ny leder, og tre kandidater har meldt sig klar.
Der er tale om fungerende regeringschef Kim Kielsen, medlem af Folketinget Doris Jakobsen samt Nick Nielsen, der er Grønlands tidligere kultur- og kirkeminister.
Flere af Siumuts lokalafdelinger har dog allerede meldt ud, at de peger på Lars-Emil Johansen som partiformand. Og det til trods for, at han igennem årene heller ikke er styret uden om skandaler.
- Jeg er rørt over, at der er så mange, der opfordrer mig til at stille op til formandsvalget i Siumut, siger Lars-Emil Johansen til Sermitsiaq.AG.
Men om han vil følge deres opfordringer, vil partiformanden fra 1987 til 1997 på nuværende tidspunkt ikke afsløre.
Den 68-årige formand for Landstinget blev valgt ind i politik for første gang for 43 år siden og har tidligere både været folketingsmedlem og landsstyreformand.
