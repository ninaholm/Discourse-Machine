Tesfaye efterlyser opdaterede asyltal i Danmark
Det bør opdateres oftere, hvor mange asylsøgere der kommer til Danmark, mener Mattias Tesfaye (S).


 - Svensk offentlighed får dag-til-dag asyltal. Nu forlanger jeg det samme af Støjberg. Situationen skal følges tæt.
Sådan lyder det fra den socialdemokratiske politiker Mattias Tesfaye på Twitter.
Han mener nemlig ikke, at det er i orden, at den danske befolkning ikke får opdaterede asyltal, ligesom svenskere får det fra Migrationsverket, som er den svenske pendant til Udlændingestyrelsen.
Svenskerne kan man på Migrationsverkets hjemmeside få et overblik over flygtningesituationen samt tal på, hvor mange flygtninge der er kommet til landet de seneste syv dage. I Danmark bliver tallene kun opført på månedsbasis.
- Det dur ikke, at jeg som medlem af Folketinget skal stille spørgsmål til ministeren og så først få svar om X antal dage, siger han til Ritzau.
- Vi er nødt til at få de her oplysninger ud så præcist og detaljeret som muligt, så hele det danske samfund og Folketinget har det samme og mest opdaterede billede af, hvordan situationen udvikler sig.
Mattias Tesfaye mener, at Danmark er i en situation nu, hvor det ikke bare udvikler sig måned for måned, men dag for dag.
- Og det er den udvikling, der kommer til at danne grundlag for nogle beslutninger, der er ret afgørende og væsentlige for vores forhold til Tyskland, vores placering i Europa og udviklingen af vores asyltal og dermed alle fremtidige økonomiske diskussioner i det her land mange år frem.
- Det vil ikke give en god politisk debat, hvis det kun er regeringen, der sidder inde med de opdaterede tal, mens alle vi andre skyggebokser lidt.
Derfor vil han mandag bede Udlændinge,-Integrations og Boligministeriet om at få udarbejdet en procedure som svarer til det, man har Sverige.
- Hvis det kan lade sig gøre i Sverige med deres asyltal, så kan det også lade sig gøre i Danmark med vores asyltal, som trods alt er noget mere begrænset end det, de har deroppe, siger han.
