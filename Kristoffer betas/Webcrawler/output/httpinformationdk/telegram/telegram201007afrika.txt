Afrikanske ledere holder topmøde
Over 30 ledere af afrikanske lande har taget hul på et tre dage langt topmøde i Uganda. Lederne skal blandt andet drøfte konflikten i Somalia.


 Den Afrikanske Unions (AU) topmøde er indledt.
Flere end 30 statsoverhoveder fra afrikanske lande har samlet sig i Kampala, Ugandas hovedstad, hvor sikkerheden er skærpet betydeligt.
Topmødet kommer to uger efter et selvmordsattentat, der dræbte 76 mennesker i Kampala.
Den radikale islamiske gruppe Shebab i Somalia har taget skylden for attentatet.
AU, der har 53 medlemslande, skal under topmødet netop drøfte blandt andet den somaliske konflikt. Der er planer om at øge antallet af AU-fredsbevarende soldater i landet fra de nuværende 6300, ligesom det skal drøftes, hvordan man får bugt med de islamiske oprørere i landet.
