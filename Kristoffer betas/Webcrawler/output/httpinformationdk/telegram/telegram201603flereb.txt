Flere bejlere til Nobels fredspris end nogensinde før
Direktøren for Nobelinstituttet tror, stigningen skyldes, at flere er blevet bevidste om, at de kan nominere.


 Der er 376 nominerede til Nobels fredspris i 2016, og det er næsten hundrede flere end den tidligere rekord.
Blandt de nominerede er 228 personer og 148 organisationer. Den tidligere rekord er fra 2014, hvor der var 278 kandidater, fortæller Nobelinstituttet, som sammen med Nobelkomiteen afgør, hvem der skal tildeles prisen.
- Det er glædeligt at konstatere, at mange har brugt deres ret til at nominere i år. Vi havde ingen anelse om, at der ville være så mange, siger institutdirektør Olav Njølstad til NTB.
- Måske er flere mennesker blevet klar over, at de har ret til at nominere. Det kan også være, at der i år er flere nomineringer fordi, at det er blevet lettere at nominere.
Det er Nobelstiftelsens vedtægter, der afgør, hvem der kan nominere kandidater til Nobels fredspris.
Det omfatter blandt andet medlemmer af de nationale forsamlinger og regeringer samt tidligere prismodtagere og direktører for organisationer, der tidligere har modtaget prisen.
Også universitetsprofessorer i historie, samfundsvidenskab, filosofi, jura og teologi er blandt de personer, som kan nominere til den fornemme pris.
Hvem, der bliver nomineret, bliver som udgangspunkt ikke afsløret.
Anmodning om indsigt i prisuddelingen og beslutningsprocessen omkring den, kan rettes til Nobelkomiteen, og der kan i nogle tilfælde gives særlig tilladelse til at vise udlevere materialet i forbindelse med forskning.
En sådan tilladelse kan dog tidligst gives 50 år efter tildelingen af prisen.
Fristen for nomineringer til årets pris var 1. februar.
Vinder af Nobels fredspris vil blive annonceret i oktober, og tildelingen af prisen finder sted i Oslo den 10. december - datoen for Alfred Nobels død.
