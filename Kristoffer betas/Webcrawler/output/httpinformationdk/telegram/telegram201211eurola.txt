Eurolandene og IMF nær aftale om Grækenland
Der er ved at være en aftale om at reducere Grækenlands gæld - men detaljerne mangler stadig.


 Eurolandene og Den Internationale Valutafond (IMF) er ifølge Reuters kort før midnat endelig enedes om en aftale, der skal reducere Grækenlands gæld med næsten 300 milliarder kroner, så den i 2020 er på 124 procent af bruttonationalproduktet (BNP).
Men parterne arbejder efter snart 12 timers møde i Bruxelles dog stadig på detaljerne i planen, der er en forudsætning for, at de vil frigive en længe ventet lånerate på lidt over 230 milliarder kroner.
Det er tredje gang på tre uger, eurogruppen holder monstermøde om de samme penge, der egentlig skulle have været udbetalt i juni.
Konturerne af nattens aftale - som beskrevet af det britiske nyhedsbureau - tyder på, at långiverne er klar til at slække en smule på deres hidtidige krav, som har været en gæld på 120 procent af BNP i 2020.
Gælden er i øjeblikket på 180 procent af BNP, og den ventes at stige til 190-200 procent til næste år. Ifølge euroreglerne må gælden højst være på 60 procent af BNP.
Valutafonden IMF er gået ind i forhandlingerne med et stærkt ønske om ret hurtigt at bringe den græske gældsbyrde ned for at sikre, at det gældsplagede land kommer på fode.
IMF's chef, Christine Lagarde, har ønsket, at eurolandenes nationalbanker skulle bidrage ved at nedskrive værdien af deres græske statsobligationer - ligesom man tidligere i år tvang private investorer til at gøre det.
Den idé er især Tyskland stor modstander af. Så flere medier mener at vide, at man i stedet blandt andet sigter mod at sætte lånerenten ned, så det bliver billigere for grækerne at låne penge.
Samtidig overvejes det at forlænge løbetiden på græske lån i udlandet.
Udbetalingen af låneraten fra juni er forsinket som følge af forårets politiske kaos i Grækenland, som har forsinket arbejdet med at gennemføre reformer.
I mellemtiden har Grækenland også misset udbetalingen af en lånerate, der skulle være kommet i september. Der er en tredje på vej til december.
Det ventes, at alle tre lånerater bliver slået sammen, så den samlede udbetaling nu bliver næsten 330 milliarder kroner.
Pengene er en del af en knap 970 milliarder kroner stor hjælpepakke, som grækerne blev lovet tidligere i år.
