Angreb på lufthavn tvang Lene E's fly ned
Lufthavnen i Kabul har været under angreb, mens ministre fra hele verden var på vej til stort anlagt konference. Angrebet tvang Lene Espersen til at vende om.


 Udenrigsminister Lene Espersen (K) måtte tirsdag opgive at komme frem til en stor international konference i Kabul, fordi lufthavnen i det krigshærgede lands hovedstad kom under angreb. Konferencen var ellers tænkt som en stor pr-succes for den afghanske regering, der ville vise hele verden, at man nu kan håndtere et stort internationalt arrangement på egen jord.
 Udenrigsministeriet har endnu ikke detaljer om angrebet eller om eventuelle tilskadekomne. Det sker dog jævnligt, at Taliban skyder raketter ind i lufthavnen fra Hindu Kush-bjergene omkring Kabul. Selvom de kinesisk fremstillede raketter er upræcise, har de flere gange beskadiget fly og ramt personel. Natobasen i forbindelse med lufthavnen har også tidligere været udsat for selvmordsbomber.
 Piloterne på Lene Espersens fly fik i første omgang blot at vide, at de ikke kunne lande i Kabul. De måtte derfor hurtigt finde en alternativ lufthavn og endte med at lande i Kasakhstans største by Almaty, der ligger tæt på grænsen til Kina. Herfra vender Lene Espersen tirsdag tilbage til Danmark.
Lene Espersen havde set frem til at indlede konferencen med at mødes med USA's udenrigsminister Hillary Clinton og repræsentanter fra en række kvindeorganisationer i Afghanistan. Mødet skulle være et fremstød for afghanske kvinders rettigheder forud for selve donorkonference med deltagelse af udenrigsministre fra 41 lande. 
- Vi har arbejdet hårdt på at få mødet i stand for at understrege, at kvinderne spiller en afgørende rolle i at sikre Afghanistans fremtid. Det meget ærgerligt, at vi højest sandsynligt ikke når frem, sagde Lene Espersen, inden det stod klart, at lufthavnen var blevet angrebet og hele hendes program bliver aflyst.
På konferencen skulle den afghanske regering og deltagerlandene enes om en fornyet plan for fred og udvikling i Afghanistan. 
