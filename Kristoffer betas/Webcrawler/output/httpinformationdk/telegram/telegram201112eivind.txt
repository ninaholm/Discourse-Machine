Eivind Kolding ny topchef i Danske Bank
Danske Bank bekræfter rygtet om, at Eivind Kolding bliver bankens nye topchef. Han tiltræder midt i februar.


 Eivind Kolding - ny ordførende topchef i Danske Bank fra 15. februar - glæder sig til at tage fat på de nye udfordringer - Danske Bank skal tilbage i front.
- Jeg ser frem til at arbejde tæt sammen med bankens dygtige ledelsesteam for at bringe Danske Bank tilbage i front.
- Danske Bank har et meget betydeligt potentiale, som det bliver mit job at realisere sammen med vores mange gode medarbejdere til gavn for kunder og aktionærer, siger Eivind Kolding i en pressemeddelelse.
Kolding afløser Peter Straarup, der har været ansat i banken i 43 år - heraf de sidste 13 år som ordførende direktør.
Den 52-årige Eivind Kolding kommer fra et topjob hos A.P. Møller-Mærsk, hvor han de seneste fem år har været skibsreder og øverste chef i verdens største containerrederi Maersk Line.
 Han har arbejdet i den danske olie- og rederigigant i 20 år - heraf en del år som koncernens finansdirektør.
Siden 2001 har han været medlem af bestyrelsen i Danske Bank, som A.P. Møller-Mærsk ejer en femtedel af. Og fra februar i år var han bankens bestyrelsesformand.
Ny formand for bankens bestyrelse efter Eivind Kolding er Ole Andersen, og han knytter følgende kommentar til chefskiftet:
- Eivind Kolding har åbenbare kvalifikationer til jobbet og har vist fornemme resultater i sin karriere.
- Udnævnelsen er sket efter en grundig proces, hvor bestyrelsen har vurderet både interne og eksterne kandidater, siger bestyrelsesformand Ole Andersen.
Professor i ledelse og strategi ved CBS Flemming Poulfelt mener, det er klogt at gøre den hidtidige bestyrelsesformand til direktør.
 - I stedet for at tage et wild card udefra, så vælger man en, der har hånden på rattet og i et vist omfang også hånden på kogepladen, og det, tror jeg alt andet lige, er ganske fornuftigt, siger Flemming Poulfelt.
I kølvandet på meddelelsen om, at Eivind Kolding bliver ny topchef i Danske Bank, steg Danske Bank-aktien mandag formiddag 1,9 procent til kurs 73,15.
