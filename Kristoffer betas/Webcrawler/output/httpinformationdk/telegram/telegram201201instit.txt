Institut: Ministerium kendte til talfusk
Institut for Menneskerettigheder skyder tilbage mod udviklingsminister Christian Friis Bach.


 Tonen var skarp, da udviklingsminister Christian Friis Bach mandag annoncerede, at han har sat behandlingen af bevillingen til Institut for Menneskerettigheders (IMR) udviklingsprojekter i bero, efter oplysninger om regnskabsfup.
Men nu slår IMR tilbage i en seks sider lang redegørelse til ministeren, skriver Information.
Ifølge pressemeddelelsen fra Udenrigsministeriet blev Christian Friis Bach fredag i sidste uge orienteret om regnskabsproblemerne. Og efterfølgende har ministeren kritiseret IMR for ikke selv at have offentliggjort oplysningerne om regnskabsproblemerne.
I sin redegørelse til ministeren lægger direktør for IMR Jonas Christoffersen imidlertid vægt på, at IMR allerede i april 2011 orienterede om sagen over for Udenrigsministeriet.
Det skete, efter at instituttet selv havde opdaget uregelmæssighederne i regnskabet og efterfølgende anmodede IMR "om bistand til at kontrollere oprydningen" fra revisionsfirmaet PricewaterhouseCoopers.
Over for Information understreger direktøren, at han ikke kan vide, hvorfor Christian Friis Bach først fredag i sidste uge blev orienteret om sagen.
- Jeg mener, vi i det store hele fyldestgørende har holdt ministeriet orienteret løbende, efterhånden som sagen er skredet frem, men det er ikke vores opgave at orientere ministeren, siger Jonas Christoffersen.
Han understreger, at Udenrigsministeriet siden foråret har haft mulighed for at bede IMR offentliggøre oplysningerne om sagen, hvis ministeriet mente, der var behov for det.
- Det er fair, at have en anden vurdering af, hvornår man skal offentliggøre ting. Det er selvfølgelig en ministers gode ret at have det standpunkt. Men vi har altså blot i organisationen indtil nu haft et andet standpunkt, siger Jonas Christoffersen.
