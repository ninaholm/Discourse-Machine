Analytiker: Der bliver flere svingdørspolitikere
Kort efter valget har seks byrådsmedlemmer skiftet parti. Senest er to socialdemokrater hoppet til Venstre.


 Kun 11 dage efter kommunalvalget har i alt seks byrådsmedlemmer skiftet parti til et andet end det, de repræsenterede på stemmesedlen. Det er et udtryk for en tendens i tiden, at politikerne har løsere bånd til partierne, mener analytiker.
- Man har i årevis talt om svingdørsvælgere - nu kan man også tale om svingdørspolitikere, siger Jon Kiellberg, politisk analytiker og debatredaktør på avisen Kommunen.
- Ligesom man ser hos vælgerne, så er svingdørspolitikerne mere tro mod sig selv og deres egen overbevisning end partiet og følger i højere grad strømninger og stemninger, tilføjer han.
Senest er to socialdemokrater fra Nyborg fredag sprunget ud som borgerlige og har meldt sig ind i Venstre. Det ene mandat tippede magtfordelingen i kommunen og sikrede Venstre borgmesterposten.
Jon Kiellberg betegner det som usædvanligt, at mere end en håndfuld politikere har valgt at skifte parti så kort tid efter valget.
- Der kan jo selvfølgelig være mange årsager til partiskift. Partiet kan have rykket sig, så man ikke føler sig hjemme der længere, siger han.
- Men når vi ser seks skifte så kort tid efter valget, så ligner det, at man søger indflydelse her og nu og for eksempel mere går efter gode bestyrelsesposter i kommunen, end at man er tro mod partiet, tilføjer Jon Kiellberg.
I løbet af denne valgperiode i byrådene har 174 kandidater skiftet parti. Men ifølge Jon Kiellberg kan det antal sagtens blive højere i næste valgperiode, som begynder ved årsskiftet, når de nyvalgte byråd indtager rådhusene.
- Generelt ser vi jo, at politikere måske har lidt mere løse partibånd end de havde tidligere. Den loyale partisoldat er ikke død, men måske uddøende især blandt de unge. Det er ikke givet, at man er medlem af samme parti fra vugge til grav længere, siger han.
Tilbage står vælgerne med en lang næse, hvis deres kandidat skifter partifarve efter valget, og flere partihoppere kan øge politikerleden og mindske tillid til politikernes troværdighed.
- Nogle vælgere vil føle sig skuffede og tænke, at det er ligegyldigt, hvem man stemmer på. Selvom mange stemmer personligt ved kommunalvalget, så står der jo stadig et partinavn bag ved personen, siger Jon Kiellberg.
