Obama støtter Suu Kyi i kampen for at stille op ved valg
Aung San Suu Kyi holdt pressemøde med USA's præsident, som kritiserer omstridt paragraf i Myanmars forfatning.


 USA's præsident, Barack Obama, kritiserer en paragraf i Myanmars forfatning, der hindrer oppositionslederen, Aung San Suu Kyi, og en del andre kandidater i at stille op ved næste års præsidentvalg i det sydøstasiatiske land.
- Jeg forstår ikke den forordning, der forbyder nogen at stille op ved præsidentvalget på grund det statsborgerskab, som personens børn har, siger Obama efter et besøg hos Suu Kyi i hendes hjem i Yangon.
- Det er en meningsløs paragraf, tilføjer han.
Aung San Suu Kyi, siger på en fælles pressekonference med Obama, at forfatningen er "uretfærdig og udemokratisk". Hendes afdøde mand, som hun har to børn med, var brite, og børnene har derfor britiske pas.
Aung San Suu Kyi havde forud for Obamas besøg holdt et møde med præsident Thein Sein om det planlagte valg, hvor landet forventes at tage et skridt i en ny retning efter årtier med militæret ved magten.
Myanmars myndigheder har sagt, at der vil blive afholdt valg i landet i den sidste uge af oktober eller første uge i november 2015.
Obama mødtes med nobelfredsprismodtageren Suu Kyi i hendes villa ved en sø i Myanmars økonomiske hovedstad, efter at han tidligere havde besøgt regeringshovedstaden Naypyidaw, hvor han drøftede reformprocessen med præsident Thein Sein, der er tidligere general.
Obama opfordrede til "frie, retfærdige og inkluderende valg" i landet, og han advarede om, at reformerne på ingen måde er afsluttet i Myanmar, som blev styret af et militært diktatur frem til 2011.
New York Times skriver, at mange i oppositionen og også i Aung San Suu Kyis eget parti har mistet tilliden til hende og kritiserer hende for ikke at tale åbent ud om menneskerettighedskrænkelser i landet.
De fleste politiske fanger er frigivet, og ved et suppleringsvalg er Aung Suu Kyi blevet valgt ind i parlamentet, mens udenlandske investorer og turister er ved at vende tilbage til landet.
Men stemningen er blevet dårligere og mere forbitret, og mange iagttagere siger, at reformprocessen er gået i stå.
Aung San Suu Kyi sad i husarrest i årene mellem 1989 og 2010.
