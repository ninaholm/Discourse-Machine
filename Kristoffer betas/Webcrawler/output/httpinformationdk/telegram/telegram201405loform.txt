LO-formand rækker hånden ud til FOA-formand
LO har ikke valgt stedfortræder for FOA-formand. LO-formanden rækker nu hånd ud og indbyder til dialog.


 LO's formand Harald Børsting forsøger nu at gyde olie på vandene, efter at FOA's formand Dennis Kristensen smækkede med døren i starten af ugen og forlod hovedbestyrelsen i LO i vrede.
Fredag blev hele hovedbestyrelsen informeret om Dennis Kristensen udmeldelse af den daglige ledelse. Og man har ikke udpeget en stedfortræder for FOA-formanden frem til næste møde i LO's hovedbestyrelsen til september.
- Vi har brug for hinanden i det faglige fællesskab. Fagbevægelsen mister indflydelse, hvis vi er splittet, siger LO-formand Harald Børsting i en pressemeddelelse.
Årsagen til Dennis Kristensens smækken med døren er, at FOA gentagne gange er blevet holdt udenfor, når fagbosserne er blevet inviteret til vigtige politiske forhandlinger.
Og dråben, der fik bægeret til at løbe over, var, at formændene for den såkaldte LO-partsgruppe under Carsten Koch-udvalget i sidste uge var inviteret til drøftelser i Beskæftigelsesministeriet.
Men selv om FOA sidder i partsgruppen, var Dennis Kristensen hverken med til mødet eller gjort bekendt med, at det blev holdt.
Men nu opfordrer Harald Børsting til dialog og samarbejde og rækker hånden ud mod FOA og Dennis Kristensen.
Derfor valgte man ikke at udpege en stedfortræder for Dennis Kristensen i LO's daglige ledelse på hovedbestyrelsesmødet. Man vil derimod afvente og se, hvad der sker indtil næste hovedbestyrelsesmøde, oplyser LO.
- I den mellemliggende periode står døren til LO's ledelse åben for Dennis Kristensen. Og jeg håber, at han vil bruge muligheden og vende tilbage, siger Harald Børsting.
FOA, Fag og Arbejde, repræsenterer omkring 191.000 medlemmer hovedsageligt fra den offentlige sektor.
