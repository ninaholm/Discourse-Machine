Mand mistænkt for 11 kvindemord



 Politimyndigheden i Cleveland, Ohio, har varetægtsfængslet den 50-årige Anthony Sowell, der er mistænkt for drab på 11 kvinder. Han er tidligere dømt for voldtægt.
 Retten har fængslet den ham uden mulighed for løsladelse mod kaution. Det krævede anklagemyndigheden, da man vurderede, at Sowel er til fare for sine omgivelser.
 Den mordmistænkte blev anholdt 31. oktober efter fundet af ligene fra seks kvinder i hans hus og have. Siden har politiet fundet yderligere rester af fem kvindelig, hvoraf det seneste blev fundet onsdag. 
 Myndighederne siger, at det kun var kraniet, der var tilbage af den formodede gerningsmands 11. offer. Det blev fundet indpakket i papir i en spand i Sowells kælder. Sagen vækker rædsel helt ind i retslokalet.
 - I mine 28 år i dommersædet, så er dette uden tvivl de mest seriøse beskyldninger, jeg har været vidne til, siger Ronald Adrine, der er dommer i sagen mod Sowell.
 Den mistænktes naboer har fortalt tv-stationen CNN, at de har lagt mærke til en forfærdelig stank på deres vej i flere år, men de troede, at odøren kom fra en nærliggende pølsefabrik.
 Den mistænkte blev løsladt i 2005 efter at have afsonet en fængselsstraf for en voldtægt, han havde begået i 1989. Da politiet lørdag dukkede op for at anholde Sowell, var det fordi, de mistænkte ham for en ny sexforbrydelse. 
 Synet som mødte politiet var lig både i stuen og kælderen. Den 50-årige havde også lig begravet i sin baghave. Alle ofrene har afroamerikansk baggrund ligesom Sowell selv.
 Sowell blev anholdt i nærheden af sit hjem, efter at en lokal beboer havde genkendt ham og varskoet politiet. Tirsdag var han indtil videre sigtet for at have kidnappet, voldtaget og dræbt fem kvinder, men anklageskriftet bliver formentlig udvidet betydeligt.
 Sowell står til dødsstraf, hvis han dømmes.
