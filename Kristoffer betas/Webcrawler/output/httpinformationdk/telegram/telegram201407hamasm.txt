Hamas-militante: Vores kamp mod fjenden fortsætter
Al-Qassam-brigaden mener, at forslag om våbenhvile er underkastende.


 Den væbnede gren af Hamas afviser forslaget fra Egypten om en våbenhvile med Israel.
Al-Qassam-brigaden oplyser på sin hjemmeside, at den endnu ikke har modtaget noget konkret forslag om en våbenhvile, men de uddrag, der er blevet offentliggjort i medierne, er "underkastende".
- Vores kamp med fjenden fortsætter og vil stige i vildskab og intensitet, lyder det på hjemmesiden.
Forslaget fra Egypten havde til formål at afslutte de kampe mellem Israel og militante i Gazastriben, der i løbet af den seneste uge har kostet mindst 180 palæstinensere livet.
Konflikten i Mellemøsten er blusset op efter 12. juni, hvor tre israelske teenagere blev bortført på Vestbredden. De blev senere fundet dræbt. Efterfølgende blev liget af en ung palæstinenser fundet, hvilket betegnes som hævn for drabene på de tre israelere.
Hamas, der kontrollerer Gazastriben, har som modsvar på de israelske luftangreb affyret adskillige raketter mod Israel.
Flere gange har Israel luftet tanken om en landoffensiv i Gaza, og en talsmand fra Israels militær har begrundet en snarlig invasion med, at de fleste af Hamas' raketter bliver affyret fra områderne i det nordlige Gaza.
Israels militær gennemførte søndag en lynaktion i det nordlige Gaza, hvor de kom i kamp med bevæbnede Hamas-medlemmer. Det var første gang under den seneste konflikt, at israelske soldater kom i skudveksling i en aktion på landjorden.
Tirsdag morgen meldes der også om raketter, der er blevet affyret fra Egypten mod den israelsk ferieby Eilat. Fire civile er blevet såret, siger israelske sikkerhedskilder. Israel mener, at det er militante islamister fra Sinai-halvøen, der står bag det seneste angreb.
