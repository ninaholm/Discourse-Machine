Obama vinder også i North Carolina



 Barack Obama bliver til januar USA's 44. præsident med et stort folkeligt mandat i ryggen.
 Halvandet døgn efter præsidentvalget blev demokraten her til aften dansk tid også erklæret som vinder af valget i North Carolina. Sejren i den konservative sydstat har stor symbolværdi, da Demokraterne ikke har vundet her i over en menneskealder. 
 Nyhedsbureauet AP erklærede Obama som vinder efter at have indhentet resultater fra forskellige amter i North Carolina for at finde ud af, hvor mange stemmer der endnu manglede at blive optalt.
 Rundspørgen viste, at republikaneren John McCain ikke længere kan nå at indhente sin rival, som fører med 13.693 stemmer.
 Med North Carolinas 15 valgmandsstemmer i hus har Obama nu sikret sig 364 valgmænd - næsten 100 mere end de 270, der er nødvendige for at vinde præsidentvalget. Kun Missouri mangler nu med et endeligt valgresultat.

