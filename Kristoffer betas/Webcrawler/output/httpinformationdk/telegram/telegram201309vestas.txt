Vestas leder an i aktiernes september-optur
Endnu engang er Vestas-aktien den mest stigende i C20. I år er aktien tordnet mere end 300 procent frem.


 For femte gang ud af ni mulige er Vestas månedens højdespringer i de danske aktiers eliteindeks.
Med få timer tilbage af september-handlen ligger Vestas til at blive den suverænt mest stigende aktie i C20-indekset efter at være hoppet med knap 32 procent.
Ved indgangen til måneden kostede en enkelt Vestas-aktie 105,60 kroner, og mandag eftermiddag handles vindmølleproducentens aktie til 138,20 kroner.
På andenpladsen følger Pandora, som er steget med 12 procent. Samlet set er C20-indekset vokset 2,4 procent i løbet af september.
Det viser en gennemgang, som Spar Nord har foretaget for Ritzau.
- Vestas rider lige nu på en bølge af såvel gode Vestas-nyheder som gode nyheder for branchen som helhed, og det giver investorerne stor appetit på aktien, mener aktieanalytiker Mikkel Duus-Hansen fra Spar Nord.
- Vestas har blandt andet offentliggjort en stor ordre til det amerikanske marked, og ikke mindst samarbejdsaftalen med Mitsubishi Heavy Industries, der kom frem i sidste uge, har sendt aktiekursen i vejret, siger han med henvisning til offshore-samarbejdet.
I år til dato er Vestas-aktien tordnet i vejret med hele 338 procent, hvilket svarer til, at selskabets aktionærer har tjent 22 milliarder kroner på kursstigninger i årets løb.
Et par timer før fondsbørsens lukketid mandag er 15 ud af de 20 aktier i plus set over hele september. Ingeniørkoncernen FLSmidths værdi er dog faldet knap fire procent i månedens løb og er dermed månedens bundprop.
- FLSmidths effektiviseringsplan fik en heltemodtagelse, da selskabet aflagde regnskab i august, men siden er luften gået af ballonen i takt med manglende nyheder og fortsat svære markedsbetingelser inden for en del af koncernens forretningsområder, siger Mikkel Duus-Hansen.
