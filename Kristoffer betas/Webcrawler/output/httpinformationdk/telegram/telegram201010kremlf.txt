Kreml-favorit bliver Moskvas ny borgmester
Med stort flertal har byrådet i Moskva valgt Putins stabschef, Sergej Sobjanin, som ny borgmester i den russiske hovedstad.


 Kremls kandidat til borgmesterembedet i Moskva, Sergej Sobjanin, har sikret sig posten som politisk leder i den russiske hovedstad.
Det står klart efter en afstemning i Moskvas byråd, hvor medlemmerne som ventet godkendte Sobjanin som ny borgmester. 
Byrådet, der er domineret af premierminister Vladimir Putins parti, Det Forenede Rusland, stemte med stort flertal for Kremls foretrukne kandidat.
Den nyudpegede borgmester har siden 2005 været stabschef for Putin.
Sobjanin afløser Jurij Lusjkov, som efter 18 år på posten blev fyret af præsident Dmitrij Medvedev i sidste måned. 
Forud for afstemningen sagde Sobjanin til byrådet, at han vil lægge vægt på at bekæmpe korruption og skære ned på overflødigt bureaukrati og ineffektiv ledelse, som, han mener, har undergravet den russiske hovedstads opblomstring efter Sovjetunionens sammenbrud.
