Zentropa og dansk film i knæ



 Dansk film er rig på talent, men selvfedme, dårlig ledelse og urimelige lønkrav har kastet filmproducenter ud i en alvorlig økonomisk krise, mener Zentropa-grundlæggeren Peter Aalbæk Jensen. Det skriver Jyllands-Posten.
 Hans eget selskab producerer for dyrt, og da biografpublikum især i 2009 er blevet væk fra danske forestillinger, hænger økonomien ikke sammen. Zentropa må over det næste år nedlægge 40 af sine nuværende 80 stillinger i Danmark.
 Peter Aalbæk Jensen tager konsekvensen og overdrager kommandoen i Zentropa til et trekløver af yngre kræfter. Peter Aalbæk Jensen vil i fremtiden arbejde fra udlandet, hvor nye Zentropa-selskaber optrapper aktiviteterne med dansk og lokalt talent.
 - Vi har ikke råd til at være romantiske. I Polen kan jeg få en dygtig fotograf for 20.000 kr. om måneden, og så arbejder han 10 timer om dagen. I Danmark udvandrede en fotograf forleden fra et møde med mig, fordi jeg ikke ville betale ham 32.000 kr. om ugen, siger Aalbæk Jensen.
 Henrik Bo Nielsen, direktør i Det Danske Filminstitut (DFI), forstår Peter Aalbæk Jensens frustrationer.
 - Med et vigende dvd-salg og tyveri i form af pirateri er det vanskeligt at finde forretningsmodeller, der hænger sammen. DFI kan ikke blande sig i overenskomstforhold, men det er klart, at med ringere indtjening må der ses på omkostningsniveauet.

