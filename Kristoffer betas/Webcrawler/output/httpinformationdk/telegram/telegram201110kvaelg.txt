K vælger Barfoed som redningsmand
Det Konservative landsråd har genvalgt Lars Barfoed som partiformand


 Med stående ovationer er Lars Barfoed lørdag middag blevet genvalgt som partiformand ved partiets landsråd i Herning.
Han får de organisatoriske næstformand Finn Poulsen og Høje-Tåstrups borgmester Michael Ziegler med ved siden, når han skal genrejse partiet, der ved valget blev Folketingets mindste med blot otte mandater.
Lars Barfoed erkendte i sin takketale til landsrådet, at det er en speciel lejlighed for de 850 deltagere.
- Vi har haft et rigtig dårligt valg, sagde han.
Flere talere ved landsrådet støtter hans linje i valgkampen om at føre midterpolitik sammen med De Radikales leder Margrethe Vestager. Partiets problem er, at det ikke kan erstatte regeringens støtteparti Enhedslisten, som har tolv mandater.
Hovedbestyrelsesmedlem John Lohff roser Lars Barfoeds linje.
- Vi skal frigøre os fra vore venner i Venstre, ellers dør vi, siger han.
Ved folketingsvalget mistede Rasmus Jarlov sin plads i Folketinget. Han vil bruge klassiske konservative dyder som "Fædreland, frihed og socialt ansvar" for at genrejse partiet. Det er en forkert diagnose at tro, at man kan arbejde sig ud af problemerne, siger han.
/itzau/

