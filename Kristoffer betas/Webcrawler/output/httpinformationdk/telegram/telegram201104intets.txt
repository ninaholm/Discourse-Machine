Intet er sket med Penkowas rotteartikel
Tidsskrift har endnu ikke trukket Penkowas rotteartikel tilbage trods anmodning fra KU og Penkowas partner.


 Københavns Universitet (KU) vil have Milena Penkowas kontroversielle rotteartikel trukket tilbage. Det samme vil den omstridte hjerneforskers tidligere spanske samarbejdspartner Juan Hidalgo.
Men tidsskriftet, der publicerede den videnskabelige artikel, som har ført til en politianmeldelse af Penkowa, har endnu ikke grebet til handling.
Det er status to måneder efter, at Hidalgo tog kontakt til tidsskriftet Glia. Her anmodede han om, at artiklen blev trukket tilbage, da der var sået tvivl om dokumentationen for godt 750 rotteforsøg.

Ifølge Juan Hidalgo har tidsskriftet endnu ikke bekræftet, at det vil trække artiklen tilbage, da det stadig ikke har hørt Penkowas version af sagen.
Efter at Weekendavisen havde sandsynliggjort, at dokumentationen for Penkowas rotteforsøg var fabrikeret, valgte KU at politianmelde hjerneforskeren.
Herefter skrev Hidalgo til Glias chefredaktør, doktor Helmut Kettenmann.
"Logisk nok har KU indset, at de er blevet snydt og vil have artiklen trukket tilbage, og jeg har intet andet valg end at være enig heri", stod der i Hidalgos henvendelse til tidsskriftet.
Politiet har rejst sigtelse mod Penkowa i sagen, der også har fået Kammeradvokaten til at kritisere rektor på KU, Ralf Hemmingsen.
 Kammeradvokaten finder det kritisabelt, at Hemmingsen ikke har lavet et telefonnotat af samtalen, hvor han skal have fået bekræftet, at rotteforsøgene var blevet foretaget på et spansk laboratorium.
