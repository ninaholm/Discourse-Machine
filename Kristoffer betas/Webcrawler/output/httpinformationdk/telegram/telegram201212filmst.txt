Filmstjernen Gérard Dépardieu flygter fra høj skat
Endnu en velhaver søger udenlands for at slippe for de franske socialisters hårdere beskatning.


 Skuespilleren Gérard Dépardieu er den seneste i rækken af franskmænd, der søger skattely uden for hjemlandet.
Det sker ifølge franske medier som følge af den øgede beskatning af velhavere, som den socialistiske præsident François Hollande har indført.
Stjernen fra blandt andet "Cyrano de Bergerac" har købt et hus i den belgiske by Nechin tæt på grænsen til Frankrig. Det siger den lokale borgmester Daniel Senesael.
Depardieu har også være på kommunekontoret for at forhøre sig om, hvordan man bliver registreret som borger i Belgien.
Depardieu skal ikke bevæge sig langt for at støde på ligesindede. Ifølge borgmesteren bor der omkring 2800 franske statsborgere i Nechin.
Blandt andre den hovedrige Mulliez-familie, der ejer supermarkedskæden Auchan og Decathlon-sportsforretningerne. Familien har i årevis har holdt sig uden de franske skattemyndigheders rækkevidde.
Bosiddende i Belgien betaler ikke velhaverskat. Og der er heller ingen beskatning af kapitalgevinster som for eksempel overskud fra handel med aktier.
François Hollande lovede i forårets valgkamp sine vælgere, at han ville beskatte rige franskmænd væsentlig hårdere end sin borgerlige forgænger, Nicolas Sarkozy.
 - Hvis der er ofre, der skal foretages, og det vil der være, så vil det være for de rigeste at bringe dem, sagde Hollande.
Og det løfte har han indfriet. Personer med aktiver for over 1,3 millioner euro (11 millioner kroner) beskattes nu væsentligt hårdere end under Sarkozy. De højere skatter skal dække en del af hullet i statskassen og mindske budgetunderskuddet.
Siden har adskillige velhavere forladt Frankrig og bosat sig i mere milde skatteklimaer.
Og Gérard Dépardieu kommer heller ikke til at bidrage til genopretningen af Frankrigs statsfinanser.
- Jeg tror, han ønsker at opleve atmosfæren her i Belgien, vores identitet, og de landlige omgivelser, siger Senesael.
Borgmesteren nævner ikke noget om den mere lempelige beskatning.
Mens Depardieu, der øgede sin globale berømmelse som figuren Obelix i Asterix-filmene, muligvis får en økonomisk gevinst ud af at forlade Frankrig, så gør nyheden ikke noget for at rette op på hans image, der er plettet af flere pinlige optrin.
Så sent som i sidste uge blev Depardieu anholdt for spirituskørsel, da han faldt af sin scooter i Paris.
