EU-veteran: Behov for ny EU-kritisk bevægelse i Danmark
DF's fremgang ved EU-valget skyldes et manglende alternativ for EU-kritiske vælgere, mener Jens-Peter Bonde.


 Dansk Folkeparti ser ud til at støvsuge størstedelen af stemmerne fra de EU-skeptiske vælgere ved søndagens valg til Europaparlamentet.
Men det skyldes i høj grad, at der ikke er noget reelt alternativ for de EU-skeptiske vælgere på midten af dansk politik.
Det mener EU-kritikkens "grand old man" Jens-Peter Bonde, som har siddet 29 år i Europaparlamentet for henholdsvis Folkebevægelsen mod EU og Junibevægelsen.
- Med Dansk Folkeparti har borgerlige vælgere fået et sted at have deres skepsis, og Morten Messerschmidt er en fantastisk kommunikator, så han samler meget af den generelle skepsis op. Men Dansk Folkeparti kan ikke i længden samle hele paletten, siger Jens-Peter Bonde.
Han tror heller ikke på, at Folkebevægelsen kan vende tilbage til fordums storhed:
- Folkebevægelsen var bredere tidligere, så vi gik ind over midten. Men det er i dag blevet meget rødere og er på vej til at blive Enhedslisten - på godt og ondt.
Jens-Peter Bonde trak sig fra EU-Parlamentet i 2008. Et valgnederlag året efter blev dødsstødet for Junibevægelsen, som tilbage i 1992 brød med Folkebevægelsen for at føre en mere konstruktiv EU-kritisk politik.
Men havde Junibevægelsen overlevet, kunne der have været solid opbakning i sigte ved dette valg, mener Bonde.
- Markedet for en Junibevægelse i dag er meget større, end da vi lukkede ned for fem år siden. Der er i den grad brug for nogen, der vil samle en kritisk og konstruktiv tilgang til EU op, så den ikke kun findes på fløjene, siger Bonde.
Han afviser dog, at han pønser på at genstarte Junibevægelsen.
- Vores tid har været. Der er brug for noget helt nyt, siger Bonde.
