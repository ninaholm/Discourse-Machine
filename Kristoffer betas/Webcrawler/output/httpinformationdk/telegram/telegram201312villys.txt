Villy Søvndal får roser med på sin vej ud af rampelyset
Villy Søvndal trækker sig fra politik på grund af helbredet. Og politikerne står i kø for at sige farvel.


 Villy Søvndal (SF) er forhenværende. Han trækker sig fra posten som udenrigsminister på grund af helbredet, og han får rosende ord med på vejen.
Se her hvordan en række politikere siger farvel til Villy Søvndal:
* Annette Vilhelmsen, SF-formand, siger:
- Villy har ydet en kæmpe indsat for SF helt tilbage fra tiden i Kolding Kommune, som menigt medlem af Folketinget og som formand og minister. Han har løftet SF.
* Helle Thorning-Schmidt (S), statsminister, i en pressemeddelelse:
- Det er vigtigt at tage hensyn til sit helbred og sin familie. Men jeg vil ikke lægge skjul på, at jeg vil savne Villy Søvndal som minister. Han har været en utrolig arbejdsom og engageret udenrigsminister, som vi skylder en stor tak.
* Ole Sohn, forsvarsordfører i SF:
- Villy stillede sig om nogen i spidsen for at udvikle SF til et indflydelsesparti, der kunne og turde tage ansvar. Derudover er han en god ven med et åbent og humoristisk sind. Og dyb respekt for, at han nu vælger helbredet og familien.
På Facebook skriver politikerne også til Søvndal:
* Lars Løkke Rasmussen, formand for Venstre:
- Jeg har kendt Villy fra vores fælles fortid i kommunalpolitik i 80'erne og starten af '90'erne, hvor han var blandt de - dengang relativt få - SF-profiler. Og uanset politiske uenigheder har jeg altid haft enorm respekt for den arbejdsindsats og det engagement, han lagde for dagen i kampen for at nå det mål.
* Christian Friis Bach, tidligere udviklingsminister (R):
- Det hændte da, at vores rådgivere kom lidt op og diskutere Men når Villy og jeg så satte os ned fandt vi en løsning, inden vi havde drukket en kvart kop kaffe ... Tak Villy for rigtigt godt samarbejde og samvær - også på vores fælles rejser! Var virkelig glad for at have dig som ven og kollega i Udenrigsministeriet!
* Lene Espersen (K), tidligere udenrigsminister:
 - Er rigtig ked af at Villy Søvndal stopper. Vi var bestemt ikke enige i alt - men formåede alligevel at blive enige om bl.a. en ny plan for dansk bidrag til Afghanistan. Samtidig er Villy Søvndal et gennem ordentligt og utrolig rart menneske - og på vores Danmarks turné sammen, hvor vi lavede en samtalebog, fik jeg faktisk kun positive og sjove oplevelser med Villy.
* Ida Auken (SF), miljøminister:
- Kære Villy. Tak for dit store arbejde for SF og Danmark. Tak fordi du troede på mig, da jeg var helt ny i politik. Tak for alt det du har gjort for at reformere venstrefløjen. Og tak for alle de gange vi er knækket sammen af grin, fordi du sagde noget sjovt.
* Lars Barfoed, formand for De Konservative:
- Dansk politik er blevet lidt fattigere ... Jeg håber dog stadig, at Villy Søvndal i ny og næ vil blande sig i debatten, så vi stadig får fornøjelsen af hans vid og skarpe tunge.
 Også på Twitter er der mange ord til Villy Søvndal:
* Morten Østergaard, radikal uddannelsesminister:
- Villy Søvndal har arbejdet utrætteligt for DKs interesser og gjort en forskel. Respekt for en flot indsats og forståelig beslutning.
* Jesper Petersen, Socialdemokraternes finansordfører:
- En afholdt gammel ven - og en god udenrigsminister for Danmark - takker af. Respekt for beslutningen og god bedring til @villysoevndal.
* Karina Lorentzen (SF), formand for Folketingets Retsudvalg:
- Man har kun ét helbred og ét liv. Forstår derfor Villys beslutning. SF skylder dig meget - her er tak virkeligt kun et fattigt ord.
* Anders Fogh Rasmussen, Natos generalsekretær:
- Villy, tak for med- og modspil i tyve år. En god modstander er guld værd. De bedste ønsker for fremtiden.
* Pia Olsen Dyhr (SF), transportminister:
- Trist at Villy Søvndal trækker sig. Vi har fulgtes længe og haft et godt samarbejde! Godt at du nu får tid til din familie!
* Özlem Sara Cekic (SF):
- Rigtig ked af Villys exit. Han har betydet utrolig meget for SF men også for mig personligt. Jeg meldte mig faktisk ind i SF pga. ham.
* Jakob Ellemann-Jensen, udviklingsordfører for Venstre:
- Det har helt sikkert ikke været nemt, men det er en klog og en rigtig beslutning at Søvndal lytter til sit helbred og sin familie.
* Per Clausen, Enhedslisten:
- Trist at høre at Villy har valgt trække sig. Villy har betydet rigtig meget for SF og venstrefløjen i mange år
