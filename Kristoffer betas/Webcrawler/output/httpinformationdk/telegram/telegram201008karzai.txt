Karzai løslader potentielt korrupt hjælper
Den afghanske præsident, Hamid Karzai, beskyldes for at have beordret en korruptionsanklaget rådgiver løsladt. Sagen forværrer forholdet til USA.


 Afghanistans præsident, Hamid Karzai, sørgede personligt for, at hans korruptionsanklagede toprådgiver Mohammed Zia Salehi, blev løsladt, skriver avisen Washington Post.
Den højtstående rådgiver anklages og efterforskes for at have givet kontanter og gaver til allierede. Han efterforskes også for at have haft telefonisk kontakt med Taliban-oprørere.
Karzais talsmand Waheed Omer har ikke kommenteret beskyldningerne, men præsidentens juridiske rådgiver Nasrullah Stankezi benægter, at Karzai har haft noget at gøre med Salehis løsladelse.
Tilsyneladende blandede Karzai i sagen mod rådgiveren efter at afghanske efterforskere indledte korruptionssager mod Salehis og "andre mulige Karzai-allierede i præsidentpaladset", skriver Washington Post.
Den afghanske præsident er under stort pres fra sine vestlige støtter for at rydde op i den omfattende korruption i Afghanistan. 
Landet anses for at være det næstmest korrupte land i verden kun overgået af Somalia ifølge vagthundeorganisationen Transparency International.
Tidligere i august beordrede Karzai en gennemgang af to vestligt støttede antikorruptionsorganer for at bringe "dem i trit med afghanske og islamiske værdier".
Kontroversen om de to organisationer har ifølge Washington Post skabt "måske den mest seriøse krise i år mellem Afghanistan og USA".
