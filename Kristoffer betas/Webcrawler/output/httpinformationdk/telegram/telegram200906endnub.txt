Endnu en britisk minister trækker sig



 Endnu en minister i den britiske regering meddelte i dag, at hun træder tilbage. Meddelelsen underminerer yderligere premierminister Gordon Browns autoritet og sætter spørgsmålstegn ved hans politiske fremtid.
 - I dag har jeg meddelt premierministeren, at jeg trækker mig fra regeringen, hedder det i en erklæring fra Hazel Blears, der er minister for lokalstyrespørgsmål. 
 Hendes tilbagetræden kommer en dag inden de britiske vælgere går til både lokalvalg og valget til EU-Parlamentet. Ved begge valg står Brown til at få en ordentlig lussing af vælgerne i kølvandet på afsløringer af, at medlemmer af Underhuset har svindlet med deres tilskud til dobbelt boligførelse.
 Blears accepterede i sidste måned at tilbagebetale godt 13.000 pund (112.000 kr.), hun havde unddraget i skat i forbindelse med et hussalg.
 En kilde tæt på indenrigsminister Jacqui Smith sagde i går, at hun vil træde tilbage i forbindelse med en regeringsrokade, som brown ventes at foretage straks efter valgene i morgen.
 Smith er blevet kritiseret for at have opgivet sin søsters hjem i London som sit eget - for derefter at hæve tilskud for denne bopæl. Dertil kommer, at hun også har ladet skatteyderne betale for blandt andet en såkaldt "voksenfilm" til sin mand.
 - Timingen er så skadelig for Brown. Hvem er der efterhånden tilbage at indsætte i regeringen, siger Simon Lee, professor i statskundskab ved Hull-universitetet i det nordlige England.
 Der er også forlydender i Storbritannien om, at finansminister Alistair Darling står foran at ryge ud af regeringen.
 Premierminister Brown sagde mandag, at også Darling havde begået "en fejl". Darling har fået udbetalt tilskud til dobbelt husførelse, selv om det var for en lejlighed, han ikke boede i.
 Finansministeren siger, at han har tilbagebetalt 668 pund (5770 kroner) og samtidig undskyldt fadæsen, som fandt sted i forbindelse med, at han flyttede ud af sin London-lejlighed i 2007 for at blive medlem af regeringen.
