4000 børn skal følges under opvækst



 En ny stor sundhedsundersøgelse vil i de kommende år følge 4000 danske børn gennem hele deres opvækst. Undersøgelsen skal blandt andet give svar på, hvilken betydning miljøskadelige stoffer har for børns sundhed, og hvordan man kan mindske sygdomme i småbørnsalderen.
 Det er Odense Kommune, Odense Universitetshospital og Syddansk Universitet, der er gået sammen om at finde svar på nogle af de spørgsmål, som optager både børnefamilier og lægevidenskaben. Målet er at skaffe ny viden om børns sundhed og sygdom, og hvordan man bedst forebygger visse sygdomme hos børn. 
 Fra januar 2010 og to år frem vil alle gravide i Odense Kommune få tilbud om at deltage i forskningsprojektet.
 Der har tidligere været gennemført lignende undersøgelser i Danmark, men det er første gang der etableres en undersøgelse med så langsigtet et perspektiv,og som samtidigt kobler sociale og biologiske data, oplyser Odense Kommune.   
