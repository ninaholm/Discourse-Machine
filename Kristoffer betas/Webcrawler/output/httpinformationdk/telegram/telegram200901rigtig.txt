Den rigtige vej for posten



 Skal fødselsdagshilsnen med sikkerhed være fremme på dagen, så er det en god idé at putte brevet i postkassen to dage før. Selv om det går den rigtige vej for brevomdelingen i Post Danmark, så nåede 6,3 procent af alle A-breve i 2008 ikke frem dagen efter afsendelsen.
 En opgørelse viser, at 93,7 procent af alle A-breve nåede frem i rette tid, og det er en fremgang i forhold til 2007, men en tilbagegang i forhold til 2006, da det var 94,1 procent af A-brevene. 
 For B-brevene, som skal være omdelt senest to dage efter afsendelsen, blev 2008 det bedste år siden 2004. 98,5 procent af brevene kom ud i rette tid, og det er en fremgang i forhold til 2007, hvor andelen lå på 97,6 procent.
 Kommunikationschef i Post Danmark Lars Kaspersen siger, at det var problemer med at skaffe arbejdskraft, der i begyndelsen af 2008 bød på store udfordringer.
 - De seneste to kvartaler viser dog, at vi har gennemført store omlægninger og øget kvaliteten på samme tid, siger Lars Kaspersen.
