FAKTA: De ledige får endnu en redningskrans
Regeringen, SF og Enhedslisten har lavet en aftale om en "ny midlertidig kontantydelse" til de ledige.


 Her følger de seneste ændringer i dagpengereglerne:
* Redningskrans 1 fra oktober 2011:
Halveringen af dagpengeperioden bliver udskudt fra 1. juli 2012 til 1. januar 2013.
* Redningskrans 2 fra august 2012:
- Den første akutpakke giver blandt andet ledige bedre mulighed for at få vikarjob via rotationsordninger, ret til virksomhedspraktik eller job i løntilskud og ret til opkvalificeringsjob.
* Redningskrans 3 fra oktober 2012:
- I den næste akutpakke aftales det med arbejdsgiverne, at der skal slås 12.500 job op, der er øremærket til ledige, der er på vej til at miste dagpengene - de såkaldte akutjob.
* Redningskrans 4 fra november 2012:
- Regeringen og Enhedslisten indfører en særlig ret til at uddanne sig og få uddannelsesydelse i op til et halvt år, der ligger på niveau med kontanthjælp. Det er den første af tre ydelser, der skal afbøde effekterne af dagpengereformen.
* Redningskrans 5 fra maj 2013:
- Uddannelsesydelsen forlænges, og en ny midlertidig arbejdsmarkedsydelse indføres. Arbejdsmarkedsydelsen er ikke afhængig af familie- eller formueindkomst. Den midlertidige arbejdsmarkedsydelse gives til personer, som har opbrugt dagpengeretten og/eller den særlige uddannelsesordning.
Redningskrans 6 fra november 2014:
 - En "ny midlertidig kontantydelse" til "ledige uden anden mulighed for offentlig forsørgelse, når retten til dagpengene og arbejdsmarkedsydelse er opbrugt", indføres. Den nye understøttelse er på samme økonomiske niveau og rummer de samme familie- og formuebetingelser som arbejdsmarkedsydelsen, der blev kastet ud som redningskrans i 2013.
Kilde: Finansministeriet og Beskæftigelsesministeriet
