Danskerne afviser besparelser på velfærden
Danskerne vil ikke spare på ældrepleje, børnepasning og skole, selvom regeringen kalder offentlige besparelser for nødvendige. Venstre peger på folkeskolen.


 Kun 2,5 procent af danskerne er klar til besparelser på ældrepleje, børnepasning eller folkeskole.
Det viser en meningsmåling, som Catinét har gennemført for Ritzau.
Det er ellers de tre områder, der ifølge kommunerne kommer til at holde for, hvis regeringen gennemfører sin plan om, at kommunerne skal spare fire milliarder kroner.
Det store flertal af danskerne - 71,3 procent - peger på administration som det sted, hvor eventuelle besparelser skal hentes hjem.
Det er dog langt fra muligt at hente pengene der, siger kommunerne. Og statsminister Lars Løkke Rasmussen (V) har sagt, at han ikke kan garantere imod serviceforringelser.
Venstres finansordfører, Jacob Jensen, peger på folkeskolen som et sted, hvor kommunerne kan spare.
- Der bliver 36.000 færre skoleelever i de kommende 10 år, og så er det naturligt at sige, at der måske ikke er behov for så mange lærere, siger han men understreger samtidig, at kommunerne efter hans opfattelse også kan finde penge i at effektivisere.
Modsat regeringen vil oppositionen fortsat lade den offentlige sektor vokse og er parat til at lade skatterne stige for at finansiere den offentlige velfærd. Og Socialdemokraternes finansordfører, Morten Bødskov, mener, at målingen viser, at S har vælgerne på deres side:
- Det her er dødsstødet til regeringens planer om at fyre 8000 offentligt ansatte. For de bliver fyret de steder, hvor vælgerne absolut ikke mener, at der skal spares, siger han.
Selvom danskerne kun i meget begrænset omfang er parat til at udpege konkrete besparelser, så mener 22,9 procent, at besparelser er den rigtige medicin, når de offentlige budgetter kommer under pres. Og her er mændene overrepræsenterede.
26,5 procent foretrækker skattestigninger frem for besparelser, og her er kvinderne overrepræsenterede.
Det store flertal - 43,7 procent - foretrækker dog en kombination af begge dele.
Målingen er gennemført som en webmåling med 1019 personer over 18 år fra den 22. til den 26. april.
