Ny K-leder: Minister skal sikre frivillige lektiecaféer
Lektiecafé-kritik er dejligt eksempel på, hvor skrækkeligt det bliver efter valget, mener Søren Pape Poulsen.


 De Konservative ville som det eneste parti bag skolereformen ikke acceptere lange skoledage med obligatorisk lektiecafé.
Derfor endte det med, at lektiehjælpen er et frivilligt tilbud frem til næste folketingsvalg, hvorefter de øvrige partier vil gøre det obligatorisk.
Og den aftale skal kommuner og skoler respektere, understreger De Konservatives nye politiske leder, Søren Pape Poulsen:
- Vi har en aftale om, at lektiecafeer skal være frivillige, og så skal det ikke være sådan, at eleverne i bund og grund er tvunget til at være der. Jeg har som udgangspunkt tillid til, at kommunerne selvfølgelig holder loven. Men hvis de ikke gør det, så går jeg ud fra, at ministeren griber ind og sikrer, at det sker, siger han til Ritzau.
Udmeldingen fra De Konservatives nye leder kommer, efter at både forældre og elever har påpeget, at der på flere skoler ikke er noget reelt alternativ til at deltage i de frivillige lektiecaféer.
Enten fordi lektiecaféen er placeret midt på skoledagen imellem andre undervisningstimer, eller fordi skolefritidsordninger ikke åbner, og skolebusser ikke kører, før efter lektiecaféen.
Men protesterne er kun en forsmag på den virkelighed, der venter, forudser Søren Pape Poulsen.
- Det her er et dejligt eksempel på, hvor skrækkeligt det bliver efter næste folketingsvalg, når alle børn skal tvinges i lektiecaféerne.
- Vi har lavet den her aftale om, at det skal være frivilligt, af den grund, at forælder, der arbejder på andre tidspunkter - for eksempel sygeplejersken, der har aftenvagt - kan nå at se deres børn, i stedet for at de skal sidde og læse en bog i en tvangs-lektiecafé.
- Det her bliver jo virkelighed i hele landet efter næste folketingsvalg, siger han.
Undervisningsminister Christine Antorini (S) skriver i en mail til Ritzau, at en frivillig lektiecafé skal placeres "om eftermiddagen i ydertimerne", og at kommunerne er forpligtede til at tilbyde elever, som fravælger lektiehjælpen, "et relevant fritidstilbud" i den tid.
Ministeren vil nu bede Kommunernes Landsforening om at præcisere disse rammer for kommunerne.
