FN's Syrien-mægler tilkalder USA og Rusland før tid
Rusland og USA skal allerede torsdag deltage i fredsforhandlingerne om Syrien, der finder sted i Geneve.


 FN's særlige udsending Lakhdar Brahimi vil torsdag holde samtaler med USA og Rusland, som eller var planlagt til fredag, oplyser FN i en pressemeddelelse.
- De trilaterale forhandlinger med Ruslands viceudenrigsminister Gennadij Gatilov og den amerikanske viceudenrigsminister Wendy Sherman vil allerede finde sted torsdag eftermiddag, lyder det i meddelelsen.
Brahimi kæmper bravt for at holde fredsforhandlingerne i Geneve i gang mellem repræsentanter fra det syriske regime og den del af den syriske oppositionen, der har valgt at deltage i forhandlingerne.
FN's særlige udsending sagde tirsdag, at fredsprocessen mellem den syriske regering og den del af oppositionen, som deltager i forhandlingerne i Geneve, stod mere eller mindre stille, efter at parterne startede på anden runde af fredsforhandlingerne i mandags.
Samtidig med forhandlingerne er missionen med at evakuere indbyggere fra den belejrede syriske by Homs blevet genoptaget efter knap et døgns pause, da den blev midlertidigt indstillet tirsdag.
Siden fredag i sidste uge har der været våbenhvile i byen, og omkring 1200 personer er blevet evakueret fra Homs. Våbenhvilen udløb oprindeligt søndag aften, men den blev forlænget med tre dage og udløber nu onsdag aften ved midnat.
