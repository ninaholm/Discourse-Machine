Genmab blev 2,6 milliarder mere værd på en enkelt dag
Biotekselskabet Genmab er dagens højdespringer på fondsbørsen. Aktien steg med 10,8 procent til 471 kroner.


 Aktionærerne i biotekselskabet Genmab har grund til at feste. I løbet af onsdagen steg selskabet med 2,6 milliarder kroner i værdi. Aktien skød i vejret som dagens højdespringer med 10,8 procent til kurs 471.
Genmab er i det toneangivende aktieindeks C20, og kan ikke alene prale af den største stigning i dette indeks, men blandt samtlige aktier, der handles på fondsbørsen.
Selskabets samlede markedsværdi har med dagens stigning rundet 26,8 milliarder kroner.
Det var positive nyheder tirsdag om et ny kræftstudie, der fik aktien på himmelflugt. Det handler om medicinen Daratumumab, der skal behandle knoglemarvskræft.
Positive fase 2-testresultater betyder, at Genmabs amerikanske samarbejdspartner Janssen Biotech er kommet nærmere en godkendelse af lægemidlet.
Det sendte godt nok selskabets aktier nedad i USA, men i Danmark har investorerne altså reageret positivt, og allerede ved 11-tiden lå kursen på Genmab-aktien omkring 462, svarende til en stigning på cirka ni procent.
Og der er mere i vente, hvis man skal tro aktieanalytikerne. Flere banker og finanshuse har i hvert fald hævet deres kursmål for aktien.
Nordea mener ifølge Ritzau Finans, at aktien på sigt bliver 670 kroner værd, mens Danske Bank har sat kursmålet til 530.
Genmab er i forvejen en af de C20-aktier, der er steget kraftigst den seneste tid.
I 2014 var det den aktie, der havde forøget sin værdi næstmest, mens den var topscoreren i januar med en stigning på 21,87 procent.
