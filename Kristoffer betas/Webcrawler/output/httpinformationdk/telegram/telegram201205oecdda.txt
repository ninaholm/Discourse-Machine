OECD: Danskerne mest tilfredse med livet
Danskerne er det folkefærd, der er mest tilfredse med livet, viser en undersøgelse, som OECD står bag.


 Danmark er det land, hvor indbyggerne er mest tilfredse med livet. Det viser en OECD-undersøgelse blandt medlemslandene, hvor borgernes trivsel og sociale liv bliver målt og vejet.
Organisationen for Økonomisk Samarbejde og Udvikling (OECD) vil med undersøgelsen "Your Better Life Index" sætte fokus på, om vores liv egentlig forbedres i takt med vores stigende rigdom.
Indekset indeholder 11 kriterier, som beskriver, hvordan OECD-medlemslandene klarer sig, når det handler om for eksempel sundhed, borgernes oplevelse af balance mellem job og privatliv, oplevelse af sikkerhed, påvirkning fra forurening og generel tilfredshed med livet.
Og det er på sidstnævnte, hvor danskerne kårer sig selv som de mest tilfredse med en score på 7.8.
Undersøgelsen viser også, at danskerne bruger en forholdsvis stor del af deres indkomst på at betale deres bolig i forhold til de andre medlemslande. Med 26 procent af indkomsten til boligudgifter overgås danskerne kun af newzealænderne med 29 procent.
Danskerne ligger med en gennemsnitlige levealder på 79,3 år noget fra japanerne, der gennemsnitligt kan regne med at blive 83 år.
OECD lancerede undersøgelsen sidste år i forbindelse med organisationens 50-års fødselsdag og er et forsøg på at sætte fokus på alt fra BNP til mere bløde værdier.
OECD håber, at initiativet vil skabe større interesse for menneskelige værdier og de faktorer, der er vigtige for menneskers velbefindende.
På hjemmesiden "Your Better Life Index" slår OECD fast, at "mennesket er et socialt væsen"
Ifølge OECD er "Your Better Life Index" det første konkrete resultat af den såkaldte Stiglitz rapport fra 2009, som anbefalede at udvikle en mere fyldest gørende måde at måle et lands succes på, end blot ud fra størrelsen af bruttonationalproduktet.
