Kræftens Bekæmpelse: Rygelov ikke hård nok
Kræftens Bekæmpelse ærgrer sig over, at politikerne ikke er gået endnu længere med den ny rygelov.


 Total forbud mod rygning på skoler, institutioner og enkeltmandskontorer udgør samlet set et skridt i den rigtige retning - men det er ikke nok, lyder det fra Kræftens Bekæmpelse.
- Vi havde gerne set, at man var gået længere. Rygerum og rygekabiner beskytter eksempelvis ikke ikke-rygerne mod kræftfremkaldende stoffer, siger Leif Vestergaard Pedersen, direktør i Kræftens Bekæmpelse.
Regeringen og Enhedslistens har indgået en aftale om en ny rygelov, så der nu indføres totalforbud mod rygning på en lang række uddannelses- og opholdssteder for børn og unge.
Samtidig bliver det forbudt at pulse på smøgerne på enkeltmandskontorer. Dog kan rygere søge om tilladelse til at ryge i firmabiler, lastbiler, kraner og lignende, hvis de kun bemandes af en person ad gangen.
- Det er konsekvent at sige, at når vi har forbudt unge under 18 år at købe tobak, så må der heller ikke ryges på skoler og andre uddannelsesinstitutioner. Hverken inde eller ude, siger Leif Vestergaard Pedersen og fortsætter:
- Vi anerkender, at forbuddet mod rygning på enkeltmandskontorer er et skridt i den rigtige retning. Men vi mangler at fjerne tobaksrøgen helt fra arbejdspladserne.
Oppositionen på Christiansborg har ikke mange roser tilovers for de nye skærpelser.
Dansk Folkepartis forebyggelsesordfører, Jens Henrik Thulesen Dahl, kalder loven formynderisk.
Den holdning deler Leif Vestergaard Pedersen dog ikke:
- Rygerne må sådan set ryge, som de vil. Men det skal være uden at udsætte andre for en helbredsmæssig belastning. Og det er det, der sker på enkeltmandskontorer.
Direktøren fra Kræftens Bekæmpelse mener endvidere, at fremtiden vil bringe flere forbud med sig - herunder forbud mod rygning i private hjem:
- Jeg er helt sikker på, at danskere, der bor i lejlighed, i fremtiden vil kræve, at der ikke lugter af tobaksrøg i deres opgange.
