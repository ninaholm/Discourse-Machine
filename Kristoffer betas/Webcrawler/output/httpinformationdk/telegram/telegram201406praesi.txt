Præsidentkandidat overvejer at opgive afghansk valgboykot
Ny situation i Kabul, efter at lederen af den uafhængige valgkommission trækker sig efter kritik.


 Lederen af Afghanistans uafhængige valgkommission valgte mandag at trække sig tilbage i en tiltagende strid omkring valgsvindel ved præsidentvalget.
- Jeg trækker mig af hensyn til de nationale interesser, siger Zia-ul-Haq Amarkhail, som leder den uafhængige valgkommission. Han afviser, at han har gjort noget forkert.
- Jeg træder ikke tilbage efter pres fra nogen, siger han.
Umiddelbart efter meldingen fra valgkommissionen siger præsidentkandidaten Abdullah Abdulla, at han overvejer at afslutte sin boykot af valget.
- Nu står døren åben for os, så vi kan føre drøftelser med valgkommissionen og tale om betingelser og omstændigheder, som vil hjælpe på processen, siger Abdullah til journalister i Kabul.
Abdullah har forlangt, at stemmeoptællingen efter anden runde af landets præsidentvalg, der fandt sted 14. juni, skal standse øjeblikkeligt.
Abdullah har begrundet sit krav det med, at han ikke længere har tillid til landets valgmyndigheder, og at valget er omgærdet af beskyldninger om valgsvindel.
- Stemmeoptællingen bør stoppe omgående, og hvis den fortsætter, vil resultatet ikke have nogen legitimitet, har den tidligere afghanske udenrigsminister sagt.
Abdullah Abdullah vandt præsidentvalgets første runde og var således op mod Ashraf Ghani, der fik næstflest stemmer. Abdullah fik 45 procent af stemmerne, mens 32 procent stemte på Ghani i første valgrunde, der fandt sted i april.
Den afgående præsident, Hamid Karzai, var ikke på stemmesedlen, da han i henhold til forfatningen ikke kan genopstille. Han har siddet på posten siden overgangsregeringen i 2001 efter Taliban, og han er siden blevet valgt til posten i de to følgende femårige valgperioder.
