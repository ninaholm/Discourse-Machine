Byrådspolitikere: Skolebørn er vigtigere end arbejdsløse
Hverken ledige eller ældre står i første række, når der skal prioriteres i kommunerne, viser undersøgelse.


 Hvis kommunerne får flere penge mellem hænderne, vil lokalpolitikere hellere bruge dem på folkeskoler frem for plejehjem, arbejdsløse eller hullede veje.
Det viser en stor undersøgelse, som Det Nationale Institut for Kommuners og Regioners Analyse og Forskning udgiver torsdag, skriver Avisen.dk.
Over 1000 af de knap 2500 byrådsmedlemmer har deltaget i undersøgelsen, som ifølge programleder Ulf Hjelmar kaster lys over deres reelle prioriteter forud for kommunalvalget 19. november.
- Det her er ikke nødvendigvis deres valgbudskab, men deres svar er udtryk for, hvordan de ville agere efter valget, siger han til Avisen.dk.
I undersøgelsen er kommunalpolitikerne blevet bedt om at udpege, hvor de ville bruge flere penge - og hvor de ville spare, hvis der igen skrues på budgetterne.
Næsten 18 procent af politikerne fremhæver folkeskolen som det velfærdsområde, som trænger mest til en økonomisk indsprøjtning. 12 procent peger på ældreomsorg, mens 11 procent vil prioritere kommunens arbejdsløse.
- Det er fundamentalt set en underlig fordeling, fordi demografien peger i den stik modsatte retning, siger kommunalforsker Roger Buch, der er forskningschef på Danmarks Medie- og Journalisthøjskole, til Avisen.dk.
- I de kommende 10-12 år vil antallet af ældre være kraftigt stigende, mens antallet af børn i skolealderen er svagt faldende, tilføjer han.
Det stærke fokus på folkeskolereformen har formentlig øget den politiske sympati for folkeskolen, vurderer Roger Buch.
Det mest overraskende ved undersøgelsen er dog, at beskæftigelse ikke prioriteres højere, mener kommunalforskeren.
- Det er jo det helt store emne ude hos vælgerne - og noget af det, jeg tror, kommer til at afgøre valgkampen, siger Roger Buch.
Beskæftigelsesområdet er samtidig på tredjepladsen over steder, hvor lokalpolitikerne ville svinge sparekniven.
Flest udpeger dog kommunernes egen administration som det område, der skal holde for, hvis der igen files på de kommunale budgetter.
