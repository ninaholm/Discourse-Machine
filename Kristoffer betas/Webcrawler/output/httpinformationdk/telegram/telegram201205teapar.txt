Tea Party jorder et republikansk koryfæ
Efter 35 år som republikansk senator fælder Tea Party Richard Lugar. Det giver bange anelser blandt moderate.


 Tea Party-bevægelsen, der repræsenterer den yderste højrefløj i USA's Republikanske Parti, har vundet en stor sejr i staten Indiana ved at fælde den mangeårige senator Richard Lugar.
Det skete ved et primærvalg i Det Republikanske Parti, hvor Tea Party-bevægelsen fik deres kandidat, Richard Mourdock, valgt til at repræsentere partiet ved efterårets valg til det amerikanske senat.
Lugars nederlag ved tirsdagens valg giver genlyd i Det Republikanske Parti og bange anelser hos den moderate fløj i partiet.
Den 80-årige Lugar er en af de mest respekterede politikere i den amerikanske kongres. Han har i sine 35 år som senator været en vigtig stemme i amerikansk udenrigs- og sikkerhedspolitik.
Lugars nederlag var meget stort. Han tabte med mere end 20 procentpoint, fremgår det torsdag af tal fra Indianas valgkommission.
- Lugars nederlag er et signal fra Tea Party til det republikanske establishment om at vågne op, siger den republikanske strateg Ford O'Connell, som støtter Mourdock.
Mange moderate republikanere er bekymrede for, at det voldsomme sving til højre, som Tea Party-bevægelsen repræsenterer, vil gavne Demokraterne ved valget til november.
Republikanerne har hidtil stået med en realistisk mulighed for at tilbageerobre Senatet fra Demokraterne.
Indiana har længe været regnet som en sikker stat for Republikanerne, men meningsmålinger viser, at Demokraterne står stærkt med Mourdock som modkandidat.
Havde Lugar stået på stemmesedlen, ville han have været så godt som sikker på at blive genvalgt.
Da Lugar sidst stillede op til valg i 2006, var han så stor en mundfuld, at Demokraterne undlod at opstille en modkandidat.
Senest har det navnlig ophidset Tea Party-bevægelsen, at Lugar stemte ja til præsident Barack Obamas to kandidater til højesteret, Sonia Sotomayor og Elena Kagan.
