Gaddafi opfordrer til jihad mod Schweiz



 Libyens leder, Muammar Gaddafi, opfordrer til jihad (hellig krig) mod Schweiz på grund af det forbud mod byggeri af minareter, som blev vedtaget i alpelandet sidste år.
- Mod det vantro og frafaldne Schweiz bør der erklæres jihad med alle midler, sagde Gaddafi i en tale i byen Bengazi i forbindelse med profeten Muhammeds fødselsdag.
- Enhver muslim, der har noget at gøre med Schweiz, er vantro og er imod islam, Muhammed, Gud og Koranen.
Gaddafi tilføjede, at "jihad mod Schweiz, mod zionismen og mod udenlandsk aggression er ikke terrorisme".
Ved en folkeafstemning i november sidste år stemte 57,5 procent af de schweiziske vælgere ja til et forbud mod opførelse af minareter - de høje tårne, hvorfra der kaldes til bøn i moskéerne.
Gaddafi har også slået til lyd for, at FN flytter dets kontorer fra den schweiziske by Genève i protest mod minaret-forbuddet.
Forholdet mellem Libyen og Schweiz har været anstrengt siden 2008, hvor Gaddafis yngste søn, Hannibal, blev anholdt i Schweiz og tiltalt for vold. Det fik den libyske leder til at beordre milliarder af dollar trukket ud af schweiziske banker og libyske olieleverancer til landet indstillet.
