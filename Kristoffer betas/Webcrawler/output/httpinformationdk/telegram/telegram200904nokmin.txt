Nok en minister i konservativ golfstrøm



 Endnu en konservativ eks-minister har ladet sig invitere på talrige golfture betalt af dansk erhvervsliv. Det bekræfter nuværende trafikminister Lars Barfoed i et svar til Folketinget, skriver B.T.
 Tidligere trafikminister Flemming Hansen (K) har været på 15 golfture i sine tre sidste ministerår til 2007. Golfturene blev betalt af store virksomheder som Carlsberg og Nykredit. To golfture var med DSB's daværende generaldirektør, og to gange betalte De Danske Bilimportører.
 B.T. har tidligere beskrevet, hvordan den tidligere konservative formand Bendt Bendtsen har deltaget i 33 betalte jagt- og golfture. 
 - Det er dybt problematisk, at Flemming Hansen var på golfture betalt af netop transportvirksomheder. Konservative må jo have svært ved at sige nej, siger det socialdemokratiske medlem af Folketinget Benny Engelbrecht. 
 Ifølge de regler, der gælder for embedsmænd og ministre, skal de sige nej til alt andet end smågaver til for eksempel et jubilæum, der har større værdi end en vingave.
 Det lykkedes ikke B.T. at få et svar fra Flemming Hansen, der er på ferie.
