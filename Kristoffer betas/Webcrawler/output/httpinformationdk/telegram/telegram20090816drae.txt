16 dræbt ved minibusulykke i Algeriet
Et sammenstød mellem en lastbil og en minibus kostede 16 mennesker livet. Alle de dræbte buspassagerer var i familie med hinanden.


 16 mennesker blev dræbt, da en lastbil og en minibus lørdag stødte frontalt sammen i Algeriet. Alle passagererne i minibussen var medlemmer af samme familie, som rejste sammen, oplyser myndighederne i Algeriet.
 Minibussens chauffør og hans 15 passagerer blev dræbt ved ulykken, der skete i udkanten af byen Ghazaouet, godt 500 kilometer vest for hovedstaden Algier. Årsagen til sammenstødet kendes ikke.
 Alle passagerer i minibussen var medlemmer af samme familie, som havde været ved stranden tidligere på dagen, skriver netudgaven af avisen El Watan. Avisen havde tidligere skrevet, at 17 mennesker havde mistet livet ved den voldsomme kollision.
 Den algeriske regering strammede for nylig straffene mod bilister som følge af det stigende antal dødsulykker, som skyldes for høj fart eller hensynsløs kørsel.
