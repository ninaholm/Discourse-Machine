Kommuner overvåger borgere ulovligt
Kommuners forsøg på at afsløre socialt bedrageri resulterer ofte i ulovlig overvågning.


 Hele ni gange har Holbæk Kommunes kontrolgruppe noteret en enlig mors Chevrolet Matiz på parkeringspladsen foran hendes bopæl.
Dermed har kommunens bestræbelser på at afsløre muligt socialt bedrageri været så omfattende, at der har været tale om ulovlig overvågning og ikke kun observationer, som loven foreskriver, skriver Information.
Den enlige mor til to, 29-årige Sascha Nyhus, har nu fået frataget de almindelige og ekstraordinære børnetilskud, børnebidrag, økonomiske fripladser i børnenes institutioner og en del af boligsikringen.
Det sker, fordi faderen til hendes børn nu betragtes som en del af husstanden.
Holbæk Kommune er ikke alene om at overvåge i sager om socialt bedrageri:
- Jeg hører ofte om lignende sager, hvor kontrolgrupperne overskrider deres beføjelser. For når kontrolgruppen så systematisk holder øje med et givent sted, kan man ikke længere tale om tilfældige observationer.
- Det er overvågning, og det er ulovligt, siger lektor i socialret på Den Sociale Højskole i København Simon Thorbek.
Han har læst kontrolgruppens journaler, som Information har fået indsigt i.
Jurist og lektor i offentlig forvaltning ved Aalborg Universitet, Nina von Hielmcrone kalder sagen problematisk, men ikke spor usædvanlig.
Ud over sin stilling på universitetet har hun løbende vagter i retshjælpen i Gellerupparken i Aarhus, hvor hun ofte ser lignende eksempler på systematisk overvågning.
- I Aarhus har kontrolgruppen jo ansat pensionerede politifolk, som ved, hvordan man overvåger.
- Jeg ser løbende sager, hvor vi kan se en lang opregning af detaljer, som kun kan indhentes ved systematiske observationer. Og det er ulovligt, siger Nina von Hielmcrone.
Det var ikke muligt for avisen at få en kommentar fra Holbæk Kommune.
