Ultrakonservativ Tea Party-stjerne dropper politik
Midt i en række sager om mulig fusk med kampagneregler, vælger Michele Bachmann at afvise genvalg


 
	Den kontroversielle amerikanske politiker Michele Bachmann, der forsøgte at blive republikansk præsidentkandidat i 2012, vil ikke søge genvalg til Repræsentanternes Hus i Kongressen.

	Hun afviser, at beslutningen hænger sammen med, at hendes præsidentkampagne i øjeblikket bliver undersøgt for at bryde med reglerne for kampagnefinansiering.

	Bachmann, der blev set som en stjerne i den konservative Tea Party-bevægelsen, er kendt for sin bramfrie retorik og for sin skarpe kritik af præsident Barack Obama. Hun har især været bakket op af evangelisk kristne vælgere.

	Selvom 57-årige Bachmann kunne se frem til en tæt kamp med demokraten Jim Graves om sin plads i Repræsentanternes Hus, afviser hun, at hun giver op på forhånd.

	- Min beslutning er ikke påvirket af bekymringer om et genvalg, siger hun i en over otte minutter lang video på sin kampagneside, hvor hun bekendtgør, at hun trækker sig.

	Bachmann tilføjer, at beslutningen heller ikke handler om de mindst fem igangværende undersøgelser af hendes præsidentkampagnemidler.

	- Det var klart forstået, at overholdelse af alle regler og bestemmelser var absolut nødvendigt for min præsidentkampagne, og jeg har ingen grund til at tro, at det ikke var tilfældet, siger hun i videoen.

	Tilbagetrækningen markerer en markant nedtur for Bachmann, der gik fra at være Tea Party-favorit til at være den første, der trak sig fra kampen om at blive præsidentkandidat.

	Meldingen om tilbagetrækningen kommer i god tid. Bachmann har sin plads i Kongressen til januar 2015.

