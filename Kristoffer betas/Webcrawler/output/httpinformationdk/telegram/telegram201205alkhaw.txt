Al-Khawajas datter: Vi venter spændt på nyt
Maryam al-Khawaja kender endnu ikke til, hvorfor faderen har opgivet sin sultestrejke i Bahrain.


 Mandag aften stopper Abdulhadi al-Khawaja sin sultestrejke i Bahrain. Men familien til den livstidsfængslede dansk-bahrainske aktivist kender endnu ikke noget til de nærmeste omstændigheder.
Det fortæller datteren Maryam al-Khawaja til Ritzau.
- Vi ved kun, at han stopper i aften. Og at der kommer en mere detaljeret forklaring i løbet af de næste timer. Så vi venter også spændt på nyt, siger hun.
Hun har ligesom faderen og søsteren Zainab været dybt involveret i kritikken af styret i Bahrain.
Familien er shiamuslimsk som størstedelen af Bahrains befolkning og stærkt kritisk over, at den sunnimuslimske kongefamilie sidder på magten.
Abdulhadi al-Khawaja blev fængslet sidste år for at opfordre til et systemskifte og siden idømt livsvarigt fængsel af en militærdomstol.
Han har sultestrejket i 110 dage, men ud over vand har han dog indtaget både salte, vitaminer og andet næring via drop.
Zainab al-Khawaja er i øjeblikket også fængslet i Bahrain - dog kun en måned efter en protestaktion for kort tid siden.
Abdulhadi al-Khawajas sag er i øjeblikket for retten igen i Bahrain. Han har fået lov til at få sagen prøvet ved en civil domstol, og andet retsmøde i sagen er sat til tirsdag.
