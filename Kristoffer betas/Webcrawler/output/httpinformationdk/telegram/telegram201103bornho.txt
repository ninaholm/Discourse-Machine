Bornholmerfærge ønsker væbnede vagter
Bornholmerfærgen Leonora Christina ønsker bevæbnede vagter om bord, når skibet skal sejle ind i Adenbugten.


 Når bornholmernes nye færge Leonora Christina om kort tid sejler igennem det piratfyldte farvand ved Adenbugten, ønsker besætningen vagter med skarpladte våben på dækket. Det oplyser DR P4 Bornholm.
- Som trusselsbilledet er i øjeblikket, vil det være helt oplagt at søge de danske myndigheder om at få væbnede vagter om bord, så vi sikrer hende fuldstændigt.
- Desuden sejler vi med meget høj fart, siger rederiformand Per Gullestrup til DRs regionale station.
Færgen skal sejle fra Austal-værftet i Australien til Rønne på Bornholm. Rederiet vælger den hurtigste vej gennem Adenbugten ved Afrikas østkyst, og Per Gullestrup udelukker på forhånd at sejle syd om det afrikanske kontinent.
- Nej, ikke på nuværende tidspunkt. At sejle syd om Afrika har sine egne risici involveret, fordi vi kommer i et andet vejrbillede, og fordi ruten er væsentlig længere, siger Per Gullestrup
- Med det nuværende trusselsbillede bør der ikke være nogen grund til at sejle syd om Afrika, vurderer han.
