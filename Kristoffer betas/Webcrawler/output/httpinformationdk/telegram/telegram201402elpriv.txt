EL om privatiseringsplan: Endnu et løftebrud fra S
Det strider mod alt det, som Socialdemokraterne sagde før valget, mener Johanne Schmidt-Nielsen.


 - Jeg er mildest talt målløs.
Det siger Enhedslistens politiske ordfører, Johanne Schmidt-Nielsen, til nyheden om, at Finansministeriet har bedt et konsulentfirma om at komme med anbefalinger til privatiseringer inden for ældreomsorg og børnepasning.
Regeringens plan strider imod alt, hvad Socialdemokraterne mente før valget, lyder det fra Johanne Schmidt-Nielsen i en skriftlig kommentar.
- Tænk engang. Knap er blækket tørt på aftalen om at sælge Dong til Goldman Sachs, og så vil finansministeren tilsyneladende åbne op for, at kapitalfonde og velfærdskoncerner skal kunne tjene penge på at drive vores børnehaver og vuggestuer, siger hun.
Politiken skriver torsdag, at Finansministeriet har udpeget et konsulentfirma til at komme med konkrete anbefalinger til, hvordan konkurrencen kan øges - specifikt med fokus på den helt borgernære velfærd.
Især tre områder har prioritet ifølge oplægget, som Politiken er i besiddelse af: Ud over ældreomsorg og børnepasning nævnes også det specialiserede socialområde, som omfatter hjælpen til udsatte unge og voksne samt handicappede.
Men ifølge Johanne Schmidt-Nielsen kan finansminister Bjarne Corydon (S) bare se på de erfaringer, som Sverige har haft med at åbne den slags velfærdsområder op for private aktører.
- Erfaringerne har været voldsomt negative. Skattekroner, som skulle være brugt til velfærd, er i stedet endt hos kapitalfonde i skattely. Servicen og kvaliteten er blevet forringet, siger hun.
Konsulentfirmaets anbefalinger skal afleveres til Finansministeriet i løbet af kort tid ifølge Politiken.
- Jeg håber i den grad, at det her bare er noget Bjarne Corydon har fundet på i Finansministeriet. At det ikke er udtryk for socialdemokraternes og regeringens holdning til udlicitering og privatisering af vores fælles borgernære velfærd, siger Johanne Schmidt-Nielsen.
