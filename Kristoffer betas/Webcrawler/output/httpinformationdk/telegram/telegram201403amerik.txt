Amerikanske jobtal overrasker positivt
Der blev skabt lidt flere job i USA i februar end ventet. Arbejdsløsheden stiger dog fra 6,6 til 6,7 procent.


 Der blev skabt 175.000 nye job i USA i februar, og det er lidt flere end de 149.000, som var forventningen.
Det viser nye tal fra den amerikanske beskæftigelsesrapport, som også kaldes "kongetallet", fordi tallet indikerer, om der er ved at komme gang i økonomien.
Rapporten viser, at beskæftigelsen uden for landbruget voksede med 175.000 personer i februar. Det var dermed bedre end den forventede stigning på 149.000 personer ifølge et estimat indsamlet af Bloomberg News.
Beskæftigelsen i den private sektor overraskede også positivt, da den voksede med 162.000 ansatte mod en ventet stigning på 145.000.
Dermed ser tendensen ud til at være vendt, efter at de to forrige beskæftigelsesrapporter har skuffet økonomerne. I julemåneden voksede beskæftigelsen uden for landbruget blot med 74.000 personer mod de forventede 200.000.
I januar voksede beskæftigelsen i den private sektor kun med 142.000 mod en forventet stigning på 185.000.
Trods de pænere jobtal for februar byder den nye beskæftigelsesrapport dog også på en lille stigning i arbejdsløsheden.
 Økonomerne havde forventet en uforandret arbejdsløshedsprocent på 6,6, men beskæftigelsesrapporten viser, at arbejdsløsheden er steget en smule til 6,7 i februar.
