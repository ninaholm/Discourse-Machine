Lavtlønsjob: Enhedslisten afviser dansk dovenskab
Danskere tager gerne lavtlønnede job, mener Enhedslistens gruppeformand Per Clausen om mange udlændinge i job.


 Det er en myte, at danskere er så dovne, så udlændinge snupper mange lavtlønnede job med en løn under 130 kroner i timen.
Sådan siger Enhedslistens gruppeformand Per Clausen til, at 27 procent af udlændinge, som arbejder i Danmark, får under 130 kroner i timen. Det viser tal fra Danmarks Statistik ifølge Morgenavisen Jyllands-Posten.
- Intet tyder på, at arbejdsgiverne ikke kan få arbejdskraft også til lavtlønnede job.
- Men hvis man vil befinde sig på kanten af eller under overenskomsterne, og arbejdsmiljølovgivningen og gerne vil have, at folk arbejder meget over, så må arbejdsgiverne udnytte, at folk andre steder i Europa er endnu fattigere, siger han.
Han finder det ikke underligt, at godt 60.000 tyskere, svenskere, polakker og litauere arbejder ufaglært i Danmark, mens mindst det samme antal danskere får dagpenge og kontanthjælp.
- Jeg tror, at danskere er helt indstillet på at arbejde til overenskomstmæssig løn. Arbejdsgiverne har valgt at ansætte udlændinge. Det skyldes, at de ikke altid overholder overenskomsterne. 3F vinder dagligt sager, fordi man bryder overenskomsten, siger han.
Administrerende direktør i Dansk Arbejdsgiverforening Jørn Neergaard Larsen mener, at jobformidlingen i Danmark har spillet fallit. Det siger han til Jyllands-Posten, men den påstand afvises af Per Clausen.
- Når man søger job til en ny Kattegat-forbindelse i Nordjylland, så søger 6000 mennesker 300 job. Det vælter ind med ansøgninger, når man skal ansætte sommerarbejdere i Fårup Sommerland og Lego, siger Per Clausen.
Han tror ikke på, at høje dagpenge og kontanthjælp afholder danske ledige i at søge lavtlønnede job.
