4000 tyske soldater på standby under flygtningekrise
Tyskland vil i weekenden have 4000 soldater klar til at håndtere tusindvis af flygtninge og migranter.


 I Tyskland forbereder man sig på en travl weekend med at håndtere de tusindvis af flygtninge og migranter, der hver dag krydser landets grænser.
Myndighederne har bedt 4000 soldater om at holde sig klar, hvis behovet opstår, siger forsvarsminister Ursula von der Leyen ifølge det tyske medie Der Spiegel.
Soldaterne vil være i stand til "at hjælpe i nødstilfælde", og hvis de 4000 ikke skulle være nok, kan tallet øges yderligere, siger ministeren.
Tyskerne lægger da heller ikke skjul på, at man i disse dage står i en ekstraordinær situation.
Siden starten af året er 450.000 flygtninge og migranter kommet til landet, oplyste vicekansler Sigmar Gabriel torsdag.
- Frem til i forgårs har Tyskland registreret 450.000 flygtninge. Af dem 105.000 i august og 37.000 i de første otte dage af september. Der vil kunne komme flere end 100.000 i september, sagde han.
Samtidig kritiserede kansleren andre EU-lande, der tøver med at tage imod flygtninge.
- Helt ærligt - dette viser, at fordelingen af 160.000 flygtninge hen over Europa er et første skridt, hvis man ønsker at opføre sig ordentligt, sagde han med henvisning til EU-Kommissionens plan fra onsdag om at fordele flygtningene.
