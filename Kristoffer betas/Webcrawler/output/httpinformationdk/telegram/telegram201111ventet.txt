Ventetiden på digital tinglysning er væk
Sagsbehandlingen for tinglysning er nu langt hurtigere end loven kræver. Men stævning mod staten venter forude


 Efter en kompliceret start med massive forsinkelser i systemet ser det omsider ud til, at den digitale tinglysning fungerer.
Ifølge Søren Sørup Hansen, præsident i Tinglysningsretten, og Tinglysningsrettens seneste nyhedsbrev var den gennemsnitlige tid for sagsbehandling i oktober helt nede på 0,9 dage.
- Det må siges at være mere end acceptabelt i forhold til de 10 dage, som loven foreskriver, siger Søren Sørup Hansen til Bolius Boligejernes Videncenter.
Det er især godt nyt for de mange boligejere, der skal sælge deres hus eller lejlighed.
Overgangen fra papirdokumenter til digital tinglysning forløb med så massive problemer, at Rigsrevisionen var indblandet.
Samtidig blev projektet næsten halvandet år forsinket med store konsekvenser for mange boligejere. De måtte indkassere store rentetab, da de ikke kunne få penge for salget af boligen, når tinglysningen ikke fungerede.
Mange måtte derfor optage dyre mellemfinansieringer, og ekstraregningen kunne løbe op i store beløb for den enkelte boligejer, i enkelte tilfælde op til 100.000 kr.
- It-systemet har fungeret hele vejen igennem, men ventetiden var forårsaget af sagsbunker, der hobede sig op på grund af kapaciteten i den digitale tinglysnings indkøringsperiode, konstaterer præsidenten for Tinglysningsretten.
Hans vurdering deles af Steen Winther-Petersen, formand for brancheforeningen Dansk Ejendomsmæglerforening.
- Efter den svære start er det mit indtryk, at systemet nu fungerer, siger han.
Trods den seneste udvikling får de store problemer med den digitale tinglysning et retligt efterspil.
Foreningen Gruppesøgsmål.nu, der er stiftet af Danske Boligadvokater, har indgivet stævning mod staten med krav om erstatning. Civilstyrelsen har bevilget fri proces til sagen.
Jan Schøtt-Petersen, formand for Danske Boligadvokater, siger til bolius.dk, at han forventer, sagen vil komme for landsretten i løbet af 2012.

