Granat mod bus koster 10 livet i Ukraine
Granat affyret af de prorussiske separatister har ramt en bus i det østlige Ukraine.


 10 civile ukrainere er dræbt, efter en Grad-granat har ramt en bus syd for byen Donetsk i Østukraine, oplyser det lokale politi.
Raketten blev affyret af prorussiske separatister ved et checkpoint, som den ukrainske hær bemander på hovedvejen mellem Donetsk og kysten ved Asovhavet.
Tilsyneladende kom raketten ud af kurs og ramte en intercitybus.
- Intercitybussen blev ramt af en fuldtræffer. En efterforskning er i gang. Vejen mellem Donetsk og Marjupol er blevet lukket, fortæller politiets talsmand.
Bussen blev ramt i Volnovakha omkring 35 kilometer sydvest for de prorussiske separatisters højborg i Donetsk. 13 sårede er blevet kørt til hospitaler i området.
Det er det mest dødelige angreb, der har været rettet mod civile, siden de stridende parter i det østlige Ukraine 5. september indgik en våbenhvile.
Det er imidlertid en aftale, der ikke har kunnet stoppe kamphandlingerne mellem ukrainske soldater og prorussiske separatister.
Tirsdagens granatangreb synes på ny at sænke præsident Petro Porosjenkos forsøg på at få indkaldt til et fredstopmøde, hvor Ruslands præsident, Vladimir Putin, med sin underskrift kunne forpligte oprørerne til at opgive deres ni måneder lange opstand mod centralregeringen i Kijev.
Tysklands forbundskansler, Angela Merkel, har ladet forstå, at et topmøde nu vil være forhastet, eftersom der fortsat dagligt kæmpes i det østlige Ukraine.
Ukraine anklager Rusland for at forsyne separatisterne med våben og udstyr, og EU og USA har reageret ved at indføre økonomiske sanktioner mod højtstående russere og russiske virksomheder.
