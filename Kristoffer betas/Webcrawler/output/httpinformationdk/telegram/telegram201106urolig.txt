Uroligheder i Yemen koster 37 livet
Nye kampe mellem sikkerhedsstyrker og klanmedlemmer i Yemens hovedstad har kostet 37 mennesker livet.


 37 mennesker er dræbt i Yemens hovedstad, Sanaa, efter voldsomme kampe i nattens løb, oplyser hospitalskilder.
Ifølge øjenvidner var der hele natten heftige kampe i byen mellem sikkerhedsstyrker og oprørere, som er loyale over for den mægtige klanleder Sadiq al-Ahmar.
Urolighederne brød ud tirsdag og ødelagde dermed en våbenhvile, der trådte i kraft fredag i sidste uge.
Yemens præsident, Ali Abdullah Salehs, regering beskylder Ahmars krigere for at have brudt våbenhvilen.
Kilder tæt på klanlederen siger imidlertid, at det var præsidentens styrker, der åbnede ild mod Ahmars hovedkvarter i den nordlige del af hovedstaden.
Krigerne gik derefter på gaden og indtog flere vigtige regeringsbygninger.
Ahmar erklærede fredag, at "der er en våbenhvile mellem os og Ali Abdullah Saleh". Ordene faldt ved en begravelse for 30 af hans krigere, der havde mistet livet i sammenstød med sikkerhedsstyrkerne.
Men han tilføjede også: "Hvis Saleh-regimet ønsker en fredelig revolution, så er vi klar. Hvis han vælger krig, så vil vi kæmpe mod ham".
Den indflydelsesrige klanleder udtrykte i marts sin støtte til de demonstranter, der har protesteret imod det yemenitiske styre siden januar.
Aktivisterne kræver, at præsident Saleh trækker sig. Han har siddet på posten siden 1978.
