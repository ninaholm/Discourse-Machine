Fejlet fredsaftale kan skabe ekstremisme
At den israelske og den palæstinensiske leder ikke kan blive enige i fredsforhandlinger kan betyde mere ekstremisme. Sådan lyder der fra Mahmoud Abbas.


 Den palæstinensiske præsident Mahmoud Abbas advarer om, at ekstremisme kan blusse op, hvis fredsforhandlingerne falder i grus. Det proklamerede han i et interview med en israelsk tv-station søndag.
- Desperation vil afføde ekstremisme, lød det fra Abbas i det eksklusive interview.
Ligeledes tilføjede han, at han håber, at USA'S bestræbelser på at gøre en ende på de fastlåste fredsforhandlingerne lykkes.
Israel og palæstinenserne skød forhandlingerne i gang for seks uger siden, men de ser ud til at bryde sammen, efter at israelernes byggestop i bosættelserne udløb 26. september.
Israel har nægtet at genindføre stoppet, og dertil får de et tavst svar fra palæstinenserne, som ikke vil forhandle, mens israelske bosættere optager plads på palæstinensisk jord.
Abbas gentog også i interviewet, at palæstinenserne ikke bør anerkende Israel som en "jødisk stat", som er den israelske premierminister Benjamin Netanyahus krav til gengæld for et eventuel nyt byggestop.
Abbas sagde, at Den Palæstinensiske Befrielsesorganisation (PLO) anerkendte Israels ret til at eksistere i 1993 i Oslo-aftalerne, hvor begge parter gensidigt anerkendte hinanden.
- Det er nok, at vi har anerkendt Israel ... men bed os ikke om at anerkende det som en jødisk stat, lød det fra Abbas, som tilføjede: 
- Hver dag kommer I (israelerne) med et nyt krav. Det er nok.

