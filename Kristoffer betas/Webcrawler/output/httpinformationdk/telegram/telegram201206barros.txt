Barroso tror på G20-støtte til eurolande
Verdens 20 største økonomier støtter EU's forsøg på at komme ud af gældskrisen, siger EU-Kommissionens formand


 Selv om G20-lederne på deres topmøde i Mexico har lagt stort pres på eurozonens repræsentanter og langet hårdt ud efter dem for ikke at gøre nok for at bekæmpe gældskrisen, skal de nok bakke op om EU's bestræbelser på at lægge krisen bag sig.
Det er EU-Kommissionens formand, José Manuel Barroso, overbevist om, nu da det to dage lange topmøde i badebyen Los Cabos nærmer sig sin afslutning.
- G20-landenes ledere vil efter disse meget gode, direkte og åbne diskussioner anerkende de utroligt vigtige anstrengelser, Europa har gjort for at få styr på finanskrisen, lyder det fra Barroso i en skriftlig erklæring.
De europæiske medlemmer af G20-klubben - Tyskland, Frankrig, Italien og Storbritannien og hele EU - har under topmødet været under et voldsomt pres fra vækstøkonomierne og USA for at slække på deres spareplaner og finde andre løsninger.
Blandt andet ønsker de andre G20-medlemmer, at Den Europæiske Centralbank skal løsne lidt på sine regler og udstede langt flere kreditter til kriseramte eurolande.
G20-lederne med den amerikanske præsident, Barack Obama, i spidsen frygter, at den europæiske gældskrise vil trække hele verdensøkonomien med ned i dynget.
Obama har tirsdag på topmødet haft samtaler med både Barroso, den tyske kansler, Angela Merkel, den spanske regeringschef, Mariano Rajoy, Italiens premierminister, Mario Monti, og den britiske premierminister, David Cameron.
Den tyske forbundskansler, Angela Merkel, har på topmødet forsvaret sin indædte sparekurs, men amerikanske embedsmænd siger, at hun er ved at bløde lidt op på sit mantra om budgetdisciplin.
- Diskussionerne her har været afbalancerede: Vi har brug for den rette blanding af konsolidering og vækstfremmende initiativer på samme tid, siger Merkel selv.
Ifølge udkastet til topmødets sluterklæring vil alle G20-medlemslande tage "de nødvendige skridt for at styrke den globale vækst og genoprette tilliden".
