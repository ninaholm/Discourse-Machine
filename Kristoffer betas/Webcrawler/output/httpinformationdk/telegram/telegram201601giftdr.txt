Giftdrab afdækkes i London
Kommission, der har undersøgt drabet på den tidligere KGB-agent Aleksander Litvinenko, fremlægger sin rapport.


 Næsten 10 år efter drabet på russeren Aleksander Litvinenko i London i Storbritannien kommer der muligvis lys over begivenhederne.
Kommissionen, der har undersøgt sagen, offentliggør torsdag sin rapport. Det er sandsynligt, at Rusland vil få skylden for drabet, skriver Reuters.
Ifølge nyhedsbureauet mødes den britiske premierminister, David Cameron, med sine sikkerhedschefer før offentliggørelsen for at vurdere, hvordan Storbritannien skal reagere.
Avisen The Guardian skriver, at britiske diplomater opfordrer Cameron til ikke at indføre nye sanktioner mod Rusland, da det kan spolere følsomme forhandlinger om Syrien-krisen.
Sagen begyndte 1. november 2006 på Millennium Hotel i Mayfair, London, da Litvinenko mødtes med to russere.
Litvinenko var agent i efterretningstjenesten KGB og fulgte med over i KGB's efterfølger i Rusland, FSB, da Sovjetunionen faldt fra hinanden.
 På et tidspunkt blev han uvenner med sin chef, Vladimir Putin, nu russisk præsident.
I 1998 blev Litvinenko anholdt for magtmisbrug, men frikendt efter ni måneders fængsel.
Han forlod FSB og skrev en bog, der gav FSB skylden for bombeattentater i Moskva.
I år 2000 flygtede han til Storbritannien og fik asyl.
Seks år senere sad han så på Millennium Hotel med Andrej Lugovoj, tidligere KGB-agent og livvagt i Kreml, og Dmitrij Kovtun, der ifølge BBC har en fortid i den russiske hærs efterretningstjeneste.
Litvinenko drak grøn te.
Tre dage efter bliver han dødssyg. Litvinenko sagde, at Putin stod bag.
Læger fandt ud af, at Litvinenko var forgiftet med en sjælden radioaktiv isotop, polonium 210. Måske blev den radioaktive gift hældt i den grønne te på hotellet.
Den 23. november 2006 døde Litvinenko, 43 år.
Det er nogenlunde det, som offentligheden har hørt.
En del vidneudsagn i kommissionen er sket for lukkede døre. Rusland har afvist at samarbejde.
Men det er blandt andet kommet frem, at der flere steder i London blev fundet spor af polonium 210. På hoteller, kontorer, i fly. Og på Arsenals fodboldstadium.
Alle sammen steder, hvor de to russere havde været, skriver Reuters.
