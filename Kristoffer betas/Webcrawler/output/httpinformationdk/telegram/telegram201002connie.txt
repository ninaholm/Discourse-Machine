Connie H. hylder afgående klimachef



 EU's nytiltrådte klimakommissær, Connie Hedegaard, får til sommer en ny samarbejdspartner i FN-systemet, når Yvo de Boer siger farvel til stillingen som FN's klimachef.
Hedegaard har i forbindelse med det danske formandskab for klimatopmødet i december arbejdet tæt sammen med Yvo de Boer, og hun har kun gode ting at sige om hollænderens arbejde.
 - Yvo de Boer har ydet en fornem og utrættelig indsats for klimaet i sine år som chef for FN's Klimasekretariat. Med sin enorme viden og sit store overblik var han en god støtte for Danmark op til og under klimatopmødet, siger Hedegaard i en skriftlig kommentar.
 Yvo De Boer har i sine tre et halvt år i den varme klimastol flere gange markeret sig med sin ligefremme facon og kontante udmeldinger til pressen. En egenskab, der ikke altid er blevet godt modtaget af de mange lande i FN-forhandlingerne. Men netop det bliver fremhævet af Hedegaard som en af hollænderens forcer.
- Personligt har jeg altid sat stor pris på Yvo de Boers engagement og skarpe replik. Ikke altid super diplomatisk, men Yvo de Boer har spillet en central rolle i forhold til at få betydningen af at håndtere klimaudfordringen kommunikeret til verdens ledere og befolkninger i de sidste par år, siger Connie Hedegaard.
Yvo de Boer forlader FN's Klimasekretariat den 1. juli i år. Der er endnu ikke sat navn på hans afløser.
