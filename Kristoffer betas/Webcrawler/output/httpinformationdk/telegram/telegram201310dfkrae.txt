DF kræver indsats mod velfærdsturisme i EU
Regeringen får kun DF med på en patentdomstol ved at gå mod velfærdsturisme, siger DF's EU-ordfører.


 Dansk Folkeparti kræver en folkeafstemning om bankunionen eller en aftale mod velfærdsturisme - hvor EU-borgere får SU, dagpenge, kontanthjælp og børnecheck - før partiet vil opgive en folkeafstemning om EU's patentdomstol.
Det siger DF's EU-ordfører, Pia Adelsteen, før europaminister Nick Hækkerup (S) fredag forhandler om en EU-aftale med Folketingets EU-positive partier, hvor DF ikke er inviteret.
- Hvis vi skal være med, skal vi have et fingeraftryk. Vi vil meget gerne have gjort noget ved velfærdsturisme. Vi vil også meget gerne have en folkeafstemning om bankunionen. Så kunne vi måske gå på kompromis om patentdomstolen, siger Pia Adelsteen.
Hvis der ikke er fem sjettedeles flertal i Folketinget for domstolen, skal danskerne ifølge statsministeren stemme 25. maj 2014 samtidig med valget til EU-Parlamentet. Grundloven kræver et stort politisk flertal, fordi Danmark afgiver suverænitet til EU.
Statsminister Helle Thorning-Schmidt (S) har tilbudt DF's leder Kristian Thulesen Dahl at forhandle i fagministerier om velfærdsturisme. Tilbuddet rækker ikke, fastslår Pia Adelsteen.
- Hvis Helle Thorning-Schmidt vil undgå en folkeafstemning om patenter, skal hun indkalde os og være villig til at forhandle med os. Det har jeg ikke oplevet indtil videre, siger hun.
Danske virksomheder gavnes af patentdomstolen, mener Dansk Industris (DI) administrerende direktør, Karsten Dybvad. Ved DI's nylige topmøde bad han DF støtte domstolen sammen med Thorning og Venstres leder, Lars Løkke Rasmussen.
- Vi er bekymret over, hvordan små og mellemstore virksomheder kommer til at håndtere et system med patentdomstol. Så indholdsmæssigt synes jeg ikke, at det er klogt, at Danmark går med i en patentdomstol, siger Pia Adelsteen.
Hun frygter ikke at stå isoleret med Enhedslisten før en folkeafstemning.
