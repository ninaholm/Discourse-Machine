Tsunamifrygt: Borgere i udsat øgruppe søger i sikkerhed
Alle mennesker på de østlige kyster i Ny Kaledonien opfordres til at komme væk fra strandene.


 Af frygt for en potentielt livsfarlig tsunami går Ny Kaledonien, hvor der bor mere end 250.000 mennesker, i alarmberedskab.
Ny Kaledonien er et fransk territorium, der ligger i Stillehavet øst for Australien, og de franske myndigheder opfordrer alle borgere, som befinder sig langs østkysten, til øjeblikkeligt at søge i sikkerhed.
Prognosen siger, at en tsunami kan ramme østkysten efter klokken 4 dansk tid natten til onsdag. De ildevarslende meldinger kommer efter det kraftige, undersøiske jordskælv, som ramte Salomonøerne tidligere på natten.
Skælvet er målt til 8,0 og blev udløst på blot 5,8 kilometers dybde. Efterfølgende blev der udsendt tsunamivarsler for mange østater i regionen.
En mindre bølge på omkring 0,9 meter ramte efterfølgende Salomonøerne, men der er endnu ingen bekræftede meldinger om eventuelle døde, kvæstede eller materielle ødelæggelser.
En hospitalsdirektør på Salomonøerne frygter dog, at flere landsbyer kan være ramt af det voldsomme skælv.
