Radar afslører måske Nefertitis mumie bag ung konges grav
Der er muligt, at der findes organisk materiale i tomrum bag gravkammer, siger Egyptens oldtidsminister.


 Skanninger af den egyptiske farao Tutankhamuns grav afslører, at der med meget stor sandsynlighed - 90 procent - findes to skjulte kamre.
Der er tegn på, at der findes organisk materiale i rummene ifølge Egyptens oldtidsminister.
Teknikere har skannet drengekongens grav i Kongernes Dal med radar i et forsøg på at finde dronning Nefertitis grav.
Det er sket, da den britiske arkæolog Nicholas Reeves har fremført en teori om, at den smukke Nefertiti skulle være begravet der.
Nefertitis mumie er - modsat Tutankhamuns jordiske rester - aldrig blevet fundet.
Dronningen, som er blevet dyrket som skønhedsideal, levede i det 18. dynasti, omkring 1550 til 1300 f.kr. - ligesom Tutankhamun.
De første skanninger fra graven viser "to skjulte rum bag gravkammeret", fortæller den egyptiske oldtidsminister, Mamdouh Damati.
- Ja, der er noget tomrum, men det er ikke totalt tomt. Der er noget organisk og noget metal, siger Damati.
Det er ministeren, der skønner chancen for at finde yderligere to kamre til 90 procent.
Reeves mener, at en dør bag Tutankhamuns grav kan skjule Nefertitis gravplads.
Ifølge den britiske arkæolog, som er ansat på University of Arizona, blev drengekongen begravet i hast i et gravkammer, der ikke var tiltænkt ham.
Nefertiti var gift med hans far, Akhenaten.
Hans tidlige død vil ifølge Reeves have tvunget præster til at genåbne Nefertitis grav ti år efter hendes død, da et mausoleum til ham endnu ikke var bygget.
Tutankhamun døde som 19-årig efter ni år på tronen. Hans grav blev opdaget i 1922 af den britiske arkæolog Howard Carter.
