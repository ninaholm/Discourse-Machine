Thorning erkender skatteskepsis inde i S
Ikke alle socialdemokratiske folketingsmedlemmer er glade for skatteaftalen med højrefløjen, viser gruppemøde.


 Som i SF er der skepsis i den socialdemokratiske folketingsgruppe over for den skatteaftale, som regeringspartierne Socialdemokraterne, SF og De Radikale indgik med Venstre og De Konservative fredag.
Den socialdemokratiske statsminister Helle Thorning-Schmidt indrømmer efter et gruppemøde tirsdag, at ikke hele gruppen er vild med skatteaftalen, selv om gruppen formelt samlet bakker op om den.
- Der er nogle, som har været skeptiske og diskuteret, om det var muligt at lave noget sammen med Enhedslisten, men det er hele den socialdemokratiske gruppe, der bakker op, siger hun.
Det er væsentligt for hende at understrege, at hele gruppen bakker op om aftalen.
- Der har været en rigtig god diskussion hos Socialdemokraterne i dag, men hele gruppen bakker op. Og vi havde en meget grundig og fin diskussion om skattereformen, siger hun.
Hun mener ikke, at gruppen er delt i fløje om skatteaftalen.
- Jeg opfatter det på ingen måde som en fløjdiskussion. Der er klar, klar opbakning til hele denne skatteaftale, understreger hun igen.
På vej ud fra mødet var der tavshed fra fremtrædende socialdemokrater som Folketingets formand, tidligere partiformand Mogens Lykketoft, fødevareminister Mette Gjerskov og fra fødevareordfører Orla Hav og trafikordfører Rasmus Prehn.
Til gengæld var der ros til aftalen fra socialminister Karen Hækkerup, beskæftigelsesminister Mette Frederiksen og transportminister Henrik Dam Kristensen.
Hos regeringspartneren SF er en del af medlemmerne meget vrede over, at regeringen indgik aftale med de borgerlige partier i stedet for Enhedslisten, som regeringen var tæt på en aftale med.
