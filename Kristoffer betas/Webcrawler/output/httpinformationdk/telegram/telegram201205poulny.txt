Poul Nyrup skal rådgive regeringen
Tidligere statsminister Poul Nyrup skal rådgive regeringen om bedre behandling af psykiatriske patienter.


 Tidligere statsminister Poul Nyrup Rasmussen (S) bliver medlem af et nyt udvalg, der skal rådgive regeringen om, hvordan behandlingen af psykiatriske patienter bliver bedre. Det erfarer netavisen Altinget.dk
Til Altinget.dk oplyser Nyrup, at han først vil udtale sig om forventningerne til udvalgets arbejde, når det har holdt sit første møde.
Poul Nyrup grundlagde i 2009 Det Sociale Netværk, der har som formål at forbedre forholdene for psykisk syge.
Poul Nyrup Rasmussen har selv haft psykisk sygdom tæt ind på kroppen med en datter, der var psykisk syg. Hun begik selvmord i 1993, mens Poul Nyrup var statsminister.
Han har aldrig lagt skjul på, at datterens selvmord har været medvirkende til, at han i dag prioriterer at arbejde for de psykisk syges sag.
"Det er også i respekten for hendes minde, at jeg har fundet kræfterne til at arbejde for at styrke psykisk sårbare, pårørende og personalets muligheder for sammen at skabe mere åbenhed og bedre forhold for psykiatrien i Danmark", skriver Poul Nyrup på sin organisations hjemmeside.
 Det er sundhedsminister Astrid Krag (SF), der har nedsat psykiatriudvalget. Anbefalingerne fra udvalget skal være klar i sommeren 2013.
 Udvalgets forslag skal falde i to dele.
Del ét skal indeholde konkrete forslag, der indebærer en bedre udnyttelse af den eksisterende kapacitet på det psykiatriske område. Den anden del skal indeholde nye forslag på området, der efter udvalgets opfattelse kan prioriteres, skriver Altinget.dk.
