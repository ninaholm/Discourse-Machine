Det Økologiske Råd: Stram kemikalielovgivningen
Nye test skal med i lovgivningen, siger Økologisk Råd, efter at ny forskning om kemikalier er offentliggjort.


 Der er et behov for at stramme den europæiske kemikalielovgivning, Reach, siger Lone Mikkelsen, kemikaliefaglig medarbejder hos Det Økologiske Råd, nu da et nyt studie påviser en uhyggelig sammenhæng mellem giftige stoffer og børns udvikling.
- Vi mener, at Reach skal strammes, og der skal flere krav til, hvilke test virksomheder skal underlægges, før et kemikalie kan godkendes til markedet, siger hun.
Inden et produkt kommer ud på markedet, skal virksomhederne gennemføre en risikovurdering. Virksomhederne skal eksempelvis påvise, at de stoffer, som de bruger i deres produkter, ikke er kræftfremkaldende, forklarer Lone Mikkelsen.
Men som risikovurderingerne er nu, skal producenterne ikke teste for, om et stof forstyrrer udviklingen af børns hjerner eller er hormonforstyrrende, fortsætter hun.
I den nye forskning, som lørdag er offentliggjort i tidsskriftet The Lancet, er der forslag til nogle helt specifikke test, der kan teste for, om et stof er giftigt for børns udvikling. De skal inkluderes i risikovurderingen, mener Lone Mikkelsen.
Som forbruger er det svært aktivt at gøre noget for at undgå de farlige stoffer. Men man kan eksempelvis prøve at undgå fluor-stoffet, der indgår i de perfluorerede stoffer, siger Lone Mikkelsen.
- Man kan undersøge, om det regntøj, man køber, indeholder perfluorerede stoffer. Det gør det typisk, hvis det er enten vand- eller fedtafvisende, siger hun.
De farlige perfluorerede stoffer kan også være i madpapir og bagepapir. Lone Mikkelsens råd er at købe svanemærkede produkter, hvor stofferne ikke er brugt.
Men flere af kemikalierne indgår i vores hverdagsprodukter, uden at vi kan sikre os imod dem.
- Mange af de andre stoffer indgår i kosmetik, emballage, møbler og tøj. Så der skal desværre langt mere til for, at vi kan undgå dem. Og det er en stramning af kemikalielovgivningen, siger Lone Mikkelsen.
Det nye studie viser, at antallet af børn med autisme, ADHD og andre udviklingsforstyrrelser er stigende, og en vigtig årsag skal findes blandt giftige stoffer, som vores hjerner udsættes for allerede fra fosterstadiet.
