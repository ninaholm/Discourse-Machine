ATP fik 10 milliarder i overskud sidste år
Pensionsselskab ATP fik 10 milliarder kroner på bundlinjen. Samlet blev afkastet på 58 milliarder kroner.


 Vores allesammens pensionsselskab ATP kom forrygende ud af 2012 med et overskud på 10 milliarder kroner.
Samtidig trodsede investeringseksperterne i pensionsgiganten finanskrisen og fik et afkast på 58 milliarder kroner.
- Som pensionsselskab er det afgørende, at vi leverer stabile afkast år efter år. Jeg er tilfreds med, at vi midt i en af de værste økonomiske kriser igen er i stand til at levere et godt resultat i 2012, siger konstitueret direktør Henrik Gade Jepsen.
Sidste år lød indbetalingerne fra danskerne på ni milliarder kroner.
ATP udbetalte 12 milliarder kroner i pensioner til medlemmerne. Der blev hensat 35 milliarder til fremtidige udbetalinger.
Otte ud af 10 pensionister får mere end halvdelen af deres pension fra Livslang Pension fra ATP samt Folkepension. I 2040 vil tallet være faldet til seks ud af 10.
- Med afkastet i 2012 har vi igen leveret et tilfredsstillende resultat, der sikrer, at ATP kan leve op til de garanterede livslange pensioner. Dertil kommer, at ATP fortsat har økonomisk råderum til at levere stabile afkast i årene fremover, siger direktøren.
