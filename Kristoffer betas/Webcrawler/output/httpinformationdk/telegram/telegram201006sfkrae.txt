SF kræver indsats mod drukneulykker
Kampagner og obligatorisk svømmeundervisning i skolen er vejen frem, hvis man vil nedsætte antallet af børn, der er involveret i drukneulykker. Det mener SF.


 Der skal sættes noget i søen hurtigst muligt for at mindske antallet af børn, der er involveret i drukneulykker. Det mener SF's Karina Lorentzen.
Emnet kommer på dagsordenen efter, at nye tal fra TrygFondens druknestatistik viser, at næsten 44 procent af alle, der blev behandlet på et sygehus i forbindelse med en drukneulykke i perioden 2001-2008, er børn under 15 år.
Heldigvis viser statistikken også, at langt de fleste overlevede.
- Det er bekymrende tal. Det er helt unødvendige ulykker, som skyldes, at forældre ikke er deres ansvar bevidst i omgangen med vand. Der er behov for at styrke folkeoplysningen, og jeg vil nu rette henvendelse til ministeren for at tage initiativ til en kampagne på området. Vi står over for badesæsonen, så det haster, siger Karina Lorentzen.
Hun mener, at tallene endvidere indikerer, at der er behov for at sætte svømmeundervisningen i landets folkeskoler under lup.
- Svømmeundervisningen er ikke obligatorisk, og jeg er bange for, at den lider under de mange sparerunder, der har været de sidste mange år. I et land omgivet af vand, vil det være fatalt, hvis vi er på vej til at blive en nation af mennesker, der ikke kan svømme, siger Karina Lorentzen.
Hun mener, at svømning i udgangspunktet bør indgå som fast punkt på skoleskemaet.
