Hausgaard får ikke lov at sagsøge Løkke



 Sangeren Niels Hausgaard og en række andre danskere får ikke lov at sagsøge statsminister Lars Løkke Rasmussen (V) og udenrigsminister Per Stig Møller (K) for brud på grundloven. 
 Sangeren og en gruppe andre sagsøgere mener, at det er et brud på grundloven, at Folketinget godkendte Lissabontraktaten uden folkeafstemning.
 Men de savner retlig interesse i at sagsøge stasministren og udenrigsministeren, fastslår Østre Landsret.
 Dermed fik regeringen ret i den ene af sine to påstande. Østre Landsret afviser til gengæld Kammeradvokatens anden påstand om, at sagen skulle afvises, fordi Lissabontraktaten ikke er trådt i kraft.
 Sagsøgerne, som repræsenteres af Ole Krarup, mener, at Lissabontraktaten er så vidtgående, at den skal til folkeafstemning. 
 Landsrettens dom ventes anket til Højesteret.  
