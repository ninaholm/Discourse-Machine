Libyen afviser rapport om selvmordsplan
En russisk udsending er kommet i libysk modvind efter udsagn om, at Gaddafi har en selvmordsplan for Tripoli.


 Libyen afviser fredag en russisk udsendings forslag om, at Gaddafis regime skulle have en selvmordsplan, der går ud på at sprænge hovedstaden i luften, hvis den indtages af oprørere, oplyser det officielle libyske nyhedsbureau, Jena.
Bureauet siger videre, at det libyske udenrigsministerium krævet en forklaring på rapporten fra Moskva.
- Disse udtalelser, som tilskrives den libyske premierminister, er et tæppe af løgne og har absolut ingen forbindelse med sandheden, oplyser udenrigsministeriet.
I et interview med den russiske avis Isvestia siger Kremls udsending, Mikhail Margelov: - Den libyske premierminister har sagt til mig, at hvis oprørerne indtager byen, så vil vi tæppebombe den med raketter og sprænge den i luften.
Margelov mødte den libyske premierminister i sidste måned, men mødte ikke Libyens leder, Muammar Gaddafi, som oprørene har forsøgt at styrte i fem måneder.
- Jeg kan sagtens forestille mig, at Gaddafi-regimet har sådan en selvmordsplan, siger Margelov og tilføjer, at Gaddafi fortsat har masser af forsyninger i form af raketter og ammunition.
Udsendingen, der har fået en sjælden adgang til højtstående libyske embedsmænd, sætter spørgsmålstegn ved oplysninger om, at Gaddafi skulle løbe tør for våben i den langvarige konflikt. Gaddafi har endnu ikke affyret en eneste jord-til-jord-raket, siger han.
- I teorien kan Tripoli været løbet tør for ammunition til kampvogne og magasiner til rifler. Men obersten har masser af raketter og sprængstoffer, siger Margelov.
Libyens udenrigsministerium siger fredag, at disse bemærkninger ikke er til gavn for forholdet mellem Libyen og Rusland, ligesom den heller ikke bidrager til anstrengelserne for at opnå en fredelig løsning på krisen.
