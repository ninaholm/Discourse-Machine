Abbas ønsker ikke en eneste israeler i ny stat
En fremtidig palæstinensisk stat har ikke plads til en eneste israeler, siger palæstinensernes præsident.


  Palæstinensernes præsident, Mahmoud Abbas, fremlagde mandag sin vision for den endelige status på de israelsk-palæstinensiske forhandlinger forud for nye fredsforhandlinger i Washington.
Forhandlingerne, der er de første mellem parterne i næsten tre år, må ifølge Abbas medføre, at ikke en eneste israelsk bosætter eller grænsesoldat kan forblive i en fremtidig palæstinensisk stat, og at palæstinenserne erklærer alle israelske bosættelser i de besatte områder ulovlige.
- I en endelig løsning ønsker vi ikke se en eneste israeler - civil eller soldat - i vores land, siger Abbas, der talte til journalister op til de nye fredsforhandlinger.
USA's udenrigsminister, John Kerry, opfordrer Israel og palæstinenserne til at indgå "rimelige kompromiser" i de direkte fredsforhandlinger mellem de stridende parter i næsten tre år.
- Det er ikke nogen hemmelighed, at det er en svær proces. Hvis det var nemt, ville det være sket for lang tid siden, siger Kerry, der netop har udnævnt USA's tidligere ambassadør i Israel Martin Indyk til særlig udsending i Mellemøsten.
- Mange svære valg ligger forud for forhandlingerne og for lederne, mens vi søger rimelige kompromiser på svære, komplicerede, følelsesladede og symbolske spørgsmål, lyder det fra udenrigsministeren.
Som et tegn på de mange udfordringer, der ligger forude, var mandagens udmeldinger fra parterne vidt forskellige.
En israelsk talsmand sagde, at alle spørgsmål vil blive diskuteret samtidigt, mens en palæstinensisk talsmand siger, at samtalerne begynder med grænser og sikkerhed.
USA forsøger at mægle en aftale, der er baseret på en tostatsløsning, hvor en ny palæstinensisk stat i Gazastriben og Vestbredden fredeligt skal eksistere side om side med Israel.
Nogle af de store stridspunkter i konflikten, der har varet i over seks årtier, er grænser, jødiske bosættelser på Vestbredden, palæstinensiske flygtninge og hvad der skal ske med Jerusalem.
Samtalerne skal foregå over de næste ni måneder og begyndte over en middag mandag aften lokal tid i Washington.
