Succes med sundhedscamp for tykke børn



 Hvert år i midten af maj sender Odense Kommune ca. 40 overvægtige børn fra 5. klasse af sted på såkaldt sundhedscamp på Fanø, hvor de lærer om sund mad og motion. Efter seks ugers intensiv indsats vender børnene hjem både gladere og tyndere. Og et år senere er de stadig tynde. Det gode resultat fremgår af et forskningsprojekt på Syddansk Universitet.
 Forskere fulgte børnene og kan påvise, at de havde et signifikant fald i BMI et helt år efter, at de havde været af sted. Foruden et flot vægttab kunne forskerne konstatere, at børnene ved slutningen af koloniopholdet var blevet mere end syv centimeter tyndere i taljen, og at taljemålet stadig holdt efter et år.
 Blodprøver foretaget før og efter opholdet viste desuden, at børnene nu havde en lavere risiko for at udvikle sukkersyge.
 - At børnene fastholder vægttabet viser, at vi rammer plet, siger rådmand for Børne- og Ungeforvaltningen Jane Jegind.
 Når børnene vender hjem fra sundhedscamp mødes de og deres familier fire gange med en sundhedsplejerske og to undervisere fra campen, hvor de taler kost og motion og kommer med i netværk for familier med overvægtige børn.
 - Det særlige ved indsatsen i Odense Kommune er opbygningen af sundhedscampen og den opfølgende indsats, siger børne- og ungeoverlæge Susanne Buhl, som er ansvarlig for indsatsen.
