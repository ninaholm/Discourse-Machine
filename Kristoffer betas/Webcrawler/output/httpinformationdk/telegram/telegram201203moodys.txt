Moodys straffer igen gældsplagede Grækenland
Det anerkendte kreditvurderingsbureau Moody's har igen nedgraderet Grækenlands kreditværdighed.


 Moody's straffer igen Grækenland for landets dårlige økonomi. Det anerkendte kreditvurderingsbureau har besluttet at sænke grækernes kreditværdighed. Landets såkaldte rating sættes ned fra "Ca" til "C".
 Det sker, selvom landet ser ud til at få en enorm hjælpepakke.
- Beslutningen kommer som følge af det nyligt annoncerede forslag om en gældssanering for Grækenland, som vil føre til, at investorerne taber over 70 procent af sine udeståender, lyder det i en pressemeddelelse fra Moodys.
Aftalen indebærer, at private långivere sandsynligvis må afskrive græske statsobligationer for omkring 1500 milliarder kroner. Og det vil altså ikke gøre Grækenland mere kreditværdig, mener Moody's.
- Det er meget lidt, der tyder på, at landet vil få tilgang til det private lånemarked, når redningspakken er brugt op.
- Og der er fortsat knyttet betydelige risici til de planlagte økonomiske reformer i Grækenland, skriver kreditvurderingsbureauet.
Allerede mandag skrev Moody's, at sidste uges støtte fra EU er et vigtigt skridt fremad, men at risikoen for en græsk statsbankerot selv efter støtten er høj.
For godt to uger siden fik svage økonomiske udsigter for de europæiske lande Moody's til at nedgradere en række andre lande. Blandt andet gældsplagede Italien, Portugal og Spanien samt Malta, Slovakiet og Slovenien.
Til gengæld bevarede Frankrig, Storbritannien og Østrig deres topkarakterer. De tre lande fik dog et gult kort.
Moody's er et af verdens tre største og mest anerkendte kreditvurderingsbureauer. Alle bureauerne giver Danmark den fineste karakter "AAA".
Herhjemme er Moody's kommet i fokus efter at have offentliggjort, at de er på vej med en nedgradering af ni danske banker. Eksperter har undret sig over truslen fra det store kreditvurderingsbureau.
