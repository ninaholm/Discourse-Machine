Snevejr sætter præg på morgentrafikken



 Sne og glatte veje sætter sit præg på Danmark fra morgenstunden. Øst- og Midtjylland er blandt de værst ramte områder, og flere steder har store lastbiler blokeret vejene, fordi de er skredet ud eller ikke kan trække op over de største bakker i den våde tøsne. Falck har fra morgenstunden landet over rykket ud omkring 80 gange. De fleste for at trække biler fri og nogle gange for at yde starthjælp.
 - Vi forventer, at sneen breder sig, og at der bliver travlt de kommende timer i takt med, at morgentrafikken vokser. Heldigvis kører folk mere forsigtigt, når de kan se, der ligger sne, end når vejen kun er isglat, siger kommunikationsmedarbejder Klaus Kristiansen fra Falck.
 Travlheden hos Falck har bevæget sig i et bånd fra Nordjylland og ned over Østjylland mod Kolding og Vejle. Men også i Nordsjælland er der glatte veje, melder Vejdirektoratet. 
 - Sneen har givet flere uheld med lastbiler på den østjyske motorvej med spærrede veje samt på rute 15 ved Funder i Midtjylland men ikke nogen med personskade, siger vagtchef Brit Lind fra Vejdirektoratet. 
 Bl.a. stødte to lastbiler tidligt onsdag morgen sammen syd for Århus og spærrede for det nordgående spor på den østjyske motorvej. 
