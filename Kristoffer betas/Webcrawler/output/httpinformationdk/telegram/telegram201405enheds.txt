Enhedslisten stritter imod en lavere PSO-afgift
Enhedslisten vil ikke sænke PSO-afgiften for alle virksomheder, fastslår klima- og energiordfører Per Clausen.


 Regeringen gør regning uden vært, når den i vækstpakken vil sænke PSO-afgiften, så virksomheder betaler en mindre el-regning. Enhedslisten siger nej, når forslaget skal forhandles blandt alle Folketingets partier bag energiforliget fra 2012.
Det fastslår Enhedslistens klima- og energiordfører, Per Clausen.
- Vores konklusion er den meget klare, at energiaftalens mål skal overholdes om vedvarende energi, CO2-reduktion og energibesparelser. Det står vi urokkelig fast på, siger Per Clausen.
- Om finansieringen bliver det ikke sådan, at vi letter erhvervslivet og vælter regningen over på almindelige forbrugere.
Dermed mangler regeringen seks milliarder kroner i vækstpakken. Samtidig savner regeringen to milliarder kroner, som skal overføres fra sidste års vækstplan til nu. Det vil Venstre ikke være med til, fastslår finansordfører Peter Christensen (V).
- De penge, har vi aftalt i blå blok, skal gå til at fjerne arveafgiften, fordi det har stor betydning for, at vi kan bevare mange arbejdspladser i Danmark, siger han.
Enhedslisten vil kun sænke PSO-afgiften, hvis regeringen finder pengene andetsteds, understreger Per Clausen.
- Man burde give pengene målrettet til virksomheder med et stort energiforbrug på betingelse af, at de gør en ekstraordinær indsats for at reducere deres energiforbrug, siger han.
I Aalborg, hvor Per Clausen både er valgt til byrådet og Folketinget, bruger Aalborg Portland og vindmøllefirmaer meget energi.
- I Aalborg er der flere, der producerer vindmøller end cement. Så i Aalborg har man en meget stor interesse i, at vi fastholder ambitionsniveauet. Det ville være en langt større katastrofe for Aalborg, hvis man ikke gør det, end at sænke PSO-afgiften på Portland, siger Per Clausen.
