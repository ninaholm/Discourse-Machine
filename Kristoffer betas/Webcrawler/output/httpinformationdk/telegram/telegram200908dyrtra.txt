Dyr transport hindrer specialbehandling



 Mange patienter med kroniske sygdomme rådes til at møde op en eller flere gange om ugen, og hvis specialsygehuset ligger i den anden ende af landet, kan udgiften løbe op i 1000-2000 kroner per gang. Det har mange ikke råd til - ofte lever patienterne som pensionister eller er på overførselsindkomst. Det skriver Politiken.
 - Regionerne er begyndt at spare på steder, som vi ikke oplevede under amterne, og de klemmer de allersvageste. For disse grupper er det frie sygehusvalg en abstraktion, for de har ikke råd til at gøre brug af det, siger Flemming Christensen, der er bestyrelsesformand i specialsygehusenes sammenslutning og direktør for Epilepsihospitalet Filadelfia, til avisen.
 Han vurderer, at det vil koste 15-20 millioner kroner på landsplan at finansiere transporten for de kroniske patienter.
 - Vi har eksempler på, at regioner afviser at betale kørslen til et specialsygehus, selv om patienten har en erklæring fra en speciallæge, der netop anbefaler behandling på det pågældende sted, siger Flemming Christensen.
 Foreningen af specialsygehuse har især oplevet, at patienter får afslag i Region Syddanmark, men har også lignende erfaringer fra Midt- og Nordjylland. 
