Serie af bomber dræber mindst 35 i Bagdad-provins
De daglige angreb fortsætter i Irak, efter at 35 mister livet, og 90 er såret i en række bombeattentater.


 En række bombeattentater i og omkring den irakiske hovedstad, Bagdad, kostede mindst 35 personer livet søndag, oplyser sikkerhedsembedsmænd ifølge nyhedsbureauet AFP.
Angrebene, der ramte mindst 13 forskellige områder, sårede 110 andre, ifølge kilderne.
Det største angreb fandt sted i hovedstadens shiamuslimske distrikt Bayaa, da en bombe i en parkeret bil detonerede nær autoværksteder og dræbte mindst fem og sårede 15.
Angrebet fandt sted en dag, efter at 16 andre blev dræbt i Irak, hvoraf ni blev skudt ved butikker, der sælger alkohol.
Medlemmer af Iraks sunnimuslimske mindretal har i næsten et år demonstreret mod, hvad de opfatter som diskrimination fra den shiamuslimsk ledede regering.
Volden i Irak har nået et niveau, hvis lige ikke er set siden 2008, da landet var ved at komme på fode igen efter en brutal periode med hæmningsløs sekterisk vold.
Den er intensiveret sideløbende med, at konflikten i nabolandet Syrien også er blevet mere blodig.
Analytikere venter, at volden i Irak vil få endnu en tand op til parlamentsvalget i april næste år.
De daglige angreb har ikke vist tegn på at aftage, og siden begyndelsen af året har 6250 mistet livet som følge deraf.
Det viser tal, som nyhedsbureauet AFP baserer på sikkerhedskilder.
