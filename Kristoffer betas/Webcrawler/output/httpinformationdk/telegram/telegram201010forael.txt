Forældre kræver eliteklasser i folkeskolen
To ud af tre forældre går ind for eliteklasser i folkeskolen. Professor kalder det et opgør med janteloven.


 Forældre kræver i stigende grad, at folkeskolen udvikler elevernes individuelle talenter, og at der tages særligt hensyn til de dygtigste.
Sådan lyder vurderingen fra både landets skoleledere og flere eksperter, skriver Berlingske Tidende.
- Forældrene er blevet meget mere opmærksomme på, at deres børn skal nå så langt som overhovedet muligt, siger Anders Balle, formand for Skolelederforeningen.
- De møder op på skolen, stiller krav og spørger, hvad skolen har at tilbyde deres børn for at sikre, at der bliver taget vare på deres talenter, siger han. 
En Gallup-undersøgelse viser, at to ud af tre forældre går ind for eliteklasser, som samler børn med særlige boglige, sportslige eller musikalske evner. Et udtryk for, at forældre og  politikere gør op med folkeskolens tradition for at fokusere på de fagligt svageste.
- Det har ikke været stuerent at fokusere på de mest talentfulde. Men det er i forandring nu, siger Poul Nissen, der er lektor ved Danmarks Pædagogiske Universitetsskole. Han bakkes op af kollegaen, professor Niels Egelund:
- Tidsånden har ændret sig. Janteloven har ikke så stærkt et tag i danskerne længere. Der er en voksende erkendelse af, at vi i Danmark ikke har været gode nok til at støtte de dygtigste, siger Niels Egelund´,
