EU og USA: Rusland eskalerer krisen i Ukraine
Rusland har ikke gjort nok for at nedtrappe Ukraine-krisen og risikerer sanktioner, lyder det fra USA og EU.


 USA og EU er i fælles front mod Rusland.
Ifølge Storbritanniens premierminister, David Cameron, har Rusland ikke levet op til sine forpligtelser i Geneve-aftalen, og det betyder, at de nuværende sanktioner mod Rusland skal udvides.
Samme melding kommer fra Det Hvide Hus.
- Den amerikanske præsident bemærker, at USA er klar til at indføre målrettede sanktioner som svar på Ruslands seneste handlinger, skriver Det Hvide Hus i en erklæring.
Udmeldingen kommer, efter at præsident Barack Obama har deltaget i et telefonmøde med Frankrigs præsident, Francois Hollande, Tysklands forbundskansler, Angela Merkel, Italiens premierminister, Matteo Renzi og Storbritanniens premierminister, David Cameron.
Magthaverne reagerer på, at Rusland ifølge dem ikke har levet op til aftalen, der blev indgået i Geneve i sidste uge. Den skulle nedtrappe konflikten, men det modsatte er sket, mener lederne.
I stedet har Rusland været med til at eskalere spændingerne i det østlige Ukraine, lyder det fra Det Hvide Hus.
- Lederne har aftalt at arbejde tæt sammen gennem G7 og EU for at koordinere yderligere tiltag mod Rusland. Lederne understreger, at Rusland stadig kan vælge en fredelig løsning på krisen, står der i erklæringen.
Tidligere fredag oplyste Angela Merkel, at EU's ministre skal snart mødes for at diskutere de nye sanktioner mod Rusland.
For mens Ukraine har taget mange skridt for at implementere aftalen, har Rusland ikke levet tilstrækkeligt op til sit ansvar for at nedtrappe konflikten mellem den ukrainske regering og prorussiske separatister, mener Merkel.
- Rusland har magten, eller kunne have magten, til at få separatisterne ind på en fredelig vej med diskussioner om forfatningen og forberedelser til valget, men de signaler mangler vi stadig fra Rusland.
- Vi er derfor nødt til at reagere. Det vil være et fælles europæisk tiltag og et tiltag fra G7. På grund af de manglende fremskridt er vi nødt til at overveje yderligere sanktioner.
