Nobelformand klandres for dobbeltrolle
Juraprofessor mener, at formanden for Nobelkomitéen bør gå af. Han er ikke uafhængig, lyder det.


 Formanden for den norske Nobelkomité, Thorbjørn Jagland, beskyldes for ikke at have fuldstændigt rent mel i posen, når det gælder tildelingen af den prestigefyldte fredspris til EU for nylig.
 Eivind Smith, professor i offentlig ret ved Universitetet i Oslo, er gået i pressen med en skarp kritik af den tidligere statsminister Jagland, som kaldes "svoren EU-tilhænger" og opfordres til at trække sig ifølge Aftenposten.
Kritikken kommer, fordi Nobelformanden også står i spidsen for den internationale organisation Europarådet, og derfor melder der sig et spørgsmål om habilitet og en lurende mistanke om, at han ikke kan holde tingene adskilt, lyder det.
- Jeg mener, det er galt at have en dobbeltrolle som leder af Nobelkomitéen og generalsekretær i Europarådet. Det er en uheldig kombination, siger Eivind Smith.
- Europarådet og EU betragtes som dele af et fælleseuropæisk fredsprojekt, og det er fuldt forståeligt, hvis mange associerer de to organisationer stærkere end det strengt institutionelle giver grundlag for, tilføjer han.
Eivind Smith mener, at det er oplagt, at Nobelkomitéen ikke bør have medlemmer med eksterne positioner, som kan tænkes at påvirke valget af fredsprismodtagere, lyder det.
- Rollen som generalsekretær i Europarådet er et oplagt eksempel på en sådan position, siger professoren fra Oslo.
Thorbjørn Jagland afviser kritikken.
- Jeg tror, det må skyldes, at Eivind Smith ikke ved, hvad Europarådet er, siger Jagland til NRK.
Han henviser til, at Europarådet består af 47 medlemslande og er en helt uafhængig organisation, som overvåger, om medlemmerne overholder den europæiske menneskerettighedskonvention.
I sin begrundelse for at give EU fredsprisen, siger den norske Nobelkomité, at unionen har skabt stabilitet, fred og sikkerhed i Europa siden Anden Verdenskrig og styrket menneskerettighederne i Europa.
EU har desuden med sin udvidelse med østeuropæiske lande yderligere styrket demokrati og menneskerettigheder på kontinentet, hedder det.
