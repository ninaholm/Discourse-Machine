Vilhelmsen: Bankansatte er sælgere - ikke rådgivere
Forbrugere skal have klar besked om deres bankrådgiver, siger ministeren, som også ønsker mere priskonkurrence


 Selvom din bankrådgiver er flink og forstående, så er han først og fremmest sælger af bankens produkter og ikke en uvildig rådgiver om din økonomi.
Det skal nu gøres mere klart for forbrugerne, mener erhvervs- og vækstminister Annette Vilhelmsen (SF) på baggrund af en ny analyse fra Konkurrence- og Forbrugerstyrelsen om konkurrencen på bankmarkedet for privatkunder.
- Som det første vil jeg ændre i Finanstilsynets god-skik regler, så det bliver tydeligt for forbrugerne, at bankekspedienter er sælgere for den enkelte bank og ikke uvildige rådgivere i forhold til forbrugernes privatøkonomi, siger Vilhelmsen i en pressemeddelelse.
Analysen fra Konkurrence- og Forbrugerstyrelsen viser også, at en gennemsnitsfamilie kan spare omkring 24.000 kroner ved at skifte fra den dyreste til den billigste bank. Alligevel fokuserer bankerne meget lidt på prisen, når de konkurrerer om privatkunderne.
Også på det område bør der ske ændringer, mener Annette Vilhelmsen.
- Det har meget stor betydning, at bankmarkedet fungerer effektivt, og konkurrencen er skarp. Bankerne spiller en vigtig rolle i samfundsøkonomien, og derfor skal de blive bedre til at konkurrere på priser, siger hun.
Ministeren vil samtidig med udgangspunkt i analysens anbefalinger sætte gang i en bredere dialog om, hvordan forbrugerne får bedre hjælp til at sætte sig ind i deres bankforretninger, så de får så gode vilkår og så lave priser som muligt.
- Jeg vil derfor tage kontakt til banker og Forbrugerrådet og se på, hvordan vi hurtigst muligt får gjort det nemmere for forbrugerne at vælge de billigste bankprodukter, siger Vilhelmsen.
