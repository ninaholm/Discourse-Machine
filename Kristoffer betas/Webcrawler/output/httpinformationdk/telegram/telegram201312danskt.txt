Dansk topchef forlader Metro-koncernen
Aviskoncernen Metro International skifter fokus, og Per Mikael Jensen stopper efter seks år.


 Den øverste chef for aviskoncernen Metro International, danske Per Mikael Jensen, forlader sit job efter seks år. Det oplyser MediaWatch.
Baggrunden er ifølge en pressemeddelelse, at Metro Internationals fokus mere og mere indkredser sig til seks lande i Latinamerika og den oprindelige avis, Metro i Sverige.
Per Mikael Jensen har ikke umiddelbart et andet job på hånden.
- Jeg har haft seks fantastiske år med Metro International og har været så heldig at arbejde sammen med stærke ledergrupper over hele verden. Efter konsolidering i Europa og god vækst i Latinamerika er tiden nu den rette til at søge nye udfordringer, siger Per Mikael Jensen til MediaWatch.
Det bliver en anden dansker, Anders Kronborg fra investeringsselskabet Kinnevik, der får opgaven med at køre Metro International videre. Kinnevik er blandt ejerne af Metro International.
 Det er anden gang, at Kronborg griber bolden fra Per Mikael Jensen. Det skete også på TV2 i 2007, da Per Mikael Jensen var administrerende direktør.
Den nu 51-årige Per Mikael Jensen var med til at starte gratisavisen metroXpress i Danmark i 2001.
- Per Mikael Jensen har stået for en succesrig turnaround på Metro siden 2007. Vi kommer til at savne ham, men har respekt for, at hans opgave er løst, og han vil videre. Jeg vil gerne takke ham og ønske ham held og lykke, siger Anders Kronborg til MediaWatch.
