Datatilsynet kræver svar fra Se og Hør
Datatilsynet vil undersøge beskyldningerne om Se og Hørs køb af personlige oplysninger.


 Datatilsynet har sendt en række spørgsmål til Se og Hør efter beskyldningerne om, at ugebladet skulle have betalt en medarbejder i Nets for at videregive private oplysninger om kongelige og kendte.
Den uafhængige tilsynsmyndighed vil med spørgsmålene have svar på, om persondataloven er blevet overtrådt.
- Vi er endnu ikke klar over, om de har overtrådt persondataloven. Der er givetvis tale om en alvorlig overtrædelse af så meget andet, men vi foretager os kun noget, hvis der er sket et brud på persondataloven, siger konstitueret direktør i Datatilsynet Birgit Kleis til Ritzau.
Det er Finanstilsynet, der fører tilsyn med betalingsinstituttet Nets, og Datatilsynet kigger udelukkende på Se og Hørs indsamling af oplysninger.
- Vi kommer først på banen, hvis der enten er tale om elektronisk behandling af personoplysninger eller anden systematisk behandling, eksempelvis hvis man har lavet et register over nogle udvalgte personer eller har et ringbind med de personfølsomme oplysninger, siger Birgit Kleis.
- Hvis det derimod viser sig, at Se og Hør "bare" har modtaget et tip engang imellem og ikke har haft nogen fast aftale om levering af oplysninger, så er det ikke sikkert, at det hører ind under de regler, vi har.
Beskyldningerne fremgår af bogen "Livet, det forbandede" af den tidligere Se og Hør-journalist Ken B. Rasmussen. Flere medier har efterfølgende fundet dokumentation for, at Se og Hør har overvåget kongelige og kendte gennem deres kreditkorttransaktioner.
- Jeg vil umiddelbart tro, at det vil blive svært for Se og Hør at retfærdiggøre, at de har indhentet den slags oplysninger, som der er tale om, siger Birgit Kleis.
Hvis Datatilsynet vurderer, at Se og Hør har overtrådt persondataloven, kan tilsynet udtale kritik og i yderste konsekvens politianmelde ugebladet.
