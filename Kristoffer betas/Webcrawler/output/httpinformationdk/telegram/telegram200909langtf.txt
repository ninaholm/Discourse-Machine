Langt færre H1N1-smittede end frygtet



 Køen for at få fat på den nye vaccine mod influenza A er ved at gå i opløsning, skriver Dagblade Børsen.  
 De danske virksomheder er nemlig ved at miste interessen for at kunne tilbyde deres medarbejdere vaccinationen mod influenza A, som forventes at komme på markedet sidst på året.
 Virksomhederne har ændret strategi i forhold til deres beredskab og vælger mere lavpraktiske løsninger og dermed skærpede hygiejneregler i det daglige, oplyser fagchef for HR og Ledelse, Birgitte Meisner Nielsen, Dansk Erhverv, til Børsen Fødevaresundhed torsdag.
 - Mere pragmatisme og færre skræmmekampagner. Sådan lyder budskabet fra vores medlemmer, som klart har en mindre interesse i at indkøbe den nye vaccine. I stedet maner ledelserne rundt omkring til besindighed, siger Birgitte Meisner Nielsen.
 Antallet af danskere, der bliver smittet med H1N1-virus - også kendt som svineinfluenza, er da også faldende. 
 Onsdag var 603 danskere smittede - og den seneste uge kom kun fem nye smittede til, oplyser Statens Serum Institut til BT.
 - De sidste uger er antallet af nye danskere, der bliver smittet med H1N1 gået kraftigt ned - og er nu næsten gået helt i stå. Den kraftige bølge af 
influenzasmittede, som vi forventede ville skylle ind over Danmark i august, er udeblevet. Vi nedskriver nu antallet af danskere, som vi forventer bliver 
smittet med H1N1, da vi kan se, at vi ikke har fået nogen epidemi, siger overlæge og afdelingsleder Kåre Mølbak fra Statens Serum Institut til B.T. 

