Fakta: Her er nogle af de største mineulykker
Minearbejde kan være livsfarligt. Det bevidner flere mineulykker verden rundt.


 Det kan være farligt at være minearbejder. Eksplosioner og oversvømmelser tager livet af flere tusinder minearbejdere hvert år. Kina regnes for at et af de farligste lande at være minearbejder i, da flere tusinder dør årligt. Her er et udsnit af de største ulykker de seneste 10 år.
* 28. november 2004: 166 minearbejdere døde i en gaseksplosion i en kulmine i Kinas nordlige Shaanxi-provins. Eksplosionen skete kun to dage efter, at provinsregeringen i Shaanxi beordrede mere strikse inspektioner af minernes sikkerhed.
* 15. februar 2005: Mindst 203 minearbejdere blev dræbt ved en eksplosion i en kulmine i det nordøstlige Kina. Ulykken betragtes som en af de værste mineulykker i nyere tid i Kina.
* 26. februar 2006: 65 minearbejdere blev indespærret 150 meter under jorden ved en eksplosion i en kulmine i Mexico. Grupo Mexico, der ejer minen, meldte, at man ikke kunne nå at redde minearbejderne, inden ilten var sluppet op.
* 22. november 2006: 23 omkommer efter en mineeksplosion i Polen, som indespærrer minearbejdere 1000 meter under jorden.
* 18. august 2007: 180 minearbejdere blev fanget i Zhangzhuang-minen, da den blev oversvømmet.
* 5. august 2010: 33 minearbejdere bliver fanget 700 meter under jorden nær den nordlige chilenske by Copiapo. 13. oktober bliver den første minearbejder reddet op. Alle 33 overlevede ulykken.
* 30. juli 2011: 27 minearbejdere omkommer i to separate ulykker i et industriområde i det østlige Ukraine. En eksplosion i en kulmine i Lugansk-regionen dræbte 20 personer, få timer efter en skakt kollapsede i en anden mine i naboregionen Donetsk.
* 13. maj 2014: Op mod 300 minearbejdere er fanget under jorden efter en eksplosion i en mine i Tyrkiet.
Kilder: AFP, Reuters
