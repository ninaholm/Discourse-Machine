Rygter om flykapring i København er falske
Politiet gik torsdag om bord i fly i Københavns Lufthavn. Indsatsen har intet med en kapring at gøre.


 Torsdag gik der rygter om en mulig flykapring i Københavns Lufthavn, men det afviser Københavns Politi.
Rygterne opstod, da det kom frem, at politiet var gået om bord i et Boeing 737 rutefly fra Istanbul, der efter planen skulle lande klokken 11.15.
- Der er tale om en udvidet undersøgelse, og det er bestemt kun en undersøgelse af et fly, der er ankommet fra Tyrkiet, fortæller politiets vagtchef Mads Firlings.
Ifølge vagtchefen har politiet ad omveje fået oplysninger fra en norsk journalist om, at der skulle være noget galt på flyet. Og det er det, som nu skal undersøges.
- Vi har ingen indikationer på, at noget skulle være galt, men for sikkerhed, livrem og selers skyld har vi valgt at trække flyet ud til siden, og så er vi nu i gang med at tale med dem derude, siger Mads Firlings.
Al snak om flykapring er ikke noget, man kan bekræfte hos Københavns Politi.
- Jeg kan love dig, at jeg ikke har nogen indikationer af, at et fly skulle være kapret, siger Mads Firlings.
Vagtchefen kan ikke komme nærmere ind på, hvad det er for oplysninger, man har fået fra den norske journalist. Men de stammer fra en mail, som journalisten har modtaget.
- Vi har fået nogle indikationer på, at noget var galt, men vi har været i radiokontakt med kaptajnen, og han siger, at der ikke er nogen indikationer på, at noget er galt, siger Mads Firlings.
Efter undersøgelsen af flyet, som politiet karakteriserer som "et udvidet sikkerhedstjek", blev flyet frigivet fra sin midlertidige parkeringsplads lidt afsides i lufthavnen og kørt til en gate, hvor passagerer og bagage håndteres som normalt.
