Opsang fra Obama til bankerne



 Det skal være slut med bankernes "ansvarsløse opførsel", og Kongressen skal i år vedtage love, der strammer kontrollen med bankindustrien.
 Det sagde præsident Barack Obama mandag i en tale på Wall Street i New York op til etårsdagen for den amerikanske storbank Lehman Brothers kollaps, der udløste en gigantisk finanskrise og en global økonomisk krise.
 Han bad bankindustrien om at vise ansvar og være ydmyge over for den kendsgerning, at det er skatteyderne, der har reddet den amerikanske bankindustri. Derfor bør bankerne opgive at udbetale de milliardbonusser til deres ansatte, som de planlægger i 2009. 
 Obama konstaterede, at en reform af bankindustrien skal basere sig på to principper: Gennemsigtighed og ansvarlighed.
 Han gentog sit tidligere forslag om, at der etableres et forbrugeragentur, som skal sikre, at disse principper overholdes, når banker låner til menige amerikanere.
 Han henviste til, at mange bankhandler før foregik i det skjulte, og det skal ændres med en reform, der regulerer bankernes aktiviteter.
 Obama sagde, at han vil opfordre verden til at følge trop, når han i næste uge mødes til et økonomisk topmøde med stats- og regeringscheferne i G20.
