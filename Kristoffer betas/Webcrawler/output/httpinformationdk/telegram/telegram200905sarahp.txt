Sarah Palin vil fortælle sin historie



 Sarah Palin, den kontroversielle republikanske vicepræsidentkandidat i sidste års præsidentvalg i USA, vil skrive sine erindringer. Det oplyser forlaget HarperCollins i dag.
 Bogen, som ventes at udkomme i begyndelsen af 2010, vil beskrive hendes forvandling fra guvernør i Alaska til John McCains tætte allierede i valgkampen og rollen som sit partis populære, men også polariserende nye heppekor. 
 - Guvernør Palin er et af de mest karismatiske, inspirerende og kontroversielle skikkelser på den nationale politiske scene i mange år, siger Brian Murray, der er direktør i HarperCollins. 
 - Hun har en spændende historie at fortælle, fastslår han. 
 Palin vil ud over sine politiske erfaringer også berette om livet som hårdtarbejdende husmor, hvor hun blandt andet har mødt udfordringer i form af en søn udstationeret i Irak, en teenagedatter med en uplanlagt graviditet og sin egen fødsel af et barn med et handicap.
 Forlaget vil ikke løfte sløret for, hvor meget Palin bliver betalt for sine erindringer. 
