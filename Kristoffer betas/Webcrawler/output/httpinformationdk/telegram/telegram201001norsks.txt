Norsk skole evakueret efter trussel



 En trussel mod Kongsbakken videregående skole i den nordnorske by Tromsø betyder, at eleverne er blevet sendt hjem fredag morgen. Truslen om en skolemassakre blev lagt ud på internettet torsdag, men siden er nu fjernet igen.
 Skoleledelsen holder møder med både lærere og elever, mens politiet holder vagt uden for skolen, skriver avisen Aftenposten.
 En illustration med en klar trussel blev torsdag lagt ud på netforummet 4chan. Titlen lyder "Scool Massacre", og på siden var der både våben og et kort over Tromsø.
 Et billede viser stedet, hvor massakren angiveligt skal finde sted, nemlig Kongsbakken videregående skole midt i Tromsø.
 Den anonyme person opgiver "sami people" - altså samer - som mål for sin massakre. Der var ikke opgivet noget tidspunkt for, hvornår massakren skulle finde sted.
 Politiet i Tromsø ønsker ikke at kommentere sagen, men har over for det norske nyhedsbureau NTB bekræftet, at eleverne er sendt hjem.
