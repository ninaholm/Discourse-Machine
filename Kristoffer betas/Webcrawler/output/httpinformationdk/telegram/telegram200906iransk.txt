Iransk politi affyrer varselsskud



 Iransk politi har i dag affyret varselsskud for at sprede demonstranter i den sydlige del af hovedstaden Teheran.
 Øjenvidner siger, at politiet skød op i luften, da det kom til sammenstød mellem tilhængere af præsident Mahmoud Ahmadinejad og oppositionskandidaten fra den nylige valg, Mirhossein Mousavi.
 Desuden menes det, at en bygning i området, der tilhører styrets Basijmilits, er blevet sat i brand. Dette kan dog ikke bekræftes af uafhængige kilder.
 Der var lørdag flere hundrede demonstranter til stede, men de stod over for et talstærkt opbud af politi.
 Irans øverste leder, ayatollah Ali Khamenei, sagde i går, at sikkerhedsstyrkerne ville slå hårdt ned på nye demonstrationer imod resultatet af præsidentvalget for lidt over en uge siden. Ifølge det iranske indenrigsministerium blev Ahmadinejad genvalgt med overvældende flertal, men dette bestrides af Mousavi, som siger, at der var svindel med stemmerne.

