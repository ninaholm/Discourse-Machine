Orkanen Dagmar koster over en halv milliard
Regningen til forsikringsselskaber i Norge og Sverige efter juleorkan bliver på over en halv milliard kroner.


 Orkanen Dagmar, der hærgede dele af Norge og Sverige i julen bliver en dyr fornøjelse for forsikringsselskaberne.
Foreløbig er der kommet skadesanmeldelser for cirka en halv milliard danske kroner i de to lande.
Men forsikringsselskaberne venter, at der komme flere anmeldelser de kommende dage, og de tør derfor ikke spå om det endelig erstatningsbeløb.
Eksperter vurderer dog, at erstatningerne efter Dagmar ikke bliver helt så store som efter orkanen Per i 2007, hvor skader alene i Sverige kostede noget over en halv milliard kroner.
I Norge var der onsdag indkommet skadesanmeldelser for 360 millioner kroner. De fleste fra forsikringskunder på vestkysten, hvor Dagmar ramte hårdest.
En taksator oplyser, at forsikringsselskaberne kommer til at betale 60.000 kroner i gennemsnit per skadeserstatning.
Forsikringsselskaberne i Norge tør endnu give et bud på, hvor stor den endelige regning bliver efter Dagmar.
 Også i Sverige kan der gå flere uger, før alle skader er gjort op. Det skyldes, at mange skader er sket i svært tilgængelige skovområder.
 Væltede træer udgør stadig et stort problem for elforsyningen i det mellemste Sverige. Omkring 15.000 abonnementer er fortsat ude strøm, og de ventes først at få el igen torsdag.
