Sagkundskaben får husly på Det Kgl. Teater



 Den hjemløse sagkundskab får midlertidigt husly på Det Kongelige Teater.
Det sker, når skuespillerne Jens Albinus og Tammi Øst i de kommende uger optræder som værter for en række såkaldte saloner i Skuespilhuset.
De to værter inviterer forskellige gæster, som fra deres udkigsposter vil skue ud over det danske kultur- og åndsliv. Gæsterne vælges, fordi de efter de to skuespilleres mening har noget vigtigt at sige om aftenens emne, eller fordi værterne vurderer, at de besidder "en hjemløs sagkundskab".
I en pressemeddelelse fra Det Kongelige Teater tager Jens Albinus og Tammi Øst udgangspunkt i daværende statsminister Anders Fogh Rasmussens (V) nytårstale, hvor han erklærede smagsdommernes tid forbi og satte det danske folk fri af disse autoriteters tvang.
 - Hvad er der sket siden? Hvad med kulturen? Hvad med sagkundskaben? spørger de to skuespillere.
De indbyder til den første af syv planlagte saloner den 10. marts.
