Kampe koster 12 dræbte i Tyrkiet
PKK angriber tyrkisk militærpost nær grænsen til Irak. Kampene er optrappet, efter de kurdiske oprørere for en måned siden ophævede en våbenhvile.


 Kurdiske partisaner angreb natten til tirsdag en militærpost i det sydøstlige Tyrkiet. Under angrebet blev ni oprørere og tre soldater dræbt, oplyser militære kilder.
Militæret sendte forstærkninger med helikopter til provinsen Hakkari for at jage oprørerne fra Det Kurdiske Arbejderparti (PKK). Kampene fandt sted nær grænsen til Irak.
PKK har optrappet angrebene på den tyrkiske hær, efter bevægelsen i begyndelsen af juni ophævede en våbenhvile, der har været i kraft 14 måneder. Over 80 soldater er dræbt i år.
Den tyrkiske hær har svaret igen ved at angribe de kurdiske oprøreres baser i Irak.
De seneste kampe undergraver premierminister Tayyip Erdogans ønske om at give kurderne flere rettigheder som mindretal i Tyrkiet.
Over 40.000 mennesker er dræbt, siden PKK i 1984 indledte den væbnede kamp mod Tyrkiet for at oprette en uafhængig kurdisk stat.
