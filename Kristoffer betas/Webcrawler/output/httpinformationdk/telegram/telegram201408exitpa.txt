Exit Pape: Viborg skal have ny borgmester
Søren Pape Poulsens post som formand for Konservative er ikke forenelig med tjansen som borgmester.


 Udpegningen af Søren Pape Poulsen som efterfølger for Lars Barfoed som politisk leder af Konservative får konsekvenser for byrådet i Viborg.
42-årige Pape trækker sig nemlig som borgmester i domkirkebyen. Det fortæller partiet til Politiken.
Formelt sker det 27. september, når der skal vælges ny formand på landsrådet i Tivoli Congress Center i København.
Selv har Søren Pape Poulsen endnu ikke meldt noget ud om sin beslutning, og Mathias Bendtsen Petersen, der er lokalforeningsmand for Konservative i Viborg, ved heller ikke ret meget.
- Det kommer som lidt af et chok for mig, og bestyrelsen har heller ikke kendt til det. Så det skal vi lige snakke om, og han skal jo også selv finde ud af, hvad han vil, siger han til Ritzau.
Politisk ekspert Kaare R. Skou mener, at beslutningen om at trække sig er uundgåelig som politisk leder for et landsdækkende parti.
- Jeg vil tro, at Viborg skal have en ny borgmester, siger han.
Søren Pape Poulsen tiltrådte som borgmester 1. januar 2010 og blev genvalgt ved det seneste kommunalvalg, hvor hans parti gik frem fra tre til seks mandater.
Selv fik den kommende K-formand 6566 personlige stemmer, og det var næsten 3.000 flere end sin nærmeste konkurrent.
