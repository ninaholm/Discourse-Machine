Tusinder deltager i sejrsmarch i Kairo
Demokratiforkæmpere samles i Kairo for at fejre ugedagen for præsident Hosni Mubaraks afgang.


 Mange tusinde forkæmpere for demokrati samles i Egyptens hovedstad, Kairo, for at fejre ugedagen for præsident Hosni Mubaraks afgang og for at "beskytte revolutionen og dens krav".
Arrangørerne venter, at op mod en million møder op på Tahrir-pladsen i løbet af fredagen, og at den største tilstrømning kommer efter fredagsbønnen.
- Dette er en fest. Vi er alle meget glade. Mubarak er væk. Jeg tror, vi kommer her hver fredag i de kommende uger, siger Nasir Mohammed, en ældre demonstrant.
Tahrir-pladsen var centrum for de omfattende protester, der efter knap tre uger tvang Mubarak til at træde tilbage og overlade styret til det egyptiske militær.
Men selv om der er glæde, og demonstrationen foregår fredelig, er Tahrir-pladsen omgivet af militære køretøjer og soldater, der tjekker alles identitetskort.
Nogle demonstranter kommer med musikinstrumenter og spiller, andre med bannere og slogans, og stemningen betegnes som "opstemt" og alle smiler, siger deltagere.
Men trods glæden er dagligdagen endnu ikke vendt tilbage til det normale, efter at militæret overtog magten.
Krav om indgreb mod korrupte politikere og embedsmænd er kun sket i begrænset omfang, og demonstranter vil med dagens demonstration på ny fremføre deres krav om mere demokrati og kamp mod medlemmer af Mubaraks tidligere styre.
