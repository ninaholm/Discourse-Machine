Terrorangrebet mod USA minut for minut
11. september 2001 blev USA ramt af et voldsomt terrorangreb. Se en minut for minut gennemgang af angrebet.


 Tirsdag 11. september 2001 kaprer 19 terrorister fire passagerfly i USA. To af flyene flyver ind i World Trade Center i New York og får de to tvillingtårne til at styrte sammen.
 Et tredje fly flyver ind i det amerikanske forsvarsministerium, Pentagon. Det sidste falder ned på en mark i Pennsylvania.
Det totale antal dræbte er 2995: 265 på de fire fly, 2605 i New York i World Trade Center samt på jorden og 125 i Pentagon.
 Her er, hvad der skete (læg seks timer til for at få dansk tid):
 07.58: American Airlines flynummer 11 letter fra Boston mod Los Angeles med 92 om bord. Boeing 767'eren kapres efter start og dirigeres mod New York.
08.14: United Airlines flynummer 175 letter fra Boston mod Los Angeles med i alt 65 om bord. Også dette Boeing 767 kapres og dirigeres mod New York.
08.21: American Airlines flynummer 77 letter fra Dulles Lufthavn i Washington mod Los Angeles. Boeing 757'eren har 64 om bord og kapres efter start.
08.42: United Airlines flynummer 93, en Boeing 757, letter fra Newark, New York, mod San Francisco med 44 om bord.
08.40: Myndighederne får mistanke om flykapringer af American 11 og United 175.
08.46: American 11 flyver ind i det nordlige tårn i World Trade Center.
08.54 (14.54 dansk tid): Ritzau sender sin første version af nyheden ud.
09.03: United 175 rammer det sydlige tårn i World Trade Center.
09.08: Al flyvning til, fra og over New York indstilles.
09.21: Alle broer og tunneler til Manhattan lukkes.
09.24: Mistanke om flykapring af American 77.
09.26: Alle civile flyafgange i USA indstilles. Militæret går i alarmberedskab.
09.29: Præsident George W. Bush er i Florida og siger, at der har været en national tragedie.
09.37: American 77 flyver ind i Pentagon.
09.43: Det Hvide Hus og Capitol Hill evakueres.
09.45: Luftfartsmyndighederne beordrer alle civile fly til at lande i nærmeste lufthavn.
09.57: Passagerer på United 93 gør modstand mod flykaprerne.
09.59: Sydtårnet i World Trade Center kollapser.
10.03: United 93 styrter ned på en mark i Pennsylvania.
10.13: FN-bygningen i New York evakueres.
10.28: Nordtårnet i World Trade Center begynder at kollapse.
11.00: Lower Manhattan evakueres.
13.00: Præsident George W. Bush beordrer USA's militær i højeste beredskab verden over og siger, at friheden er blevet angrebet, og at de skyldige vil blive jagtet.
Bush skriver, før han går i seng, i sin dagbog: "Det 21. århundreds Pearl Harbor skete i dag ... Vi mener, det er Osama bin Laden".
