Fri åbningstid i byggemarkeder



 Hus- og havefolket kan se frem til, at de fra næste sommer kan gå i byggemarkedet eller havecentret på skæve tidspunkter. I hvert fald hvis en aftale mellem regeringen og Dansk Folkeparti får den ønskede effekt.
 Som en opfølgning på den liberaliserede lukkelov, er parterne blevet enige om, at byggemarkeder allerede fra den 1. juli 2010 får mulighed for at holde åbent på alle årets dage uden begrænsninger. Det samme gælder små butikker, der sælger materialer til hus og have.
 - Med den nye lukkelov vil forbrugerne få flere valgmuligheder og større frihed til at tilrettelægge deres hverdag, som det bedst passer dem, siger økonomi- og erhvervsminister Lene Espersen (K).
 Små butikker defineres i aftalen som dem med en omsætning på under 30,5 millioner kroner.
 Allerede tidligere på året foreslog regeringen at liberalisere lukkeloven, så butikkerne fremover får mulighed for at holde åbent på langt flere dage og i længere tid.
 Fra 2012 skal de fleste butikker kun holde lukket på helligdage. Der lægges derfor op til en liberalisering i 2010 og reelt en ophævelse af lukketidsreglerne i 2012 undtagen på helligdage og enkelte andre særlige dage.
