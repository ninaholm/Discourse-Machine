USA vil reducere underskud på finansloven



 Den amerikanske finansminister, Timothy Geithner, lover at reducere USA's tocifrede underskud på statsbudgettet til tre procent over "mellemlang tid". 
 - For en økonomi som vores er det nødvendigt at få underskuddet ned på cirka tre procent for at stabilisere situationen, siger Geithner.
 I øjeblikket er underskuddet på 10 procent af det amerikanske bruttonationalprodukt, BNP, og det højeste siden 1945 i reelle tal.
 Han lover, at Obama-regeringen allerede i den næste finanslov vil begynde at reducere underskuddet.
 - Vor vigtigste opgave er at skabe vækst, få arbejdsløsheden ned og få private firmaer til at investere igen, siger han i en tale til et forum af økonomer, erhvervsledere og fagforeningsfolk, der diskuterer muligheder for at skabe ny arbejdspladser.
 USA's kriseramte økonomi har på det seneste vist tegn på at stabilisere sig. Men arbejdsløsheden er stadig tårnhøj og var i november 10,2 procent.

