Paven mødes med Fidel Castro i Havana
Cubas pensionerede revolutionsleder har mødt paven under den katolske kirkes overhoveds besøg i Havana.


 Trods den tidligere cubanske leder Fidel Castros skrantende helbred, lykkedes det onsdag at gennemføre et møde med pave Benedikt XVI i Cubas hovedstad, Havanna.
 Mødet fandt sted under pavens seks dage lange besøg i Mexico og Cuba, og det er første gang, at de to mødes. Der er ikke kommet detaljer frem om, hvad de to ikoner talte om på mødet.
Det var i første omgang kun meningen, at paven skulle møde Cubas præsident, Raul Castro, Fidel Castros yngre bror. Men både paven og Fidel Castro havde forud for mødet meldt, at de var interesserede i at mødes.
 Fidel Castro har blandt andet rost paven for hans kontakt til børn og ydmyge personer. Det var angiveligt ham, der havde anmodet om nogle få minutter sammen med Benedikt.
Den 84-årige pave, som er leder af verdens 1,2 milliard katolikker, har appelleret til Cubas ledere om at gøre samfundet "mere åbent".
På førstedagen af sit tre dage lange besøg blev paven mandag mødt af tusindvis af mennesker i Santiago de Cuba.
Her opfordrede paven sine tilhængere til at hjælpe med at opbygge "et nyt og åbent samfund. Et bedre samfund, der er mere menneskeværdigt", sagde han.
Ugen forinden fastslog han, at "marxismen er ude af trit med virkeligheden".
I dagene op til pavens besøg har myndighederne ifølge ubekræftede oplysninger tilbageholdt omkring 150 modstandere af styret. Andre kendte kritikere er blevet sat i husarrest for at komme eventuelle demonstrationer mod regimet i forkøbet.
Paven har ingen planer om at mødes med repræsentanter for oppositionen i Cuba. En beslutning, der er blevet kritiseret af dissidenter, fortalere for demokratiet og visse medier.
