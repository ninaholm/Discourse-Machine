Politi i Yemen sårer 600-700 demonstranter
To er dræbt og mange hundreder er såret under nye demonstrationer mod Yemens præsident, Ali Abdullah Saleh.


 Politiet i Yemen har såret mindst 409 demonstranter, der ville marchere hen til et præsidentpalads i byen Hudaida, siger læger fra byen. Sikkerhedsstyrkerne skød med skarpt og brugte tåregas.
Beboere siger til nyhedsbureauet Reuters, at demonstranterne marcherede i protest mod Politiets angreb på demonstranter i byen Taiz, hvor hundreder blev såret og to mennesker dræbt søndag.
- En mand blev skudt i brystet, mens han var i gang med at rive en plakat af præsident Ali Abdullah Saleh i stykker, beretter et øjenvidne til nyhedsbureauet AFP.
Andre beboere i Taiz siger, at mindst 250 blev såret, da politiet åbnede ild og skød med tåregas for at sprede demonstranterne, der bevægede sig mod guvernørens hovedkvarter i byen.
Taiz ligger 200 kilometer syd for hovedstaden Sanaa.
Politiet fortsatte med skyde, da det drev demonstranterne tilbage til en plads, hvor de tidligere havde samlet sig og krævet, at præsident Saleh træder tilbage.
Et medlem af Yemens parlament, der ikke ønsker sit navn frem, siger, at politiet forsøger at storme pladsen.
Demonstranter har gennem de seneste to måneder i stadig større tal og stadig mere højlydt krævet, at præsident Ali Abdullah Saleh træder tilbage.
Saleh har været ved magten i 32 år. Han siger, at han vil træde tilbage næste år, men at han ikke kan trække sig nu, fordi det ville udløse kaos i landet.
Lørdag takkede han tusindvis af tilhængere, der samlede sig foran præsidentpaladset i Sanaa for at hylde ham.
