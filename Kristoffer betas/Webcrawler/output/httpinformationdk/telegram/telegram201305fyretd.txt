Fyret direktørs advokat: Vestas vil skade hans renommé
Vestas vil skade tidligere chef Henrik Nørremarks omdømme med politianmeldelse, mener Nørremarks advokat.


 Der er intet nyt i det, som Vestas mener skal undersøges af bagmandspolitiet i sagen om den tidligere økonomidirektør Henrik Nørremark, oplyser Nørremarks advokat, Morten Samuelsson.
- Det er selvfølgelig ærgerligt, at Vestas med denne politianmeldelse forsøger at skade min klients renommé, skriver advokaten i en mail til Ritzau.
Sagen er opstået, efter at det i oktober sidste år kom frem, at den fyrede økonomidirektør skulle have indgået to hemmelige, mislykkede aftaler i Indien.
Aftalerne skulle have kostet Vestas i omegnen af 141 millioner kroner.
Allerede i december tog Vestas' bestyrelse skridt til at involvere Statsadvokaten for Særlig Økonomisk Kriminalitet, bedre kendt som bagmandspolitiet, i sagen, oplyser selskabet.
Men ifølge Henrik Nørremarks advokat er der intet at komme efter i forhold til den tidligere økonomichefs handlinger.
- Der er så meget, der bliver meldt til politiet. Når det nu skal være, ser vi frem til en politimæssig undersøgelse, som forventes at vise, at der ikke er noget at komme efter, skriver Morten Samuelsson.
I den mellemliggende periode har bagmandspolitiet i sin indledende efterforskning haft samtaler med bestyrelsesmedlemmer, koncernchefen, flere ledende medarbejdere samt en række ansatte i Vestas.
Henrik Nørremark er ikke sigtet i sagen, oplyser bagmandspolitiet, som regner med at afhøre den tidligere økonomichef i den nærmeste fremtid.
Samtidig har bestyrelsen meddelt Henrik Nørremark, at man agter at holde ham ansvarlig for de tab, som hans dispositioner måtte vise sig at påføre selskabet.
Henrik Nørremark har i øvrigt stævnet Vestas for at kræve resten af sin fratrædelsesgodtgørelse udbetalt.
Ifølge Nørremarks advokat, Morten Samuelsson, har den tidligere økonomidirektør 8,5 millioner kroner til gode.
