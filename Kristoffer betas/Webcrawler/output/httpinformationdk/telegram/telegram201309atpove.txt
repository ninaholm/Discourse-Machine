ATP overtager Pihl-byggeri i København
ATP bygger kontorejendom færdig og redder arbejdspladser. Men byggeriet er forsinket, oplyser ATP.


 Endnu et af konkursramte Pihl & Søns byggerier bliver bygget færdigt.
Denne gang er det pensionsgiganten ATP, der som bygherre på kontorejendommen Pakhuset på spidsen af Langelinjekajen, der sætter gang i byggeriet efter konkursen for godt to uger siden, skriver Byggeriets Dagblad, Licitationen.
Det er ATP Ejendomme, der med hjælp fra økonomiske rådgivere nu vælger selv at få gjort ejendommen færdig og dermed overtage entreprenørselskabet Pihl & Søns entreprise på de oprindelige økonomiske vilkår.
Da Pihl gik konkurs, var der beskæftiget omkring 80 mand på Pihl-entreprisen.
Christian Hartmann, der er underdirektør i ATP Ejendomme, siger, at det har haft stor prioritet at komme hurtigst muligt i gang igen.
- Dermed minimerer vi tab og skader som følge af, at byggeriet står stille og ligger åbent. Vi står skulder ved skulder med kurator og har overtaget alle Pihls direkte underentreprenører, siger han til Licitationen.
Underdirektøren siger dog, at konkursen ikke kan undgå at give forsinkelse på byggeriet.
- Murerentreprisen lå stille godt en uge, men andre entrepriser kommer måske til at ligge stille i fra to til fire uger, og det kan ikke indhentes. Det vigtigste er imidlertid, at vi atter er i gang, siger Christian Hartmann.
Hverken ATP Ejendomme eller kurator har på nuværende tidspunkt overblik over konkursens økonomiske konsekvenser for byggeriet.
