S: Regeringen fører siksakpolitik
Helle Thorning-Schmidt anklager i sin tale ved Folketingets afslutningsdebat regeringen for siksakpolitik og går til angreb på skattelettelserne.


 Skattelettelser og sparekrav er en del af regeringens siksakpolitik i håndteringen af den økonomiske krise, mener Socialdemokraternes formand, Helle Thorning-Schmidt.
I sin tale ved Folketingets afslutningsdebat gjorde S-formanden regeringens skattelettelser delvist ansvarlig for Danmarks økonomiske situation.
- Ja, det er rigtigt, at finanskrisen kom udefra. Men det gjorde siksak krisehåndteringen og de ufinansierede skattelettelser ikke. Igen og igen har regeringen fejllæst de økonomiske udfordringer for Danmark, sagde Helle Thorning-Schmidt.
Hun fortsatte herefter med en kraftig kritik af regeringen og Dansk Folkepartis genopretningspakke og forsøgte at så tvivl om regeringens troværdighed:
- Man skal samtidig regne med (hvis man vælger regeringen, red.), at der efter valget kan komme nye og pludselige spareindgreb. For man kan ikke stole på regeringen, og historien om den økonomiske krise er også historien om regeringens katastrofalt dårlige dømmekraft.
Helle Thorning-Schmidt fortalte, at en kommende S-SF-regering vil få danskerne til at arbejde sig ud af krisen blandt andet med en times mere arbejde om ugen, som er en del af partiernes økonomiske plan "En fair løsning."
- Bagefter bliver der brug for at udvide arbejdsstyrken. Så vi kan arbejde os ud af problemerne og underskuddet i stedet for at skære ned på velfærden og de mennesker, der i forvejen har mindst, sagde S-formanden og sluttede af med en opfordring om et snarligt valg:
- Jo, der er i sandhed to veje i dansk politik. Og jeg tror i stigende grad, at befolkningen har lyst til, at de får lov at vælge.
