Europæiske ledere udtrykker solidaritet efter terror
En person er blevet halshugget i Frankrig, mens adskillige er blevet dræbt i Tunesien og Kuwait.


 De europæiske ledere udtrykker efter et topmøde i Bruxelles deres solidaritet med Frankrig, Kuwait og Tunesien, hvor der fredag har været terrorangreb, og flere har mistet livet.
EU-præsident Donald Tusk lægger ud med at give sine kondolencer og solidaritet til de tre lande, som er blevet "ofre for brutale terrorangreb", på et pressemøde efter et topmøde.
- Disse lande er ofre, lyder det fra EU-kommissionsformand Jean-Claude Juncker.
Tusk nævner nødvendigheden af, at EU-landene under det ændrede sikkerhedsbillede investerer i deres forsvar.
Den britiske premierminister, David Cameron, skal diskutere terrortruslen senere fredag med det britiske kriseråd Cobra.
- Vores tanker går ud til alle ofrene, siger han efter topmødet og påpeger, at det er en trussel, som "vi alle" står overfor.
- Disse hændelser skete i Tunesien og Frankrig, men det kan ske alle steder, siger Cameron.
Han påpeger, at de, som udfører den slags handlinger, nogen gange påstår, at det bliver udført i islams navn.
- Det gør de ikke. Islam er en fredelig religion.
- De gør det i en forskruet og perverteret ideologis navn, som vi skal konfrontere med alt, vi har, siger Cameron.
Terrorangrebet i Frankrig fandt sted mod en gasfabrik i den lille by Saint-Quentin-Fallavier 30 kilometer sydøst for Lyon fredag morgen. Her blev en mand blandt andet halshugget.
Den franske præsident, François Hollande, forlod EU-topmødet tidligere for at rejse hjem til Frankrig.
- Det er et terrorangreb, der er ingen tvivl om det, lød det fra Hollande, inden han forlod Bruxelles.
En selvmordsbomber har dræbt flere end 20 mennesker ved et angreb på en moské i Kuwait.
I Tunesien er mindst 28 turister døde efter et angreb mod to turisthoteller i byen Sousse.
Både Frankrig og Tunesien har været udsat for terrorangreb inden for det sidste halve år.
I januar mistede 17 mennesker livet ved et terrorangreb på satiremagasinet Charlie Hedbo i Paris. I Tunesien blev 22 dræbt ved et angreb på Bardo-museet i marts.
