Flertal i Etisk Råd giver grønt lys for rugemoderskab
Gerninger, som man gør for andre menneskers skyld, styrker fællesskabet, siger medlem af Det Etiske Råd


 
	For otte uger siden blev Kjartan Langvad og Mikkel Raahede fædre til deres tredje datter, Selma, som de har fået med hjælp fra en rugemor i USA. For i Danmark er rugemoderskab ikke tilladt.

	Men det burde det være, hvis det stod til de nybagte fædre. Derfor er de glade for, at et flertal i Det Etiske Råd nu anbefaler politikerne at tillade ubetalt rugemoderskab i Danmark, skriver Kristeligt Dagblad.

	Et af de medlemmer af Det Etiske Råd, som går ind for ubetalt rugemoderskab - såkaldt altruistisk rugemoderskab - er Thomas Ploug, som er formand for rådets arbejdsgruppe om emnet.

	Han mener, det er en stor gave, hvis et menneske vil bære et andet menneskes barn:

	- Det er fantastisk, hvis nogen gør en selvopofrende gerning for et andet menneskes skyld, siger Thomas Ploug ifølge Kristeligt Dagblad.

	- Vi bakker jo almindeligvis op om altruistiske handlinger, og det er der en række grunde til. I sig selv er det godt, men det er også med til at styrke fællesskabet og give sammenhængskraft i et samfund, når vi hjælper hinanden, tilføjer han.

	Et stort mindretal i Det Etiske Råd, herunder formand Jacob Birkler og Lillian Bondo, formand for Jordemoderforeningen, mener, at der er skærpede grunde til at være imod rugemoderskab.

	Thomas Ploug anerkender også, at der er en række problemer forbundet med rugemoderskab.

