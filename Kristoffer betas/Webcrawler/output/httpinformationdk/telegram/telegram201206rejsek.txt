Rejsekortet er igen forsinket hos DSB
For anden gang i år udskyder DSB Rejsekortets debut i togene vest for Storebælt. Ny startdato er 2. juli.


 Tirsdag skulle DSB have været klar til at tage det elektroniske billetsystem, Rejsekortet, i brug i togene vest for Storebælt.
Men nu må selskabet endnu engang udskyde startdato for kortets udbredelse med en måned.
- Der er nogle ting, der skal være klar. Vi skal være sikre på, at det kører, og at vi er sikre på, at vi er enige om de sidste tilretninger og priser, forklarer Anne Mette Koch, chef DSB's salgs- og informationskanaler.
Det er ikke første gang, DSB må udskyde startdatoen for Rejsekortet, som igennem længere tid har været i brug i togene på Sjælland og Lolland-Falster.
Oprindeligt var det planen, at kortet skulle have været i brug den 27. februar, men projektet blev udskudt på grund af problemer med den takstmodel, der skal fastsætte priserne og fordele betalingen mellem DSB og Arriva, som kører på en række jyske strækninger.
Og problemet fra foråret har også spillet ind i den nye udsættelse.

- Vi har diskuteret, hvordan priserne skulle se ud på baggrund af den nye zonestruktur, og det er vi enige om. Men det tager også noget tid at udarbejde teknikken, påpeger Anne Mette Koch og tilføjer:
- Standerne står klar derude. Det, det handler om, er data. Og det er en kæmpe opgave at ændre sådan en zonestruktur.
Derfor regner DSB nu med at kunne tilbyde Rejsekort-rejser vest for Storebælt den 2. juli.
Det betyder samtidig, at opstarten sker midt i sommerferien, hvor passagernes rejsemønster er anderledes end resten af året.
- Det kommer til at være en løbende ibrugtagning. Vi kommer stille og rolig i gang, og så vil der løbende komme flere over på kortet, i stedet for at vi får en big bang-åbning, siger Anne Mette Koch.
Spørgsmål: Er I sikre på, at I er klar den 2. juli?
- Lige nu er vi ret sikre, men det er noget, vi holder øje med dagligt. Lige nu meldes der klar over hele linjen, slutter DSB-chefen.
