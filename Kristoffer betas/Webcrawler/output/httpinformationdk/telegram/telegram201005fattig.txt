Fattigdommen vokser i ghettoområder
Antallet af fattige steget i belastede byområder som Tingbjerg i København, Vollsmose i Odense og Gellerup i Århus. Få gader væk er velstanden stabil.


 Antallet af fattige i Danmark er støt stigende. Selv når man ikke tæller studerende med, steg antallet af relativt fattige med 50 procent fra 2003 til 2007. Der er nu over 300.000 fattige eller personer med meget lav indkomst i Danmark. Det skriver Berlingske Tidende.
Og selv om det lige nu er landets yderkantsområder, der løber med debatten om de mest forbigåede egne i Danmark, er det belastede bydele i storbyerne, der slår alarmerende ud, viser en ny rapport fra Arbejderbevægelsens Erhvervsråd. 
Særligt sogne som Gellerup i Århus, Vollsmose i Odense og Tingbjerg i København viser en markant fattigdomsstigning samtidig med, at nabosogne - få gader væk - ligefrem har haft velstandsvækst blandt beboerne.
AE-rådet har benyttet sig af tal fra Finansministeriet samt fra samme ministerium - vismændene og Oecd's definition for "relativ fattigdom" eller "lavindkomst", nemlig personer hvis indkomst er mindre end halvdelen af medianindkomsten.
I Danmark svarer det til en indkomst på mindre end 101.157 kroner for en enlig og 153.326 kroner for et par.
AE-rådets analytikere peger på VK-regeringens lave sociale ydelser, eksempelvis starthjælp og kontanthjælpsloftet, som nogle af årsagerne til den stigende ghettoisering.
Det bakkes op af Jørgen Nue Møller, der indtil 2008 var formand for regeringens Programbestyrelse, som skulle analysere og komme med løsningsforslag omkring landets belastede boligområder.
- Man ville tilskynde folk til at finde et arbejde. Virkeligheden har bare vist, at folk har fået halveret deres indkomst. Der er intet i tallene, der overrasker mig, siger han til Berlingske Tidende.

