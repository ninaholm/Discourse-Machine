Bugnende kasser: K kræver skattelettelser til København
De Konservative vil bruge kommunernes opsparing på skattelettelser, mens Venstre i Aarhus vil finde job.


 Skatteborgerne i København skal have skattelettelser, fordi kommunen har en opsparet formue på ni milliarder kroner som følge af mindre kommunalt forbrug.
Det mener den konservative leder i Københavns Borgerrepræsentation, Rasmus Jarlov, efter at nye tal viser, at de 98 kommuners kassebeholdning på bare tre år er vokset med 38 procent til i alt 34 milliarder kroner.
- Selvom København i forhold til resten af Danmark har en relativt god vækst, så sakker vi bagud i forhold til eksempelvis Stockholm.
- En af grundene er, at København nok er den millionby i verden, som er hårdest beskattet, og det har vi nu mulighed for meget nemt at gøre noget ved, siger han.
Tallene fra Økonomi- og Indenrigsministeriet viser ifølge Altinget.dk, at kommunekasserne aldrig har været mere fyldte siden kommunalreformen for seks år siden.
Kommunerne har sparet på den offentlige service, fordi der er blevet lagt et loft over, hvor meget kommunerne må have i driftsudgifter i budgetter og regnskaber.
De Konservative vil derfor have hovedstadskommunen til at regne på et konkret forslag til en skattenedsættelse. Og Rasmus Jarlov mener, at der nu bør være råd til at sætte skatten ned.
- Vi bør kigge på både erhvervsafgifter og indkomstskat. For ni milliarder kroner kan vi lave en ganske betydelig skattelettelse. Der er absolut ingen grund til, at kommunen sparer så mange penge op, siger Rasmus Jarlov.
I Aarhus er det dog ikke skattelettelser, der står øverst på ønskesedlen hos de borgerlige, hvis de knap to milliarder i kommunekassen skulle bruges.
Det mener politisk ordfører for Venstre og medlem af økonomiudvalget i Aarhus Kommune Gert Bjerregaard.
- Vi vil gerne bruge pengene på anlægsprojekter, der ikke er finansieret, og på at få folk i beskæftigelse. Det vil vi gøre ved at se på rammevilkårene for virksomhederne.
- Hvis man vil se bort fra anlægsloftet og behandle hver enkelt kommune individuelt, så er det den vej, vi skal, siger han.
