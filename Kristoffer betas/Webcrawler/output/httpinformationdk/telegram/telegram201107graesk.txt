Græsk kystvagt stopper endnu et Gaza-skib
Den græske kystvagt har forhindret endnu et skib med nødhjælp i at sejle til Gaza, oplyser svenske aktivister.


 Endnu et skib lastet med nødhjælp og medicin om bord har forgæves forsøgt at forlade Grækenland for at sætte kurs mod Gaza.
Skibet Juliano blev tirsdag kort før klokken 18 stoppet af den græske kystvagt, da det forsøgte at forlade havnen i Piræus.
Om bord befinder sig blandt andre en gruppe svenske aktivister, som nu ikke har store forhåbninger om, at de græske myndigheder vil lade dem sejle.
- De har ingen lovlig grund til at stoppe os. Vi er europæiske statsborgere, siger den svenske politiker Jabar Amin, som befinder sig om bord på skibet.
En anden svensk politiker, Marie Nordén, befinder sig i Athens havn. Hun siger, at aktivisterne har modtaget gentagne klager over skibene i ugens løb.
- Vicepræsidenten for det græske parlament forhandler i øjeblikket med havnekontoret, som har underkendt vores papirer. Det er åbenlyst, at der er tale om en bevidst strategi, siger Nordén.
Mandag standsede kystvagten et dansk-canadisk skib, der ligeledes forsøgte at sejle til Gaza med nødhjælp.
Skibet, der bærer navnet Tahrir, blev bordet få minutter efter, at det havde lagt fra kaj på den græske ferieø Kreta.
De omkring 50 aktivister om bord, heriblandt fem danskere, havde planer om at sejle til Israel for at demonstrere mod landets blokade af Gazastriben.
Kun et mindre fransk fartøj er sluppet igennem grækernes kontrol og har nu sat kurs mod Gaza. Båden har ni passagerer om bord og ventes at nå frem i løbet af de næste par dage.
I maj sidste år mistede ni personer livet, da israelske myndigheder standsede seks skibe med 700 aktivister om bord ud for Gazastribens kyst.
