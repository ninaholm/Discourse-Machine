Kvinderne bliver bedre betalt



 Kvindelige bosser i den offentlige sektor har overhalet deres mandlige kolleger, når det handler om løn. Det viser nye tal fra Danmarks Statistik.
 Større fokus på lønnen er en af forklaringerne, mener arbejdsmarkedsforsker Jørgen Stamhus.
 - Kvinderne er blevet mere bevidste om lønnen, og samtidig føler arbejdsgiverne sig mere presset til at efterleve lønkravene, siger Jørgen Stamhus fra Center for arbejdsmarkedsforskning ved Aalborg Universitet.
 Ifølge Danmarks Statistik tjener de offentligt ansatte kvindelige ledere i gennemsnit 15.000 kroner mere end mændene om året.
 Ifølge publikationen er kvinders realindkomst steget mere end mænds, og udgjorde i 2006 knap 73 procent af mændenes indkomst mod 71 procent i 1996.
