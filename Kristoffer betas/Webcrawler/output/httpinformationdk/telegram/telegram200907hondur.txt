Honduras-forhandlinger brudt sammen



 Det lykkedes søndag ikke for Honduras' afsatte præsident, Manuel Zelaya, at nå frem til en aftale med repræsentanter for det styre, der afsatte ham ved et militærkup i sidste måned.
 Efter to dages forhandlinger meddelte Zelayas delegation, at den ikke vil fortsætte forhandlingerne, men antydede, at de kan fortsætte på et senere tidspunkt.
 Forhandlingerne ledes af den costaricanske præsident, Óscar Arias, der i 1987 modtag Nobels fredspris for sit arbejde for at bringe borgerkrigene i Mellemamerika til en afslutning. Repræsentanter for Zelaya og den fungerende præsident i Honduras, Roberto Micheletti, mødtes søndag i præsidentboligen i Costa Ricas hovedstad, San José.
 Arias udtrykte håb om at fortsætte forhandlingerne, men gav samtidig sig selv en frist på tre dage til at bringe parterne sammen igen.
 - Min samvittighed siger mig, at jeg ikke må give op, og at jeg må fortsætte arbejdet i mindst tre dage mere, sagde han.
 Det helt store stridspunkt i forhandlingerne er et forslag fra Arias om, at Zelaya genindsættes som præsident. Det afviser Micheletti blankt.
 - Jeg er meget ked af det, men de forslag du har lagt frem, er uacceptable, sagde lederen af Michelettis forhandlingsdelegation.
 Få minutter efter, at forhandlingerne var brudt sammen, sagde Zelaya til nyhedsbureauet Reuters, at "ingen kan hindre mig" i at vende tilbage til Honduras. Den amerikanske regering har imidlertid frarådet ham at forsøge at vende tilbage af frygt for, at det kan føre til uroligheder.
 Zelaya er i eksil i Nicaragua og deltog - som Micheletti - ikke selv i forhandlingerne i Costa Rica.
