Johanne Schmidt: Regeringen taber på at føre blå politik
Johanne Schmidt-Nielsen fra Enhedslisten frygter konsekvenserne af, at blå blok får den politiske magt.


 Enhedslistens politiske ordfører, Johanne Schmidt-Nielsen, mener, at regeringen med Helle Thorning-Schmidt (S) i spidsen taber valget, fordi der i flere omgange er blevet ført en blå politik.
Sådan lyder det fra den 31-årige frontfigur for venstrefløjspartiet i en tale til medlemmerne under partiets valgfest i Søpavillonen i København.
- Vælgerne har sendt et meget klart signal til den socialdemokratiske top om, at deres politik er blevet fravalgt, siger Johanne Schmidt-Nielsen.
- Der er rigtig mange mennesker, som ikke har kunnet se forskel på rød og blå blok, og sammen har de ført en politik, der har gjort det sværere at blive syg og blive arbejdsløs, siger hun.
Hun kritiserer blandt andet, at regeringen har gennemført lettelser i selskabsskatten og sænket topskatten.
- Men ikke mindst har vælgerne også fravalgt Radikale Venstre og "sådan er det jo"-politik, siger Johanne Schmidt med henvisning til den tidligere Radikale-leder Margrethe Vestagers efterhånden berømte citat.
Den daværende økonomi- og indenrigsminister blev bedt om at forholde sig til, at regeringens ændringer på dagpengeområdet ville betyde, at en lang række danskere ville miste deres dagpenge.
Udsigten til en blå regering og Dansk Folkeparti (DF) med endnu større magt løber som koldt vand ned ad ryggen på Johanne Schmidt.
DF står til at blive det største parti i den blå blok, men Johanne Schmidt advarer DF-lederen.
- Kristian Thulesen Dahl, vi holder øje med dig!
- Jeg er oprigtig bekymret for de mennesker, som det kommer til at gå udover. Jeg er bekymret for, at Lars Løkke, Kristian Thulesen Dahl og Anders Samuelsen skal bestemme retningen i det her samfund, tilføjer Johanne Schmidt-Nielsen.
Trods udsigten til et regeringsskifte glæder hun sig over, at Enhedslisten får en til to ekstra mandater ind i Folketinget.
- Jeg er så glad for, at vi har fået et endnu stærkere Enhedslisten. Aldrig har vi været stærkere.
- Vi lover, at vi vil gøre alt, hvad vi kan for at bruge stemmerne på at opnå en forskel. Vi vil knokle for et mere solidarisk Danmark, og vil knokle for et grønnere Danmark, siger Johanne Schmidt-Nielsen.
Enhedslisten ser ud til at få 14 mandater. Det er det bedste resultat for partiet nogensinde.
Ved folketingvalget i 2011 fik Enhedslisten 12 mandater.
