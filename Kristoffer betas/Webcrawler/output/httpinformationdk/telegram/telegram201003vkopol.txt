VKO-politikere vil udskyde miljøkrav



 Folketingspolitikere fra både regeringspartierne og Dansk Folkeparti er klar til at udskyde de i landbruget stærkt upopulære krav i EU's vandrammedirektiv, som ellers skulle på plads i 2015.
På et stopfyldt stormøde onsdag aften i Brønderslev med omkring 900 fremmødte nordjyske landmænd, lagde repræsentanter for både Venstre, Konservative og Dansk Folkeparti op til, at fristen snarere skal være 2025. 
- Vi skal gøre som andre EU-lande og nok have en plan for vandmiljøet klar til 2015, men så vente til 2025, før vi gennemfører den. Det giver tid til den nødvendige tekniske udvikling. Vi kan ikke holde til at påføre dansk landbrug flere konkurrenceforvridende omkostninger, siger Jørn Dohrmann, miljøordfører for Dansk Folkeparti. 
Samme melding kommer fra Birgitte Josefsen, miljøsundhedsordfører fra Venstre:
- Vi skal tage den med ro. Jeg vil arbejde for at udskyde planen til 2025. Hvem siger, at Danmark skal lave en vandplan med 130 km/timen, når de andre EU-lande kører med 80 km/t. Vi har et bedre udgangspunkt og har allerede gennemført flere vandmiljøplaner, som vi fortsat mangler at se den fulde effekt af, siger hun. 
Også den konservative Tage Leegard lægger op til, at de nye skrappe miljøkrav kan trækkes i halen, og at der skal være fornøden tid til at planlægge de kommende miljøkrav ordentligt.
Regeringen fremlagde i januar med et års forsinkelse første udkast til de planer, der skal sikre en bedre en bedre miljø i både søer, åer, fjorde og kystområder. Forslaget er modtaget med vantro og protester af landmænd landet over. Ikke mindst i Nordjylland, hvor landbrugets vurderes at stå bag 2/3 af udledningerne af kvælstof til Limfjorden, der derfor ikke lever op til miljømålene. 
Det vil betyde markante nedskæringer i kvælstofforbruget hos landbruget omkring fjorden. Ifølge beregninger på mødet kan planerne betyde, at 20-25 procent af landbrugsjorden omkring fjorden fremover ikke må dyrkes for at skåne vandmiljøet for omkring 6000 tons kvælstof årligt.
