Minister vil lære af evaluering
Inger Støjberg er parat til at standse dyr aktivering, som ikke virker for sygemeldte. Men det er en succes, at flere kommer tilbage i deltidsjob, mener hun.


 Beskæftigelsesminister Inger Støjberg (V) er parat til at tage ved lære af en ny evaluering, som viser, at aktivering af sygemeldte ikke virker.
- Evalueringen har lært os en masse - der er nogle ting, der fungerer, og nogle, der ikke fungerer. Det er en stor succes, at flere kommer deltids tilbage på deres arbejde. En tæt og hurtig kontakt giver positive effekter på de sygemeldte. Omvendt er det ekstremt vigtigt, at kommunerne er meget opmærksomme på, hvilken hjælp man giver de sygemeldte, siger Inger Støjberg.            
Rapporten fra konsulentfirmaet Rambøll viser, at flere samtaler og mere aktivering af kræftpatienter, hjertepatienter og andre sygemeldte ikke virker. De bliver ikke mere selvforsørgende. Forsøget blev sat i gang af Arbejdsmarkedsstyrelsen sidste år. I mellemtiden er metoden blevet lovpligtig, men ifølge socialrådgivernes formand, Bettina Post, er aktiveringen af de syge direkte spild af penge.
- De ting, som ikke virker, og som er spild af penge, for nu at bruge Bettina Posts ord, skal vi selvfølgelig ikke fortsætte med. Så enkelt er det, siger ministeren.  
 Den konservative arbejdsmarkedsordfører, Helle Sjelle, finder det "ærgerligt", hvis der bruges menneskelige og økonomiske ressourcer på noget, der ikke virker.
- Syge skal hjælpes og ikke jagtes, men vi har desværre set masser af eksempler på ting, der ikke virker. I sidste uge kom der jo en rapport fra Rigsrevisionen om aktivering. Der er virkelig behov for et tjek, og det har beskæftigelsesministeren jo også lovet i løbet af efteråret, siger Helle Sjelle. 
Inger Støjberg peger på, at der blandt gruppen af langtidssygemeldte er en femtedel, som aldrig kommer tilbage på arbejdsmarkedet.
- Det vil jeg simpelt hen ikke være med til, siger hun. 	
