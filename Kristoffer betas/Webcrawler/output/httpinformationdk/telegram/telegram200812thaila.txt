Thailands leder under pres fra start



 Den nye thailandske premierminister, Abhisit Vejjajiva, udsatte i dag for anden gang sin tiltrædelsestale på grund af protester fra oppositionen.
 Abhisit fastsatte senest tidspunktet for talen til klokken 11 dansk tid, efter at regeringsfjendtlige demonstranter blokerede for adgangen til parlamentet.
 Parlamentsformand Chai Chidchob oplyste samtidig i det nationale tv, at Abhisit vil vente med at holde talen til i morgen, medmindre demonstranterne opløser deres jernring rundt om parlamentsbygningen i hovedstaden Bangkok i løbet af få timer.
 Abhisit Vejjajiva er landets tredje premierminister på blot fire måneder.
 Demonstranterne støtter landets tidligere premierminister Thaksin Shinawatra, som blev afsat ved et ublodigt kup i 2006.

