Prins Richard opereret for udposning på legemspulsåren
Prins Richard - dronning Margrethes svoger - er opereret for udposning på legemspulsåren. Operationen gik godt


 Dronning Margrethes svoger, prins Richard, har torsdag klaret sig igennem en operation for en udposning på legemspulsåren. Det oplyser Kongehuset i en pressemeddelelse.
Den 79-årige prins Richard er gift med prinsesse Benedikte - dronning Margrethes søster. Han blev opereret for den alvorlige tilstand torsdag på Rigshospitalet i København.
 - Operationen, der blev udført af overlæge, dr.med. Ulf Helgstrand, forløb tilfredsstillende, oplyser Kongehuset.
Prins Richard og prinsesse Benedikte har sammen tre børn - prins Gustav, prinsesse Alexandra og prinsesse Nathalie.
Udposning på legemspulsåren er en alvorlig tilstand. Legemspulsåren er en stor pulsåre, der løber fra hjertet og ned gennem maven. Med tiden kan der opstå en udposning på åren, det kaldes aortaaneurisme.
Hvis udposningen vokser, kan den til sidst briste, og personen vil dø af blodtab, hvis ikke vedkommende opereres akut.
