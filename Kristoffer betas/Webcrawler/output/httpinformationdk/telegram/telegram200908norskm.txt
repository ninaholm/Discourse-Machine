Norsk millionær tiltalt for 68 sexovergreb
57-årig norsk millionær, kendt som lommemanden, er blevet tiltalt for 68 sexovergreb - de fleste mod drenge og unge mænd.


 En 57-årig norsk mangemillionær, også kendt som lommemanden, blev mandag tiltalt for i alt 74 lovovertrædelser. Heraf er 68 anklager om seksuelle overgreb på 66 drenge og unge mænd. 
 Den tiltalte, der kommer fra byen Hylkje uden for Bergen på den norske vestkyst, har erkendt sig skyldig i cirka 20 af 74 tiltalepunkter. Men han nægter sig skyldig i to af de alvorligste anklager - voldtægt af to drenge.
 De resterende seks tiltalepunkter gælder ulovlig våbenbesiddelse og andre overtrædelser af den norske våbenlov. Politiet har under en ransagning af mandens hjem fundet pistoler, peberspray og springknive.
 De to alvorligste anklager handler om overgreb i Sotra i 1999 mod en syvårig dreng og mod en 11-årig dreng på en campingplads i Valdres i 2005. I begge tilfælde går anklagen på vold, og at handlingen sidestilles med voldtægt.
 I tiltaleskriftet er der 11 tilfælde af seksuel krænkelse af mindreårige og et tilfælde af en 18-årig.
 De fleste anklager går på, at den 57-årige har forsøgt at skaffe sig krænkende seksuel omgang med drenge i alderen seks til 14 år ved at lokke dem til at stikke hånden i hans lomme. Imidlertid var der intet for i lommen, og manden havde ikke underbukser på. I de fleste tilfælde har drengene trukket sig tilbage i samme øjeblik, de opdagede, hvad manden var ude på.
 Anklagemyndigheden mener, at lommemanden har opereret i store dele af Sydnorge, da anklager om hans adfærd kommer fra adskillige byer. Blandt andet Oslo, Skien, Egersund, Odda, Luster, Førde og Trondheim.
 Manden stiller sig uforstående over for sagens omfang, og hans advokat mener, at der må være tale om flere personer, der har opført sig på lignende måde over for mindreårige drenge.
 Den 57-årige blev anholdt 11. januar 2008. Politiet har dna-beviser mod manden og har blandt andet beslaglagt bukser uden lommer i hans hjem.

