Holmes ringede til universitet før massakre
James Holmes, manden bag Batman-massakren i Colorado, ringede tilsyneladende til et universitet før skyderiet.


 Den såkaldte Batman-morder, James Eagan Holmes, der skød og dræbte 12 mennesker ved en biograf i Colorado fredag 20. juli, ringede efter sigende til et universitet i Colorado blot ni minutter før skudepisoden.
Det fortalte James Holmes' forsvarsadvokat, Tamara Brady, under en høring forud for retssagen.
Udmeldingen kom, mens hun var i færd med at afhøre doktor Lynne Fenton, en psykiater, som havde haft James Holmes i behandling før den skæbnesvangre juli-aften.
- Vidste du, at James Holmes ringede til det her nummer ni minutter før skyderiet begyndte?, spurgte Tamara Brady og refererede til et nummer til et universitet.
Til dette svarede Lynne Fenton, at hun ikke vidste noget.
12 blev dræbt og yderligere 58 såret ved angrebet, da Holmes iført skudsikkert antræk og gasmaske trængte ind i en biograf under en midnatsvisning af den nye Batman-film "The Dark Knight Rises".
Holmes blev anholdt på parkeringspladsen ved biografen i byen Aurora få minutter efter den blodige massakre. Han overgav sig til politiet uden at gøre modstand.
Massemorderen var før angrebet kun kendt af politiet for én mindre forseelse. Han var blevet stoppet for at køre for stærkt i bil sidste år.
142 sigtelser er blevet rejst mod ham i Batman-sagen - foruden de 12 drab er der blandt andet tale om 116 drabsforsøg.
