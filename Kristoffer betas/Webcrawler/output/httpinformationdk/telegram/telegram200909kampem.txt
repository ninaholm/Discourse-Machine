Kampe mellem politi og anarkister i Athen



 Græsk politi udkæmpede tidligt fredag kampe med over 200 stenkastende anarkister i den centrale del af Athen, efter at fire personer er blevet anholdt mistænkt for at have været involveret i en række bombeangreb.
 De hætteklædte unge kastede sten mod politiet og satte ild til skraldespande nær det centrale Exarchia-distrikt. Politiet svarede igen ved at affyre tåregas mod anarkisterne.
 Der var ingen rapporter om tilskadekomne eller anholdelser.
 Sammenstødene finder sted kun to uger før parlamentsvalget den 4. oktober.
 Grækenland har været plaget af en række bombeangreb, begået af venstreorienterede grupper rundt om i landet, lige siden græsk politi skød en teenager i Exarchia i december i fjor.
 Skyderiet udløste de værste uroligheder i Grækenland i mange år.
 Onsdag anholdt græsk politi fire unge grækere under en razzia mod et hus i Athen. Under razziaen blev der beslaglagt materialer, der kan bruges til at lave sprængstoffer.
