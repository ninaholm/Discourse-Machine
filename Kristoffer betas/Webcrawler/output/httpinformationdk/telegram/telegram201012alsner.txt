Al snerydning er indstillet på Bornholm
Bornholmerne må indstille sig på en anderledes jul: Alle veje er lukket, og snerydningen er indstillet.


 På grund af enorme mængder sne, meget kraftig fygning og glatte veje har vintertjenesten på Bornholm besluttet at indstille al snerydning. Det bekræfter en kilde hos politiet over for Ritzau.
Det er planen at starte op på rydningen af vejene igen julenat klokken 03.
Dermed kan bornholmerne se frem til en noget anderledes jul. 400 julegæster på vej hjem til julemiddag hos familie og venner er indkvarteret på Almegårds kaserne og Rønne Idrætshal. 
Problemerne med snemasserne har været så voldsomme, at selv militærets bæltekøretøjer ifølge P4 Bornholm har haft svært ved at forcere snemasserne i forbindelse med sygetransporter.
