Venstres klima-besparelser ligner en død sild
Venstre-regeringens plan om at save 338 millioner kroner af miljøindsatsen får kold skulder i Folketinget.


 Det ser umiddelbart ikke ud til, at Venstre-regeringen kommer ret langt med sin plan om at spare 338 millioner kroner på forskellige miljøtiltag i denne valgperiode.
For selvom der er opbakning til besparelserne fra Dansk Folkeparti og Liberal Alliance, så er det endnu engang De Konservative, der stikker en kæp i hjulet for regeringens ønsker om at hente penge på miljøområdet.
Partiets miljø- og klimaordfører, Mette Abildgaard, kalder spareplanen - som dagbladet Information omtaler tirsdag - for "deprimerende læsning".
- Selvfølgelig kan vi se på, om der er enkelte initiativer, hvor vi kan bruge pengene bedre. Det er vi altid åbne over for, men det her ligner bare en helt systematisk slagtning af området, siger hun.
Det er anden gang på få uger, at De Konservative skyder med skarpt mod regeringen, når det kommer til klimaområdet. I august reagerede partiet kraftigt imod regeringen ønske om at lempe CO2-målsætningen.
Og der er ikke meget hjælp at hente på den anden side af Folketinget:
- Der er snart ikke meget miljø tilbage i Miljøministeriet, siger De Radikales miljøordfører og tidligere miljøminister for SF, Ida Auken.
Socialdemokraterne er heller ikke begejstrede, og SF frygter, at det vil koste arbejdspladser at slippe speederen fra den grønne omstilling, mens Enhedslistens ordfører på området Maria Reumert Gjerding slet og ret erklærer sig "fuldstændig rystet og rasende".
Ifølge Information, der har fået fat i dokumenter fra Finansministeriet, lægger regeringen blandt andet op til, at dele af Naturplan Danmark skaleres ned, at klimapuljen fra sidste års finanslov tilbagerulles, og at puljen til "grønne ildsjæle" sløjfes.
Sammenlagt peger finanslovnotaterne på potentielle besparelser på det grønne område på knap 340 millioner kroner for perioden 2016-19.
