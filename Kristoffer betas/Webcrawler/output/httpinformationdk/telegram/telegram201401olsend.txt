Olsen Dyhr: Danmark skal ikke gå forrest med roadpricing
Danmark skal ikke gå forrest, når det gælder udvikling af roadpricing, siger transportminister Pia Olsen Dyhr


 
	Transportminister Pia Olsen Dyhr (SF) har stadig foden på bremsen, når det gælder indførelsen af roadpricing i Danmark.

	Onsdag understregede endnu en kommission ellers, at trængslen på de danske veje kan bekæmpes med kilometerbaserede vejafgifter.

	Det skete, da Produktivitetskommissionen lagde sig i kølvandet på den såkaldte Trængselskommission, der ligeledes anbefaler, at Danmark kommer i gang med roadpricing.

	Men Danmark skal ikke gå forrest, mener transportministeren, der "noterer" sig, at kommissionens anbefalinger bunder "i produktivitetshensyn".

	- I princippet er roadpricing en rigtig god idé, men vores udfordring er, at teknologien ikke er på plads, siger hun.

	- Det er ikke nok at have en GPS-baseret løsning. Den skal også spille sammen med mange andre elementer i samfundet, siger Pia Olsen Dyhr.

	- Reel roadpricing på privatbiler findes ingen steder i Europa. Og derfor må vi sige, at teknologien ikke er på plads. Vi er et meget lille land, og hvis vi er dem, der skal opfinde teknologierne hver eneste gang, så risikerer vi også de omkostninger, der er ved det, siger hun.

	Det sker blandt andet med henvisning til rejsekortet, der har haft så store begyndervanskeligheder, at man har måttet forlænge de gammeldags klippekorts levetid.

	- Og det er præcis det, vi ikke ønsker med roadpricing: at være dem, der skal opfinde den dybe tallerken, for lige nu findes det ikke som færdig løsning, lyder det fra transportministeren.

