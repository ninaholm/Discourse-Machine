IAEA: Iran har 1,3 ton lavtberiget uran



 Iran ignorerer fortsat FN's Sikkerhedsråd og har indtil videre oparbejdet et lager på 1339 kg lavtberiget uran, oplyser FN's Atomenergiagentur (IAEA) i dag.
 Eksperter mener, at man skal bruge et sted mellem 1000 og 1700 kilo lavtberiget uran for at kunne oparbejde tilstrækkeligt højtberiget uran til at kunne fremstille en atombombe. 
 I perioden mellem 18. november 2008 og 31. maj skønner Iran at have fremstillet i alt 500 kg lavtberiget uran på dets berigelsesanlæg i Natanz, oplyser IAEA i en ny rapport.
 Inden da havde Iran allerede fremstillet 839 kg lavtberiget uran.
 I alt er der installeret over 7000 centrifuger til berigelse af uran på anlægget i Natanz, fremgår det af IAEA's rapport. I IAEA's forrige rapport fra i februar anslog man, at Iran havde 5000 centrifuger installeret.
 Sikkerhedsrådet har beordret Iran til at suspendere dets berigelsesaktiviteter indtil IAEA har haft mulighed for at undersøge rækkevidden af landets kontroversielle atomprogram.
 Vestlige magter frygter, at Iran ønsker at bygge en atombombe, men regeringen i Teheran insisterer på, at dets atomprogram alene har fredelige formål.
