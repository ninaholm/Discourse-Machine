Få en forsmag på om du får penge tilbage fra skattefar
Allerede nu kan du få en pejling, om hvorvidt du skal betale eller have penge tilbage i skat.


 Om seks dage går det løs. På mandag den 10. marts åbner Skat nemlig op for, at du kan tjekke din årsopgørelse, så du kan se, om der ligger en lun check og venter i overskydende skat, eller om du skal af med endnu flere penge for skatteåret 2013.
Men selv om der næsten er en uge til, kan du allerede nu få en forsmag på, om der er godt eller dårligt nyt på vej.
Hvis man logger ind på skat.dk og går ind under årsopgørelse, kan man nemlig klikke på beregn skatten 2013. Selv om beregningen ikke er helt nøjagtig, er den et meget godt pejlemærke, i hvilken retning det bærer hen ad.
Der er imidlertid en række begrænsninger i systemet, der gør, at man ikke kan lave beregningen for alle. Eksempelvis hvis man har udenlandsk indkomst, er udmeldt eller indmeldt af folkekirken i 2013, eller hvis man er begrænset skattepligtig på en eller anden vis.
Sidste år tyvstartede Skat allerede fredag aften - tre dage før åbningen -, så danskerne kunne tjekke deres årsopgørelse. Og det var selv om, man officielt først kunne tjekke sin årsopgørelse mandag formiddag.
Den voldsomme interesse for årsopgørelserne har tidligere givet Skats hjemmeside store problemer med at følge med den voldsomme interesse fra nysgerrige danskere.
Erfaringen har dog vist, at man kan undgå nedbrud på hjemmesiden ved at tyvstarte med den officielle åbning.
