H1N1-smittede er fra Region Syddanmark



 Der blev onsdag konstateret i alt tre nye tilfælde af H1N1 også kaldet Influenza A i Danmark. Region Syddanmark oplyser i dag, at de tre tilfælde alle stammer fra Region Syddanmark. Det hedder endvidere, at de tre alle er i behandling og har det godt.
 Af de tre personer er de to sandsynligvis smittet i USA eller under rejse til Danmark, og de har smittet et familiemedlem i Danmark. Det er det første kendte tilfælde, hvor en person er smittet i Danmark. 
 De tre patienter er blevet undersøgt af vagtlægen og sat i isolation hjemme. Da de i øvrigt er sunde og raske, har de ikke været i kontakt med regionens sygehuse, oplyser Region Syddanmark.
 De tre personer ønsker anonymitet, derfor er der kun begrænsede informationer i forhold til deres færden og forhold. 
 De nye tilfælde ændrer ikke ved Region Syddanmarks beredskab, oplyser Regionen. Lægerne og sygehusene er klar til at behandle de patienter, der måtte blive smittet med H1N1.

