Ekspert tror at Langballe bliver dømt
Ekspert tror, Jesper Langballe vil blive dømt. - Erfaringerne viser, at når så anklagemyndigheden først rejser en sag, så bliver de fleste også dømt.


 Det er overraskende, at Rigsadvokaten nu beder om at få ophævet Jesper Langballes (DF) parlamentariske immunitet, så han kan retsforfølges for racistiske udtalelser. Men når det først er sket, så kan folketingsmedlemmet forvente at blive dømt.
Sådan lyder vurderingen fra chefjurist i den borgerlige tænketank Cepos, Jacob Mchangama.
- Jeg troede faktisk ikke, at der ville blive rejst en sag, fordi det er svært at finde rundt i praksis for, hvornår der egentlig bliver rejst sager, siger Jacob Mchangama.
- Nu er det selvfølgelig svært at spå, men erfaringerne viser, at når så anklagemyndigheden faktisk først rejser en sag, så bliver de fleste også dømt. Det jo ordlyden af Jesper Langballes udtalelser - og ikke om han mente det sarkastisk eller ej - som er afgørende, siger chefjuristen.
Jacob Mchangama henviser samtidig til, at netop den manglende "røde tråd" i sagerne taler for helt at afskaffe racismeparagraffen. 
- Det er langt vigtigere, at den slags udtalelser bliver konfronteret via debat end med straf. Desuden hverken kan eller skal man ændre Jesper Langballes holdninger via straffeloven, siger chefjuristen og fortsætter:
- Ved at indlede en straffesag tildeler man dels Jesper Langballe en offerrolle, dels bliver de holdninger, man vil straffe, langt mere udbredt til offentligheden via presseomtale, end Jesper Langballe kunne håbe på ved et debatindlæg, siger chefjuristen. 

