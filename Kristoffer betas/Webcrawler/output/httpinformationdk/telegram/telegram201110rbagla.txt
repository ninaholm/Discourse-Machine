R-bagland lægger luft til Enhedslisten
De radikale lokalformænd drømmer om mange brede aftaler over midten og få smalle forlig med Enhedslisten.


 Det radikale bagland vil meget hellere samarbejde med de borgerlige partier end med støttepartiet Enhedslisten.
Det viser en rundspørge, som Ritzau har foretaget blandt 91 radikale lokalformænd, hvoraf 37 har svaret. 63 procent af dem, som har svaret, foretrækker forlig over midten.
- Enhedslisten er kun ét parti. Man har signaleret, at man gerne vil et samarbejdende folkestyre hen over midten, så er der teknisk set flere samarbejdsmuligheder på den anden side, siger kredsformand i Hjørring Thomas Mark.
Lokalformand på Bornholm Ole Sig er enig med sin partifælle og mener desuden, at et smalt samarbejde med Enhedslisten kan skade De Radikales politiske indflydelse.
- Man bliver hurtigt fanget ind i et smalt flertal. Hvis man kun har Enhedslisten som vores parlamentariske grundlag, så vil det ikke være i vores interesse ud fra et politisk grundlag. På en række punkter er vi jo enige med de borgerlige.
Billedet er, at De Radikale lokalpolitikere helst vil lave økonomisk politik med de borgerlige partier, mens der omkring mere værdipolitiske temaer kan samarbejdes med Enhedslisten.
På andre punkter som eksempelvis udlændingepolitikken ser han gerne smalle forlig mellem regeringen og Enhedslisten.
Men ovenpå oppositionens angreb på den nye regering under åbningsdebatten i Folketinget torsdag, hvor også Enhedslisten gav regeringsgrundlaget hård kritik, bliver baglandets drøm svær at gøre til virkelighed, fortæller politisk kommentator Rasmus Jønsson.
- Jeg tror, at oppositionen vil gøre meget ud af at lade regeringen stege for sig selv og være meget lidt konstruktive. Så jeg tror ikke, det radikale bagland kan regne med, at det ønske går i opfyldelse.
Dog virker det ikke som om, oppositionen har fået en samlet strategi for, om de vil samarbejde eller modarbejde, fortæller Jønsson videre.
- Derfor tror jeg i høj grad, at Helle Thorning holder sit forhold til Enhedslisten temmelig varmt, fordi det er usikkert, hvad oppositionen egentlig har lyst til at være med på.
