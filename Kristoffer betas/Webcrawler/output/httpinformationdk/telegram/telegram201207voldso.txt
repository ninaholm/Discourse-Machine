Voldsomme kampe hærger Aleppo
Syriens næststørste by Aleppo er for sjette dag i træk onsdag skueplads for hårde kampe.


 Volden raser for sjette dag i træk i Syriens andenstørste by, Aleppo, som er landets økonomiske hovedstad.
Hæren har beordret en panserkolonne til at rykke frem og beskyde oprørernes stillinger med artilleri.
Aktivister fra oppositionen siger, at tusindvis af soldater har trukket sig tilbage med kampvogne og pansrede køretøjer fra Idlib-provinsen nær den tyrkiske grænse, og de er nu på vej mod Aleppo.
 Militære eksperter siger, at den syriske hær er trængt og spredt for meget, men nu vil soldaterne blive sat ind i mere målrettede missioner mod oprørene.
 Det Syriske Observatorium for Menneskerettigheder har talt op, at mindst 32 mennesker er blevet dræbt onsdag. De fleste af dem var civile.
Gruppen har også rapporteret, at 158 blev dræbt under kampe forskellige steder i landet tirsdag. Observatoriet indsamler sine oplysninger fra aktivister og øjenvidner over hele Syrien, og det er ikke muligt at få tabstallene verificeret fra uafhængigt sted.
 Der meldes også om kampe i Damaskus, hvor oprørerne har en af deres sidste bastioner i distriktet Al-Hajar al-Aswad. Regimet anvender kamphelikoptere og tunge maskinpistoler mod oprørernes stillinger i den sydlige bydel.
I Aleppo er der skudvekslinger i den centrale bydel Al-Jamaliya, der ligger tæt på det lokale partihovedkvarter for det regerende Baath-parti.
