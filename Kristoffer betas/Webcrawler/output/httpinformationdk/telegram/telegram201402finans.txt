Finansformand: Vi vil have samme lønhop som andre
Vores lønudvikling skal matche det, som resten af det private arbejdsmarked får, siger Finansforbundets leder


 Arbejdsgiverne og de ansatte i finanssektoren kan ikke blive enige om, hvor meget lønningerne skal stige de kommende år.
Og derfor er forhandlingerne om en ny overenskomst tirsdag morgen brudt sammen.
- Vi har nu gennem tre år haft en lønudvikling, som er relativ beskeden. Nu ønsker vi lønstigninger, som matcher det, resten af arbejdsmarkedet har fået, siger Kent Petersen, formand for Finansforbundet, til Ritzau.
- Men der må vi bare konstatere, at Finanssektorens Arbejdsgiverforening ikke har en ambition om at nå det niveau. Derfor ser vi os nødsaget til at aflevere konfliktvarsel, fortæller han.
Ifølge Kent Petersen har hans medlemmer de seneste tre år haft årlige lønstigninger på omkring 1,0 procent.
- Og det er jo relativt beskedent.
- Der er nogle positive tendenser både i sektoren og samfundet, som gør, at vi bestemt ikke mener, at de ansatte i finanssektoren skal have en lønudvikling, der er lavere end det, som resten af det private arbejdsmarked får, siger han.
Kent Petersen ønsker ikke at oplyse Finansforbundets konkrete lønkrav. Men tilsyneladende er parterne ikke tæt på en aftale.
- Vi har oplevet en arbejdsgiverforening, som har vist meget lidt vilje til at forhandle, og derfor må vi konstateret efter tredje forsøg på at lande en overenskomst, at det ikke er muligt.
Mariane Dissing, administrerende direktør for Finansforbundets Arbejdsgiverforening bekræfter over for Ritzau, at det er uenighed om "omkostningsniveauet", som er årsag til, at parterne har forladt forhandlingslokalet.
Finansforbundet ønsker nu, at forhandlingerne fortsætter i Forligsinstitutionen.
