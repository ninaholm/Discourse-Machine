Storbritannien holdt øje med flyterrorist



 Den nigerianske mand, som er sigtet i USA for at forsøge at sprænge et passagerfly i luften, havde forbud mod at rejse ind i Storbritannien. Årsagen var, at manden var placeret på en sortliste over personer med formodet tilknytning til terror.
 Det siger den britiske indenrigsminister, Alan Johnson. Johnson siger til den britiske radio BBC, at den 23-årige Umar Farouk Abdulmutallab blev sat på sortlisten tidligere i år og fik nej til en fornyelse af sit studentervisum.
 Han siger, at myndighederne vurderer, at nigerianeren blev stedse mere yderliggående i sin militante muslimske overbevisning, mens han gik på University College i London i 2005-2008.
 Den britiske minister siger, at manden næppe handlede alene, da han forsøgte en terrorhandling mod et Northwest Airlines-passagerfly mellem Amsterdam og Detroit.
 - Vi ved ikke, om dette var én mands værk, eller der stod andre bag det. Jeg formoder, at det var det sidstnævnte snarere end det førstnævnte, siger Johnson.
 De britiske myndigheder vil i første omgang fokusere på Abdulmutallabs omgangskreds, mens han studerede i London.
 Politiet har allerede ransaget flere steder i det centrale London, hvor nigerianeren opholdt sig eller kom.

