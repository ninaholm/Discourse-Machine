Socialdemokraterne står til at blive størst i kommunerne
Socialdemokraterne står til at genvinde titlen som det største kommunale parti. Enhedslisten går mest frem.


 Med små 90 procent af stemmerne talt op er Socialdemokraterne det største kommunale parti med 29,5 procent af stemmerne. Venstre har 27,9 procent som nummer to.
Socialdemokraterne står til at gå tilbage med 1,1 procentpoint i forhold til kommunalvalget i 2009, mens Venstre vinder 3,1 procentpoint.
Socialistisk Folkeparti får en ordentlig lussing med en tilbagegang på 9,2 procentpoint i forhold til sidste kommunalvalg og har 5,3 procent af stemmerne.
Enhedslisten har til gengæld den største fremgang blandt partierne og vinder 3,6 procentpoint til en stemmeandel på 5,9 procent.
De Konservative har med foreløbig 8,9 procent af stemmerne tabt 2,1 procentpoint i forhold til sidste kommunalvalg, mens Dansk Folkeparti går frem med 2,3 procentpoint til 10,4 procent af stemmerne og er nu det tredjestørste parti i kommunerne.
De Radikale vinder 0,4 procentpoint til 4,1 procent af stemmerne, mens Liberal Alliance går fra 0,3 til 2,8 procent af stemmerne.
I alt har 5,1 procent af vælgerne stemt på en lokalliste - det er en fremgang på 0,5 procentpoint.
