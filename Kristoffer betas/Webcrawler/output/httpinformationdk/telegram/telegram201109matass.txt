Matas sælger nu også receptmedicin
Apotekerne får nu konkurrence fra Matas om at sælge receptpligtig medicin. Foreløbig tre steder i landet.


 Danskerne får nu et alternativ til at hente receptpligtig medicin på apotekerne. Matas-kæden har nemlig indgået et samarbejde med en apoteker om at sælge receptmedicin - foreløbig i Lyngby, Vordingborg og Vejle.
Medicin vil blive pakket på det jyske Uldum Apotek og så leveret til Matas-butikkerne. Medicinen skal bestilles senest klokken 16 og kan så hentes den næste hverdag fra klokken 14.
- Jeg er meget tryg ved, at Matas kan håndtere udleveringen af receptmedicin sikkert og forsvarligt, siger Danji Bhanderi fra Uldum Apotek i en pressemeddelelse.
Apoteket i Uldum giver faglig rådgivning telefonisk eller pr. mail, hvis borgerne i de tre byer får brug for hjælp til deres receptmedicin.
Udleveringen af receptmedicin fra de tre Matasbutikker er allerede sat i gang, og det glæder Matas administrerende direktør, Terje List, der dog håber, at kæden på sigt for lov til selv at drive apotekervirksomhed.
- I Matas håber vi på en snarlig lovændring, der tillader, at vi etablerer et egentligt apotek i vores butikker, hvor vi med apoteksfagligt personale må give borgerne faglig rådgivning på området, siger Terje List.
