S og SF vil udskyde lettelser i topskatten



 Skatteydere kan skyde en hvid pind efter lavere topskat næste år, hvis det står til Socialdemokraterne og SF. 
De to partier vil udskyde skattelettelsen og spare halvanden milliard kroner, som skal reserveres til bedre velfærd, skriver Politiken.
I 2011 hæves topskattegrænsen med 19.200 kroner, så man først skal svare topskat med en indtægt over 409.100 kroner. Udskydelsen vil ramme alle skatteydere, som tjener over 35.000 kroner om måneden. 
- Og det er retfærdigt, for det er også denne gruppe, der har vundet på regeringens skattepolitik. Og det er nødvendigt, for regeringens økonomiske politik er slået fejl. Arbejdsløshed og underskud vokser hurtigere end i andre lande, siger SF's formand, Villy Søvndal til avisen.
Socialdemokraternes formand, Helle Thorning-Schmidt, kritiserer regeringens økonomiske opbremsning, som skal spare 24 milliarder kroner indtil 2013 for at mindske det stigende statsunderskud.
- Det er en historisk opbremsning af de offentlige udgifter, regeringen lægger op til. Det kan ikke undgå at betyde fyringer - ikke kun i den offentlige sektor, det vil smitte af på den private, siger hun.
De Radikale er lodret uenige. Partiet vil tværtimod sænke topskatten endnu mere end regeringen.
- Vi skal sørge for, at sygeplejersker og skolelærere ikke skal betale topskat. Det kræver en højere topskattegrænse - også end dén, regeringen vil lande på, siger De Radikales næstformand, Morten Østergaard.
Skatteminister Troels Lund Poulsen (V) klandrer S og SF for at præsentere en halvmillionærskat oveni forslaget om en særskat for millionærer.
- Man må rose dem for at melde klart ud. Det er da befriende, siger han.
