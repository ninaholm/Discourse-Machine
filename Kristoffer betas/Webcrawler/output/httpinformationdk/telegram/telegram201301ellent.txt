Ellen Trane Nørby går hårdt til angreb på pressen
Efter at være hængt ud for at få pyntet på sin leksikale artikel i Wikipedia går Ellen Trane til modangreb.


 Venstres politiske ordfører, Ellen Trane Nørby, går hårdt til angreb på pressen og især BT i en kronik i Politiken.
Angrebet kommer, efter at BT har skrevet, at hendes egne folk flittigt har pyntet på omtalen af hende i det brugerdrevne netleksikon Wikipedia.
Andre medier og sociale medier har ukritisk viderebragt oplysningerne fra BT, fremhæver politikeren.
- Jeg oplever, at den personhetz, som visse journalister driver, ikke bare skaber politikerlede i samfundet, men også afholder en lang række dygtige mennesker fra at stille op og tage et ansvar for vores samfund, skriver hun.
Samtidig håber hun, at der kommer en debat om de digitale, sociale medier som Twitter og Facebook, så historier ikke kopieres og sendes videre i blinde uden at blive tjekket.
- Jeg vil ønske, at der kan komme en debat om, hvordan man sikrer, at der er et mediekritisk filter i den fagre digitale verden, vi lever i, og hvor informationer spreder sig som en brand i et stråtag, skriver hun.
Hun undrer sig højlydt over, at BT fokuserede på netop hendes ændringer på Wikipedia, når avisen havde fortalt hende om en række andre politikere, som også har fået rettet på deres leksikale artikler i Wikipedia af loyale folk.
Det gælder for eksempel statsminister Helle Thorning Schmidt (S) og Venstre-formand Lars Løkke Rasmussen.
BT's chefredaktør, Olav Skaaning Andersen, har selv skrevet den leksikale artikel om sig selv i Wikipedia, påpeger hun.
Hun var advaret om, at BT ville hævne sig på hende, fordi hun for halvandet år siden indbragte BT og journalist Lars Fogt for pressenævnet. Det endte med en alvorlig kritik af avisen og dens journalist.
Lars Fogt siger til Politiken, at "intet er længere fra sandheden end, at han vil hævne sig på politikere".
Chefredaktør Olav Skaaning Andersen siger, at han har svært ved at se kritikken som andet end tak for sidst fra politikere.
Den radikale Zenia Stampe har også rettet et hårdt angreb på journalist Lars Fogt.
