Leder i Islamisk Stat dræbt i luftangreb i Afghanistan
30 militante er dræbt ved flyangreb i Afghanistan. Blandt dem en højtstående officer i Islamisk Stat.


 En højtstående officer i Islamisk Stat er blevet dræbt i et luftangreb i det østlige Afghanistan, oplyser den afghanske efterretningstjeneste.
Det er det fjerde højtstående medlem af Islamisk Stat, der er blevet dræbt i området i den seneste uge.
Hafez Saeed var leder af Islamisk Stat i "den såkaldte Khorasan stat", oplyser Afghanistans efterretningstjeneste, NDS, med henvisning til et historisk navn for Afghanistan og Pakistan.
Sammen med 30 andre militante blev han dræbt, da de mødtes i Nangarhar-provinsen sent fredag, oplyser efterretningstjenesten, der ikke har givet yderligere oplysninger om angrebet.
To militante med tilknytning til Islamisk Stat bekræfter drabet på Hafez Saeed over for nyhedsbureauet AFP. De siger, at de var til stede, da han blev dræbt i et amerikansk droneangreb.
De oplyser, at drabet fandt sted i forbindelse med et møde blandt flere af Islamisk Stats kommandanter. Liget af Hafez Saeed var slemt tilredt efter angrebet, og han blev begravet kort efter, tilføjer de to militante kilder over for AFP.
Saeed, der var pakistaner, var blandt en lille, men voksende gruppe af højtstående Taliban-krigere, der er hoppet over til Islamisk Stat.
Flere af dem har været mål for amerikanske droneangreb, der i den seneste uge har kostet tre andre officerer i Islamisk Stat livet, heriblandt Shahidullah Shahid og Gul Zaman.
Den amerikanske general John F. Campbell, som er chef for Natos styrker i Afghanistan, vurderer over for AFP, at Islamisk Stat rekrutterer aktivt blandt Talibans krigere og andre militante i Afghanistan, men at den yderliggående bevægelse ikke opererer i landet i øvrigt.
