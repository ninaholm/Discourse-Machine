Amnesty: Alvorlige forbrydelser i Syrien
Ifølge menneskeretsgruppe har det syriske styre måske begået forbrydelser mod menneskeheden under opstand.


 Den syriske regering med præsident Bashar al-Assad i spidsen har muligvis begået forbrydelser mod menneskeheden under de seneste måneders folkelige opstand. Det skriver menneskeretsgruppen Amnesty International i en rapport.
- Den syriske regering har givet tilladelse til at anvende overdreven og dødelig vold mod fredelige demonstranter, hedder det i rapporten, der fortsætter:
- Omfanget og det mønster, som myndighederne gør brug af, kan udgøre forbrydelser mod menneskeheden.
Amnesty henviser til, at styret i Damaskus har indsat militære kampvogne i boligområder, skudt og dræbt ubevæbnede civile demonstranter, fængslet tusinder uden rettergang og anvendt tortur mod indsatte.
I rapporten omtales en række eksempler på demonstranter, der er torteret eller dræbt af syriske soldater og fængselspersonale.
Amnesty kritiserer også, at FN's Sikkerhedsråd ikke har opfordret til, at præsident Assad bliver stillet for Den Internationale Straffedomstol i Haag på samme måde, som den nu afdøde libyske leder Muammar Gaddafi blev det.
 - Og det til trods for, at der er klare beviser for, at der er begået forbrydelse mod menneskeheden i Syrien, hedder det.
Rapporten kommer samtidig med, at volden fortsætter med uformindsket styrke i landet.
Tirsdag morgen eksploderede en bombe bydelen Qaboon i Damaskus. Mindst fem mennesker er dræbt, siger Det Syriske Observatorium for Menneskerettigheder.
Mandag omkom mindst 54 mennesker ved sammenstød rundt om i landet mellem demonstranter og regeringssoldater. Blandt de dræbte er 31 soldater.
