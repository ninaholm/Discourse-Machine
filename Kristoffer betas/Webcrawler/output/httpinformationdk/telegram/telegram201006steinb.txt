Stein Baggers guldur solgt på auktion
Stein Baggers eksklusive guldur er blevet solgt på Bruun Rasmussens netauktioner for 120.000 kroner - 18 karat med rem af krokodilleskind.


 Det har siddet om håndleddet på Stein Bagger, en af danmarkshistoriens største svindlere. Tirsdag aften blev hans eksklusive Vacheron Constantin Malte herrearmbåndsur solgt på Bruun Rasmussens netauktion. 
Det schweiziske ur af pinkguld i 18 karat med en rem af krodilleskind menes at have kostet omkring 200.000 kroner, men blev solgt for 120.000 kroner, fremgår det af Bruun Rasmussens hjemmeside, hvilket også var vurderingen.
Den nu fængslede Stein Bagger menes at have købt uret i 2005, men i januar sidste år blev han erklæret personligt konkurs, og alle hans værdier beslaglagt. 
Stein Bagger afsoner lige nu en fængselsdom på syv år for bedrageri og dokumentfalsk for mere end 800 millioner kroner i forbindelse med IT Factory-skandalen.
