Egypten åbner grænsen til Gaza
Grænseovergangen Rafah vil på daglig base blive åbnet for at lette blokaden af Gaza.


 Egypten vil åbne sin grænse til Gaza på daglig basis, oplyser det egyptiske nyhedsbureau Mena.
Med start fra denne uge vil grænseovergangen ved Rafah åbne for at lette den blokade, som Israel med støtte fra Egyptens tidligere præsident, Hosni Mubarak, har opretholdt over for den palæstinensiske enklave, hedder det.
Israel har holdt grænsen til Gaza næsten lukket for at holde det islamiske Hamas nede og bremse raketangreb fra Gaza mod det sydlige Israel.
Israel opfatter en åben grænse mellem Gaza og Egypten som en trussel.
Egypten vil genindføre de indrejseregler, der senest i 2007 gjaldt palæstinensere. Kvinder og børn under 18 år behøver ikke visum for at rejse ind i Egypten.
