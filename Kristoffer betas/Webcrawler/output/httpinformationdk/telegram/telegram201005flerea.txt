Flere ældre koster ikke ekstra
Kommunerne bliver ikke belastet af, at der kommer flere ældre i de kommende år. Færre børn udligner udgifterne, viser beregninger fra Finansministeriet.


 Der bliver flere ældre de kommende år, men det kommer ikke til at dræne kommunernes kasser. De ekstra udgifter til plejehjem og hjemmehjælp bliver nemlig udlignet af, at antallet af børn samtidig falder. Dermed har kommunerne tilsvarende færre udgifter til dagpleje og folkeskole.
Det viser nye tal fra Finansministeriet.
Beregninger kommer midt i intense forhandlinger om regeringens genopretningsplan for dansk økonomi, og kort før finansminister Claus Hjort Frederiksen (V) skal mødes med KL til svære forhandlinger om kommunernes økonomi næste år.
- Det er vigtigt, at vi helt klart kan dokumentere, at kommunerne ikke får udgifter på grund af den demografiske udvikling i de næste tre år. Det betyder, at vi ikke har det problem i de kommende kommuneforhandlinger, siger Claus Hjort Frederiksen.
De tre år dækker netop den periode, hvor regeringen i sin genopretningsplan lægger op til at konsolidere dansk økonomi. Det skal blandt andet ske ved at lade kommunerne spare fire milliarder kroner og ved at indføre nulvækst. 
Ifølge beregningerne får kommunerne ingen ekstra udgifter på grund af befolkningsudviklingen i 2011 og 2012. I 2013 skønner Finansministeriet, at de 98 kommuner får ekstra udgifter på 100 millioner kroner ud af kommunernes samlede budget på 230 milliarder kroner.
- I de store budgetter, vi opererer med her, er det samme som nul, siger Claus Hjort Frederiksen. Finansministeriets beregninger er foretaget ud fra, at der primært kommer flere "yngre" ældre, og at de ældre er blevet sundere.
- Vi kan glæde os over, at ældre er mobile meget højere op i alderen, end før i tiden, og det er en udvikling, der fortsætter. Bare det, at man bliver folkepensionist, betyder ikke, at man påfører kommunerne udgifter, siger Claus Hjort Frederiksen. 
