Indtagelsen af Marjah kan tage 30 dage



 De udenlandske soldater skal passe på med at "triumfere" for tidligt over indtagelsen af Marjah, siger den britiske generalmajor Nick Carter, der leder Natos styrker i det sydlige Afghanistan.
Ifølge Carters bedømmelse kan der gå flere måneder inden de USA-ledede soldater kan være sikre på at kontrollere området. Operation Mushtarak skal samtidig bruge 25 til 30 dage på at sikre Marjah, siger han.
- Om godt tre måneders tid eller deromkring så burde vi have en rimelig god føling med, om vi har været succesfulde. Men jeg vil være meget tilbageholdende med at triumfere nu, siger Carter.
Nato sagde torsdag, at fire udenlandske soldater var blevet dræbt, tre af miner og en af skud. To af de dræbte er fra Storbritannien.
Operation Mushtarak, der er centreret omkring indtagelsen af Talibans højborg i Helmandprovinsen, Marjah, er første test af, hvor stor gavn den ekstra tilgang af Nato-soldater har haft for missionen i landet.
USA sender i alt 30.000 ekstra soldater til Afghanistan. 
Mandskabsforøgelsen sker primært for, at Taliban kan blive trængt så tilpas meget i defensiven, at USA kan snart begynde at trække soldater hjem og den afghanske regering i højere grad selv sørge for sikkerheden i landet.
