Liberal Alliance er ude af finansloven
Liberal Alliance er ude af finanslovforhandlingerne. Regeringen må nu sætte sin lid til Kristendemokraterne og DF.


 Liberal Alliance (LA) har meldt sig ud af forhandlingerne om finansloven for 2011. 
Ifølge finansminister Claus Hjort Frederiksen (V) har partiet stillet ultimative krav om skattelettelser for knap tre milliarder kroner ved at fjerne udligningsskatten for velstående pensionister, multimedieskat for ansattes pc'er og mobiltelefoner samt iværksætterskat.
- Anders Samuelsen (LAs leder) stiller ultimata. Han stiller krav om tre milliarder kroner. Det er helt urealistisk i den situation, vi befinder os i nu, siger finansministeren.
Han havde ønsket et bredt borgerligt forlig med Dansk Folkeparti, LA og Kristendemokraternes Per Ørum Jørgensen, som nu har det afgørende 90. mandat, som sikrer flertal bag finansloven.
- LAs krav er umuligt, når Danmark har et offentligt underskud på 80 milliarder kroner og venter samme minus i 2011. Riget finanser er "presset til det yderste", siger finansministeren, som er overrasket over LA's krav. 
- Det kommer faktisk meget bag på mig, for jeg havde håbet, at vi kunne levere den meget brede aftale, så de borgerlige partier kunne stå sammen, siger Claus Hjort Frederiksen.
Han afviser, at LA fører ansvarlig borgerlig politik modsat regeringen.
- Der er mange gode grunde til at fjerne tre skatter, men jeg kan bare konstatere, at vi sidder i en international økonomisk krise, som vi kæmper for at komme ud af, siger han.
Det anfægter ham, at Anders Samuelsen har kaldt forhandlingerne om finansloven for "fifleri" og "tidsspilde", men er ikke bekymret over, at Per Ørum Jørgensens 90. stemme nu er afgørende og måske bliver politisk dyrere.
- Nu sidder vi og forhandler, og det er så det. Jeg står ikke og forhandler udenfor døren, siger Claus Hjort Frederiksen.

