Auschwitz-museum rækker ud til arabere og iranere
Museet, der mindes ofrene for Nazi-Tysklands forbrydelser, vil dele sin Holocaust-viden på flere sprog.


 Auschwitz-museet har lanceret et online-undervisningsprogram om Holocaust på både arabisk og det iranske sprog farsi.
Museet vil gerne række ud til befolkningsgrupper fra dele af verden, som normalt ikke besøger det historiske mindesmærke for ofrene i den nazistiske udryddelseslejr under Anden Verdenskrig, lyder det.
- Vi vil gerne henvende os til grupper af mennesker, som ofte har lidt viden om dette emne, eller som endda forfægter revisionistiske synspunkter, fortæller museums-talsmand Pawel Sawicki.
Auschwitz-museet tilbyder allerede sin Holocaust-undervisning online på engelsk og polsk, og sammen med arabisk og farsi kommer der nu også uddannelsesprogrammer på spansk og portugisisk, lyder det.
Pawel Sawicki siger, at der især er brug for programmerne, fordi kun "få folk fra de arabiske lande besøger" museet, der ligger i det sydlige Polen.
Over en million mennesker, langt de fleste europæiske jøder, døde i Auschwitz-Birkenau fra 1940 frem til 1945, hvor Sovjetunionens Røde Hær befriede området.
Lejrkomplekset var en af seks tyske dødslejre i det besatte Polen, som før krigen var hjem for Europas største jødiske samfund.
Mange af ofrene i Auschwitz blev sendt direkte i gaskamrene ved ankomsten med tog. Andre blev dræbt ved slavearbejde.
Blandt ofrene var også mere end 100.000 ikke-jødiske polakker, sovjetiske krigsfanger, sigøjnere og anti-nazistiske modstandsfolk fra forskellige steder i Europa.
