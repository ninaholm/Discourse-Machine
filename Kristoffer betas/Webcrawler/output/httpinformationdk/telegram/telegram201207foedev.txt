Fødevareminister skuffet over EU-nederlag
Danmark taber til fødevareministerens overraskelse retssag mod EU om landbrugsstøtte for 750 millioner kroner


 Fødevareminister Mette Gjerskov (S) er skuffet over, at Danmark tirsdag tabte en mangeårig strid med EU-Kommissionen om landbrugsstøtte til danske landmænd.
EU-Domstolen giver kommissionen medhold i, at Danmark har fortolket reglerne for braklægning af landbrugsjord forkert.
Danmark mister dermed de 750 millioner kroner, som Danmark i 2009 måtte betale tilbage til Kommissionen i uberettiget støtte.
- Fødevareministeriet har hele tiden været overbevist om, at Danmark fulgte reglerne, og det var også derfor, man valgte at anlægge retssagen mod EU-Kommissionen, siger Mette Gjerskov.
- Vi må imidlertid konstatere, at vi i Danmark var for tidligt ude med at tage miljø- og naturmæssige hensyn i forbindelse med reglerne for landbrugsstøtte," tilføjer ministeren.
Striden handler om den brakstøtte, som landmænd tidligere kunne få for at undlade at dyrke al deres jord. Målet var at undgå kornbjerge i EU.
Men i 2004 mente EU-Kommissionen, at Danmark i strid med reglerne havde fået brakstøtte til marker, der reelt havde udviklet sig til næsten vild natur. Og det må man ikke.
Den daværende danske regering stod fast på, at reglerne var fulgt, og at man blot havde gavnet naturen ved at lade den råde i de år, markerne var udyrkede.
Men EU-Kommissionen forlangte 750 millioner kroner tilbage for støtte, der var givet til marker i Danmark i perioden fra 2002 til 2004.
Danmark betalte, men anlagde sag, og det er den, der nu langt om længe er afsluttet. Med mindre Danmark anker den til en højere instans ved EU-Domstolen
- Vi vil nu sammen med vores juridiske rådgivere gennemgå dommen og dens begrundelser for at vurdere, om der er grundlag for at anke, siger Mette Gjerskov.
Dommen får ikke konsekvenser for den støtte, der bliver givet til landmændene nu og fremover.
Hektarstøtteordningen eksisterer ikke mere, men blev afløst af en anden ordning i 2005.
