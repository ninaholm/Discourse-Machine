Burkatællere skyder tilbage på kritikere
Forskeren bag den omdiskuterede Burka-rapport afviser kritikken af, hvordan rapporten er nået frem til, at mellem 100 og 200 bruger niqab eller burka.


 Op mod 200 kvinder bruger niqab eller burka i Danmark. Det viser regeringens omdiskuterede Burka-rapport, og trods kritik fra mange sider står forskeren bag undersøgelsen ved resultaterne.
- Jeg står fuldstændig bag undersøgelsen, og synes at den er på alle måder så retvisende, som sådan en kan blive, siger dr.phil. Margit Warburg fra Institut for Tværkulturelle og Regionale Studier på Københavns Universitet.
Forskerne har blandt andet spurgt sundhedsplejersker, lærerne på muslimske friskoler, forskere på universiteterne, imamer og andre centrale personer i de muslimske miljøer.
- Der er ikke tradition for at registrere personer i Danmark med religiøs beklædning. Derfor er den bedste måde, man kan gøre det på, at spørge i de forskellige miljøer, siger hun.
Dansk Folkeparti har blandt andet kritiseret, at imam Abdul Wahid Pedersen og talsmand for Muslimernes Fællesråd Zubair Butt Hussain er blevet spurgt til antallet af burkaer og niqab'er. Men det ville være forkert, hvis ikke de også var blevet spurgt, siger Margit Warburg.
- Det ville være dårlig videnskab, hvis vi ikke havde spurgt alle, der har tænkelig berøring med kvinder, der kunne finde på at bruge niqab, siger hun.
Samtidig fremhæver hun, at forskerne ikke ukritisk godtager de tal, de har fået fra de forskellige muslimske instanser, men tværtimod skønner dem højere - blandt andet fordi forskning på området peger i den retning.
- Og i øvrigt er resultaterne ikke særligt overraskende, fordi det svarer til de øvrige internationale undersøgelser, siger Margit Warburg.
