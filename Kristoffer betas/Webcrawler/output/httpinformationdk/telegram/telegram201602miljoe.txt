Miljøminister vil forbedre retssikkerhed med færre love
Miljø- og fødevareminister Eva Kjer Hansen (V) vil gøre lovene på miljø- og fødevareområdet mere overskuelige.


 Meningsløse regler på miljø- og fødevareområdet skal afskaffes for at give bedre overblik og dermed sikre borgernes retssikkerhed.
Det mener miljø- og fødevareminister Eva Kjer Hansen (V), som nu vil rydde op i endnu flere regler, end der allerede er gjort. Siden september 2015 er der blevet sløjfet omkring 67 love og 773 bekendtgørelser.
Men det må gerne blive til endnu flere ifølge ministeren, som derfor opfordrer landmænd, fiskere, biologer og andre, der oplever ministeriets regler i praksis, til at melde ind på ministeriets hjemmeside, hvis lovene virker meningsløse.
- Vi har ryddet op i regler og bekendtgørelser, som var forældede og derfor ikke længere gav mening. På den måde kan vi gøre det mere overskueligt, hvad det er for nogle regler, man skal henholde sig til.
- Det handler i virkeligheden om retssikkerhed, hvor vi sørger for, at det er gennemskueligt, hvad lovgivningen siger for borgere, organisationer og virksomheder, siger Eva Kjer Hansen til Ritzau.
Spørgsmål: Risikerer du ikke med den her oprydning at sløjfe en regel, der er til gavn for eksempelvis miljøet?
- Nej, der er ikke sket nogle indholdsmæssige ændringer. Der er hverken skærpet eller slækket på nogle krav. Det er en ren teknisk øvelse, hvor vi rydder op i forældede ting, der har skygget for at give overblik over reglerne i dag.
Og der bliver heller ikke sat en øvre grænse for, hvor mange regler der skal slettes, siger ministeren.
- Det er vigtigt, at vi står på mål for de regler, der gælder. Derfor opfordrer jeg til, at man melder en regel ind, hvis ikke den virker efter hensigten, er forældet eller virker for omstændig.
- Og så kan jeg gå reglen igennem og vurdere, om den giver god mening eller om den bør laves om, siger Eva Kjer Hansen.
