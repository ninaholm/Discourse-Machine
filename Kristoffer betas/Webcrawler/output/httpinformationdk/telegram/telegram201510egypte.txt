Egyptere hylder revolutionens største taber på festdag
Hosni Mubarak blev væltet af folket, men den 87-årige ekspræsident har stadig mange trofaste støtter.


 Hosni Mubarak nyder den tvivlsomme ære at være den eneste egyptiske præsident, som er væltet af sit folk. Alligevel har den 87-årige engang så markante skikkelse en hel del venner.
Ved porten til et militærhospital i Kairo-forstaden Maadi, hvor Mubarak opholder sig, er hundredvis af egyptere mødt op for at fejre revolutionens største taber, som trak sig i 2011 efter tre årtier på posten, da revolutionen drev millioner ud i gaderne.
- Han er min far. Mubarak er min far. Jeg holder utroligt meget af min far, siger Sanaa Sual Lot, en ældre kvinde, som er rejst flere timer fra middelhavsbyen Alexandria for at fejre sin "far".
Mennesker strømmer til fra hele landet denne tirsdag, som er national fridag til minde om Egyptens kortvarige krigssejr over Israel 6. oktober 1973 - som førte til en fredsaftale mellem landene seks år senere.
Mubarak, som var chef for luftvåbnet under krigen for 42 år siden, har været sigtet i en stribe sager efter revolutionen.
Han nåede lige akkurat ikke at fejre 30 år på posten, da revolutionen med det populære navn "25. januar" indhentede ham.
Han blev idømt tre års fængsel i maj.
- Det, som skete 25. januar 2011, var en katastrofe for Egypten. Det var et plot mod hele den arabiske verden, siger en 62-årig lærer, som er rejst til militærhospitalet fra en landsby 100 kilometer syd for Kairo.
Det styre, som fulgte, da Det Muslimske Broderskab vandt valget med Mohamed Mursi i spidsen, var "ikke godt" ifølge den pensionerede skolelærer.
- Jeg er kommet for at hylde Mubarak, for han er den store leder. Han var engang vores store leder. Han kæmpede for at skabe et frit Egypten, fri af Israel, siger læreren, som ønsker at være anonym.
En ung mand, som bor i Kairo og arbejder for FN, er også kommet for at synge hyldestsange.
- Jeg savner ham virkelig meget. Sisi er vores nye præsident, og han er også god. Det er ikke fordi, at jeg ønsker Mubarak tilbage, for han er en gammel mand nu, siger Shadi.
Langt fra militærhospitalet, på Tahrirpladsen i det centrale Kairo, er en mindre gruppe på omkring hundrede mennesker samlet for at hylde Egyptens nuværende leder, Abdel Fattah al-Sisi. Hærchefen, som væltede Mursi i sommeren 2013 og siden blev valgt til præsident.
Denne forsamling - og Mubaraks fans i Maadi - er dog kun et sandkorn i Sahara målt mod de millioner af egyptere, som gik på gaden i 2011.
