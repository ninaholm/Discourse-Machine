USA: Nordkorea bruger amerikanere som brikker
Washington kræver frigivelse af ung amerikaner, der fik 15 års strafarbejde for at tage skilt i Pyongyang.


 USA opfordrer på det stærkeste Nordkorea til at frigive den amerikanske studerende Otto Warmbier, som blev anholdt i januar for at tage et propagandaskilt på et hotel i hovedstaden Pyongyang, og som er blevet dømt til 15 års hårdt strafarbejde.
Dommen kritiseres stærkt i USA, og talsmanden for Det Hvide Hus, Josh Earnest, siger, at det bliver stadigt tydeligere, at Nordkorea bruger amerikanske statsborgere til deres politiske propaganda.
- De beskyldninger, som han er anholdt og fængslet for, ville end ikke føre til anholdelse i USA eller i noget andet land i verden, siger han.
Menneskerettighedsgruppen Human Rights Watch fordømmer også det nordkoreanske regime.
 At idømme Otto Warmbier 15 års hårdt straffearbejde for studenterløjer er uhyrligt chokerende, siger Phil Robertson fra menneskeretsgruppens division i Asien.
Den 21-årige Warmbier fra Virginia har indrømmet, at han under sit ophold i Nordkorea fjernede en politisk plakat fra et hotel i hovedstaden Pyongyang, som han boede på sammen med sine rejsefæller. Han er ikke den eneste udlænding, Nordkorea har i sin varetægt.
 En canadisk præst, der er født i Sydkorea, blev sidste år anholdt og idømt livsvarigt fængsel for forsøg på at undergrave staten.
FN's særlige undersøger i menneskerettighedsspørgsmål, Marzuki Darusman, har opfordret til, at Nordkoreas ledelse omkring Kim Jong Un bliver retsforfulgt for forbrydelser mod menneskeheden.
- Nordkorea bruger enorme ressourcer på at udvikle kernevåben og andre masseødelæggelsesvåben, mens mange af landets borgere mangler mad og andre arbejder under slavelignende forhold, sagde han tidligere i denne uge til FN's Menneskerettighedsråd.
EU, USA og Japan støttede Darusmans opfordring til, at de nordkoreanske ledere skal stilles til ansvar, men de undlod at nævne den nordkoreanske leders navn.
 Kina, der er Pyongyangs allierede, gjorde indsigelser og sagde, at spørgsmål om menneskerettigheder ikke bør politiseres, og at der er behov for en sammenhængende politik over for Pyongyang.
