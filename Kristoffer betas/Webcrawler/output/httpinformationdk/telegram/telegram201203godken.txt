Godkendelser forsinker Femern-forbindelsen
Femern-forbindelsen, der skal forbinde Danmark og Tyskland mellem Rødby og Puttgarten, bliver forsinket.


 Den kommende tunnelforbindelse mellem Tyskland og Danmark over Femern Bælt bliver forsinket.
Femern-forbindelsen skal efter planen stå færdig i 2020, men det kan Femern A/S ikke nå, skriver Der Nordschleswiger og Lübecker Nachrichten.
Forsinkelsen bekræftes af Leo Larsen, der er direktør for Femern A/S.
- Femern er i gang med at analysere tidsplanen og det arbejde er tilendebragt inden sommerferien. Det forventes at resultere i, at vi bliver forsinket i forhold til den oprindelige tidsplan, siger han til Ritzau via sin kommunikationsafdeling.
- Det er for tidligt at sige, hvor meget det kommer til at betyde i tid. Vi har været for ambitiøse i vores vurdering af, hvor hurtigt sådan en godkendelse kan gennemføres over for de danske og tyske myndigheder, siger han.
- Det må vi så kigge på og revurdere tidsplanen, siger Leo Larsen.
I den oprindelige tidsplan var det planen, at kontrakterne med de virksomheder, der skal bygge den godt 18 kilometer lange tunnel, skal være indgået i sommeren 2014 - så de kan gå i gang med byggeriet lige omkring årsskiftet 2015.
Men de manglende godkendelser udskyder den proces.
Der er stor interesse fra internationale virksomheder for at få en del af den 38 milliarder kroner store opgave. Virksomheder fra 17 nationer var mødt op under en præsentation i onsdags i København.
Det er ikke første gang, at der bliver talt om forsinkelser af Femern-projektet. I december måtte transportminister Henrik Dam Kristensen (S) afvise rygter om, at de tyske myndigheder ville udskyde udbygningen af jernbanetilslutningen til Femernforbindelse.
