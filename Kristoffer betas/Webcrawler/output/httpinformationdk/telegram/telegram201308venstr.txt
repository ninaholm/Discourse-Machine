Venstre erkender ansvar for ejendomsvurderinger
Venstre erkender, at partiet har et ansvar for, at ejendomsvurderingerne i årevis har været smækfyldt med fejl


 Meget kritisabelt.
Sådan stempler Rigsrevisionen Skatteministeriets forvaltning af danskernes ejendomsvurderinger helt tilbage til 2007.
Beretningen uddeler kritik til de seneste seks skatteministre for ikke at rette op på de massive problemer med ejendomsvurderinger, som har optrådt, siden Skat i 2003 overtog opgaven fra kommunerne.
Rigsrevisionen er især ude med riven i årene 2010 og 2011, hvor tre ud af fire ejendomsvurderinger var fejlagtige.
Og i disse år sad hele tre særdeles fremtrædende Venstrefolk på posten som skatteminister, nemlig nuværende næstformand Kristian Jensen, forsvarsordfører Troels Lund Poulsen og finansordfører Peter Christensen.
Og hos Venstre erkender man nu et ansvar for de mange fejlagtige vurderinger.

- Det er en alvorlig kritik af, at der ikke har været styr på tingene i Skat, og det er ikke godt nok i et land, hvor skatten er så høj, siger Venstres skatteordfører, Torsten Schack Pedersen.
Spørgsmål: Kan Venstre anerkende, at I har et ansvar for, hvordan det er gået?
- Ja, selvfølgelig kan vi det. Og derfor er der også brug for, at der bliver gjort noget ved det. Vores ønske har jo været at afskaffe ejendomsvurderingerne for at stå vagt om skattestoppet, siger han.
- Vi løber ikke fra noget ansvar, og det er selvfølgelig beklageligt, at det her er foregået, siger han til Ritzau.
Han påpeger dog også, at han uden held har forsøgt at råbe den nuværende regering op.
- Jeg har faktisk rejst sagen overfor Thor Möger Pedersen (forhenværende skatteminister og forhenværende SF'er, red.), fordi det i 2012 så helt skævt ud. Men der fik jeg at vide, at alt var, som det skulle være, siger han.
