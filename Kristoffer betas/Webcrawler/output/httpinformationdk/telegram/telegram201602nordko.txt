Nordkorea varsler affyring af rumraket: Verden er imod
Sydkorea og Japan opfordrer Nordkorea til at droppe planer, der kaldes en missilaffyring forklædt som raket.


 Nordkorea har varslet FN's søfartsorganisation (IMO), at landet vil affyre og sende en satellit ud i rummet i løbet af perioden 8. til 25. februar.
- Vi har modtaget information fra DPRK (forkortet navn for Nordkorea, red.) vedrørende affyringen af den jordobserverende satellit "Kwangmyongsong" mellem 8. og 25. februar, skriver FN-kontoret i en mail til Reuters tirsdag.
Meldingen anses for at være et tegn på, at det isolerede land arbejder på at udvikle teknologi om langtrækkende, ballistiske missiler.
Blandt andet mener USA, at Nordkorea arbejder på at udføre en testaffyring af langtrækkende missiler. Ifølge Det Hvide Hus vil enhver satellitaffyring fra Nordkorea blive anset for "endnu en destabiliserende provokation".
Nordkorea har tidligere fremvist to versioner af ballistiske missiler, der minder om typer, som ville kunne nå den amerikanske vestkyst. Der er dog ingen beviser på, at missilerne er blevet testet.
Styret i Pyongyang udførte i begyndelsen af januar sin fjerde atomtest i strid med FN's sanktioner. Senest, Nordkorea affyrede et langtrækkende missil, var i december 2012.
Vestlige og asiatiske eksperter siger ifølge Reuters, at affyringen af en raket er en del af bestræbelserne fra nordkoreansk side på at få bygget et interkontinentalt ballistisk missil.
Sydkorea opfordrer ifølge en række internationale medier nordkoreanerne til at droppe planerne om at opskyde en raket. Også Japan har krævet, at affyringen bliver aflyst.
I en udtalelse fra regeringen i Seoul lyder det, at enhver testaffyring forklædt som en satellitopsendelse vil udgøre en "alvorlig trussel" mod fred og sikkerhed i verden.
- Nordkorea bør omgående aflyse den planlagte opsendelse, som er et brud på resolutioner fra FN's Sikkerhedsråd, lyder det i udtalelsen fra Sydkoreas præsidentkontor.
Japans premierminister, Shinzo Abe, kalder de nordkoreanske planer "en alvorlig provokation", der ville overtræde FN-resolutionerne.
- Virkeligheden er, at det er en affyring af et ballistisk missil, siger Shinzo Abe i det japanske parlament ifølge nyhedsbureauet AFP.
