Turister svigtede den danske sommer



 Sommerferie med udsigt til Vesterhavet eller grøn dansk natur trækker tilsyneladende ikke så meget i turisterne som tidligere.
 Nye tal fra Danmarks Statistik viser, at både danske og udenlandske turister svigtede det danske sommerland i år. I august faldt antallet af udenlandske overnatninger med 13,2 procent, mens antallet af danskere, der fandt en sommerferieseng i Danmark, faldt med 6,5 procent. 
 Dorte Kiilerich, administrerende direktør for VisitDenmark, kalder udviklingen bekymrende.
 - I første halvår så det ud til, at den gode og positive udvikling fra tidligere år fortsatte, men udviklingen i juli og august har ændret det billede fuldstændig. Det er meget bekymrende, siger Dorte Kiilerich til Ritzau.
 En ny fælles strategi for dansk turisme er lige nu på vej i høring, og ifølge Dorte Kiilerich kommer den nye strategi på rette tidspunkt. 
 Det er første gang i 10 år, at antallet af danske turister falder.

