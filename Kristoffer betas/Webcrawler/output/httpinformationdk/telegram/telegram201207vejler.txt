Vejle-restauratør fik skarp patron i posten
Vejlegårdens restauratør, Amin Skov, går nu til politiet med trusler, han har modtaget i sin personlige post.


 En konflikt mellem Restaurant Vejlegården og fagforeningen 3F har ført til, at ejeren af restauranten i Vejle modtager trusler med posten.
Nu har han ifølge Vejle Amts Folkeblads netavis meldt en af truslerne til politiet.
 - Jeg tømmer kun min post en gang om ugen, og da jeg gjorde det i sidste uge, lå der en skarp patron i postkassen, fortæller restauratøren.
Avisen skriver, at han i første omgang tog patronen op, og at det var først, da han åbnede et brev fra samme tømning, at alvoren helt gik op for ham.
- Jeg fik et brev med klare trusler, og af brevet fremgik det, at det hang sammen med patronen, fortæller Amin Skov Badrbeigi og fortsætter:
- Jeg er rystet over det, at nogen kan finde på det her. Det er altså ikke alle og enhver, der i Danmark kan få adgang til at købe sådan en ni millimeter patron, påpeger restauratøren, som håber at politiet kan opklare, hvem der har sendt brevet.
I brevet, som TV2 har lagt ud på deres hjemmeside, skriver afsenderen HD til Amin Skov Badrbeigi:
- At du vover at lave en magtdemonstration! At du vover at kalde det du gør demokratisk! At du vover overhovedet at udtale dig om fagforeningen, samfundet og vores normer. Du har begået den største fejl i at tro du kan vende befolkningen imod os.
- Hvor vover du din skide abekat.
- Vi har kæmpet for det vi har og vil kæmpe med næb og klør for at beskytte det mod skruebrækker som dig. Du skal dø og brænde op i helvede din satans yngel. Med Venlig Hilsen HD
Det var samme afsender, der havde placeret patronen i restauratørens postkasse. Med patronen fulgte hilsnen:
- Her ligger Amin Skov Badrbeigi død juli 2012.
Fagforeningen 3F ligger for tiden i bitter faglig strid med Amin Skov Badrbeigi, fordi han har valgt at opsige aftaler med den traditionelle fagbevægelse og i stedet indgå aftaler med Kristelig Fagforening.
