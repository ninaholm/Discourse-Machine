Afghanistan og USA diskuterer terror



 Ledelsen i Afghanistan skal med til bords, når den amerikanske regering går i gang med en omfattende revidering af kampen mod terror. 
 Det siger den afghanske præsident, Hamid Karzai, i dag efter samtaler med den amerikanske udsending for Sydasien, Richard Holbrooke.
 Beslutningen kommer, efter at der i nogen tid har været tiltagende spænding mellem regeringen i Kabul og USA. 
 Den afghanske ledelse er utilfreds med de mange civile tab under de amerikanske styrkers angreb på talibanoprørere. Omvendt er USA utilfreds med Kabul-regeringens manglende indsats mod talibanerne, hvis angreb er taget til i styrke.
 Præsident Barack Obama gav i sidste uge ordre til en revurdering af krigen mod terror. Han ønsker en gennemgang af både den civile og den militære indsats for at bremse talibanerne og medlemmer af al-Qaeda.

