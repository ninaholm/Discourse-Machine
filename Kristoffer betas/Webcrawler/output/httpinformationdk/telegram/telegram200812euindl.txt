EU indleder mission i Kosovo



 EU indledte i dag formelt politimissionen i Kosovo og afløste samtidig FN. Det oplyste Victor Reuter, talsmand for missionen, som kaldes Eulex.
 Missionen består af politibetjente, jurister og toldere, og det er EU's største civile operation nogensinde.
 Missionens opgave er at overvåge Kosovos overgang til et uafhængigt land under international overvågning, herunder sikre beskyttelse af det serbiske mindretal.
 Eulex består af 1400 internationale udsendinge og 500 lokale ansatte.
 Serbien gør fortsat krav på Kosovo og modsatte sig gennem et halvt år Eulex-missionen, men accepterede efter at have fået løfte om, at udsendingene optræder neutralt i forhold til Kosovos uafhængighed, og at Eulex er øverste myndighed i etnisk serbiske områder.

