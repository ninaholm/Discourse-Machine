Dongs nye plan: Vil spare 40 procent på havvindmøller
Omkostningerne på havvindmøller skal skæres kraftigt. Dong lægger pres på sine underleverandører.


 Den danske energikæmpe Dong Energy vil have priserne ned på havvindmøller, og derfor lancerer selskabet en ny strategi, der skal nedbringe omkostningerne med sammenlagt 40 procent i løbet af de næste seks år. Det skriver Børsen.
Dong Energy vil ifølge avisen præsentere den nye plan onsdag på en global vindmesse i Frankfurt. Dongs topchef for vindmølledivisionen, Samuel Leupold, stiller strenge krav til vindbranchen.
- Denne strategi er vores måde at opnå 40 procent lavere omkostninger. Vi stiller krav til vores underleverandører om, at de skal levere besparelserne. Så må de gå til deres underleverandører for at sikre dette. Vi udfordrer dem, siger Samuel Leupold til Børsen.
Han siger, at strategien handler om, at industrien fortsat kan overleve.
- Får vi ikke bragt omkostningerne ned, risikerer vi, at den forsvinder eller bliver væsentligt mindre. Derfor er denne proces et forsøg på at tage et ansvar, jeg føler, vi som markedsleder er forpligtet til, siger Samuel Leupold til avisen.
Jan Hylleberg, der er direktør for brancheforeningen Vindmølleindustrien, mener, at Dongs nye strategi kommer til at betyde, at nogle af underleverandørerne bliver valgt fra.
Han siger dog samtidig til Børsen, at hele industrien har fokus på omkostningerne, og derfor "er der ingen anden vej", lyder det.
