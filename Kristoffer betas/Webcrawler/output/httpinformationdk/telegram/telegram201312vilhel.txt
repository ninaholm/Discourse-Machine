Vilhelmsen skal krydsforhøres onsdag om Zornig-million
Annette Vilhelmsen skal redegøre for, hvordan hun kunne give en million kroner væk før tid til Huset Zornig.


 Der er lagt op til en skæbnedag for socialminister Annette Vilhelmsen (SF) onsdag.
Her skal hun i et samråd forklare, hvorfor og hvordan hun kunne love en million kroner væk til den tidligere formand for Børnerådet, Lisbeth Zornig Andersen, og dennes projekt "Stemmer på Kanten", næsten tre uger før støttepuljens ansøgningsfrist udløb.
- Der er simpelthen så mange ubesvarede spørgsmål i sagen, som ministeren er nødt til at redegøre for, siger Venstres Jakob Engel-Schmidt, der sammen med enhedslistens Finn Sørensen har kaldt ministeren i samråd.
Han mener, at Vilhelmsen "ærligt og åbent" er nødt til at redegøre for hele forløbet, "fra hun tiltræder som minister, og interessen for Huset Zornig opstår, til millionen bliver tildelt og frem til nu, hvor hun flere gange er kommet med meget modstridende oplysninger".
- Vilhelmsen afviser, at der har været en særlig kontakt mellem hendes embedsmænd og Huset Zornig, men det dokumenterer avisen Politiken i dag, at der var. Og Zornig har jo også tidligere fortalt, at der har været en helt særlig kontakt mellem dem.
- Derudover bliver der i en artikel i Berlingske stillet spørgsmålstegn ved hele Annette Vilhelmsens administration, og om det i det hele taget var lovligt at give pengene til Huset Zornig. Det skal vi have klarhed over, siger Jakob Engel-Schmidt.
Huset Zornig er et almennyttigt initiativ, der arbejder med udsatte personer i Danmark. Stemmer på Kanten-projektet handlede om at få socialt udsatte til at stemme ved kommunalvalget i november.
Det var i et TV-program på DR2, at Vilhelmsen lovede millionen væk. Men altså uden, at ansøgningsfristen var udløbet.
- Der er fremkommet et billede af, at Annette Vilhelmsen har behandlet Huset Zornig meget specielt, og hun er nødt til at forholde sig til denne anklage om politisk nepotisme, siger Jakob Engel-Schmidt.
Han slår fast, at han flere gange har forsøgt at hive de fornødne svar ud af SF-ministeren, men at hun svarer uden om.
