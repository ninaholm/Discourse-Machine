13 palæstinensere dræbt i nye israelske angreb på Gaza
Antallet af dødsofre på Gazastriben i de seneste dages luftangreb er nu oppe på 118.


 Israelske kampfly fortsætter bombardementerne af Gazastriben, og 13 personer meldes dræbt under angreb natten til lørdag og i de tidligere morgentimer. Det oplyser redningsmyndighederne til AFP.
Konflikten i Mellemøsten er blusset op efter 12. juni, hvor tre israelske teenagere blev bortført på Vestbredden. De blev senere fundet dræbt. Efterfølgende blev liget af en ung palæstinenser fundet, hvilket betegnes som hævn for drabene på de tre israelere.
Fredag blev otte mennesker dræbt i Gazastriben. Antallet af dræbte under luftangrebene er med de seneste 13 ofre nu oppe på 118.
Det islamistiske Hamas, der kontrollerer Gazastriben, har som modsvar på de israelske luftangreb affyret adskillige raketter mod Israel. Indtil videre er ingen israelere blevet dræbt under raketangrebene.
Moskeer og Hamas-medlemmers boliger var blandt de israelske flys mål under angrebene tidligt lørdag morgen, siger lokale embedsfolk.
Både Egypten og USA har uden held opfordret parterne til at indstille angrebene.
Israels premierminister, Benjamin Netanyahu, har udtalt, at en våbenhvile "ikke engang er på dagsordenen", og fredag bekræftede Israel, at det forbereder sig på en landoperation i Gazastriben, der er på størrelse med Lolland.
Der er kørt et meget stort antal kampvogne og artilleri frem til Gazas grænse, og der er foreløbig mobiliseret 33.000 soldater af reserven.
