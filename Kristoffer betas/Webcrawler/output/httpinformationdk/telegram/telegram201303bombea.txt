Bombeangreb i Tyrkiet før våbenhvile
Venstreorienteret parti tager skylden for serie af eksplosioner i Istanbul og Ankara.


 Tyrkiske regeringsbygninger og kontorer, der tilhører regeringspartiet, blev natten til onsdag udsat for bombe- og missilangreb, hvilket opfattes som et forsøg på at få afsporet en fredsproces med landets kurdiske mindretal.
Tidligt onsdag eksploderede en mindre bombe ved et regeringskontor på den asiatiske side af Bosporus i Istanbul uden at forårsage alvorlig skade, og politiet demonterede sprængstoffer i et kulturcenter i byen.
I Ankara blev Justitsministeriet og regeringspartiets kontorer udsat for angreb med hjemmelavede bomber. Der blev affyret et missil i hovedstaden, hvor kun en person blev lettere såret.
Det ekstremistiske, venstreorienterede parti DHKP-C tog onsdag skylden for angrebene. 12 af gruppens medlemmer blev anholdt tidligere på dagen.
Angrebene skete før, at den fængslede kurdiske leder Abdullah Öcalan i denne uge ventes at erklære en våbenhvile efter langvarige forhandlinger med regeringen.
Öcalan ventes at udsende en opfordring til militante kurdere om våbenhvile og muligvis også en opfordring til dem om at trække sig ud af Tyrkiet. Öcalan er gået med til en fredskøreplan for det tre årtier lange kurdiske oprør i navnlig det sydøstlige Tyrkiet.
Öcalan var indtil sin anholdelse i 1999 leder af Det Kurdiske Arbejderparti (PKK).
Den tyrkisk-kurdiske konflikt har kostet over 40.000 mennesker livet.
