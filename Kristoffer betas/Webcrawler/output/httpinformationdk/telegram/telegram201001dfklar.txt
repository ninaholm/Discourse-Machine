DF klar til at ændre børns madordning



 Den forældrebetalte madordning for børn i vuggestuer og børnehaver er under skarp kritik fra flere sider. Og nu åbner Dansk Folkeparti for at ændre ordningen, som er vedtaget af regeringen, Liberal Alliance og Dansk Folkeparti.
- Det er et forlig, og det står vi ved. Men idéen er ikke groet i vores have, og jeg kan godt forstå, hvis forældre ønsker mere fleksibilitet i ordningen, siger Dansk Folkepartis familie- og forbrugerordfører, Dennis Flydtkjær, til DR Nyheder.
Flere Venstrefolk kritiserer onsdag ordningen, fordi de mener, at den strider mod partiets ideologi.
Folketingets formand Thor Pedersen (V) kalder det "rendyrket socialisme", mens regionsformand Carl Holst (V) advarer mod at beholde ordningen for at undgå at tabe ansigt. Og kritikken er blevet bemærket hos Dansk Folkeparti.
- Hvis der opstår et ønske hos regeringen om at se på ordningen igen, vil vi bestemt ikke stå på bagbenene for at forsvare den, siger Dennis Flydtkjær.
