Fogh er åben for våbenhvile i Libyen
Nato vil gerne have en våbenhvile i Libyen. Men Natochefen tager ikke Gaddafis løfter for gode varer.


 Natos generalsekretær, Anders Fogh Rasmussen, byder Den Afrikanske Unions forslag om en våbenhvile i Libyen velkommen.
- Jeg vil gerne gøre det klart, at der ikke findes nogen militær løsning alene på krisen i Libyen, siger han på et pressemøde i Bruxelles.
Men Natochefen understreger, at en våbenhvile skal medføre et"totalstop" for angreb mod civilbefolkningen og en bevægelse hen mod politiske reformer.
- Enhver våbenhvile skal være troværdig og verificerbar, siger Anders Fogh Rasmussen.
Fogh understreger, at det er nødvendigt med en grundig overvågning af, om en eventuel våbenhvile også bliver overholdt. Gaddafis ord er ikke nok.
- Det eneste, der tæller, er realiteten på jorden. Vi har set flere annoncerede våbenhviler, som ikke er blevet efterlevet, siger Fogh.
Søndag fortalte Sydafrikas præsident, Jacob Zuma, efter et flere timer langt møde med Gaddafi, at
Libyens leder havde accepteret en afrikansk køreplan for fred.
Men foreløbigt fortsætter Nato dog luftangrebene mod Gaddafis styrker i Libyen, og som hen over weekenden er blevet optrappet.
Siden lørdag har Nato gennemført næsten 300 angrebstogter med kampfly. Nato har blandt andet ødelagt 49 kampvogne, ni pansrede mandskabsvogne, tre anti-luftskyts-enheder og fire store ammunitionsbunkere, oplyser Fogh.
Størstedelen af angrebene har været centreret omkring byerne Misrata og Ajdabiya, der de seneste dage har været afgørende frontlinjer i kampene mellem Gaddafis regeringsstyrker og oprørerne.
Nato-generalsekretæren slår samtidig fast, at Nato ikke har informationer, som peger i retning af, at al-Qaeda skulle spille en betydende rolle i oprørernes kamp mod Gaddafi-styret.
- Men det er en kilde til bekymring i et længere perspektiv, hvis det her ender med et dødvande, der kan gøre Libyen til en fejlslagen stat, som kan blive arnested for ekstremister og terrorister, siger Fogh.
