Sikkerhedsrådet barsler med Syrien-planer
Tyskerne, briterne og franskmændene vil igen forsøge at straffe det syriske regime i FN's Sikkerhedsråd.


 Krisen i konfliktramte Syrien får snart stormagterne i FN's Sikkerhedsråd til at røre på sig.
Sådan lyder budskabet fra topdiplomaten Kofi Annan, som er tidligere generalsekretær i verdensorganisationen, og som har forsøgt - indtil videre forgæves - at forhandle en levedygtig fredsaftale på plads i Syrien.
- Rådet diskuterer nu, hvad dens næste skridt vil være, og hvilke handlinger man vil foretage, siger Annan onsdag ifølge AFP.
- Vi vil høre mere i de næste par dage, tilføjer han.
Ifølge nyhedsbureauet dpa vil Frankrig snart lægge et resolutionsforslag på bordet i FN's Sikkerhedsråd, som landet er permanent medlem af.

Franskmændene lægger angiveligt op til sanktioner mod Assad-regimet, der ikke har levet op den syriske fredsplan, som ikke mindst Kofi Annan har forsøgt at gøre til virkelighed for den så hårdt prøvede civilbefolkning i landet.

De europæiske magter Storbritannien og Tyskland støtter også idéen om sanktioner.
- Vi bør bruge alle værktøjer, som er til rådighed for FN's Sikkerhedssråd, siger den tyske FN-ambassadør Peter Wittig, som sammen med sin britiske kollega Mark Lyall Grant barsler med et resolutionsforslag, hvor sanktioner kan komme på tale.
Rusland og Kina, som begge har faste pladser i Sikkerhedsrådet, har tidligere blokeret for, at det internationale samfund kan straffe det syriske regime for de blodige angreb på civilbefolkningen, der har rystet det mellemøstlige land.
