EU-rapport: Der skal altid være to personer i cockpittet
Det Europæiske Flysikkerhedsagentur kommer med seks anbefalinger i rapport om Germanwings-styrtet i alperne.


 EU-Kommissionen offentliggør fredag en rapport, der har undersøgt flystyrtet 24. marts i år, hvor en 27-årig andenpilot tilsyneladende med vilje tog 149 mennesker med sig i døden.
Rapporten kommer med seks anbefalinger. Herunder at der skal holdes fast i princippet om, at der "på alle tidspunkter skal være to personer i cockpittet".
- De europæiske borgeres sikkerhed er centrum for kommissionens transportpolitik, og dagens rapport er et værdifuldt bidrag, siger transportkommissær Violeta Bulc i en pressemeddelelse.
Hun siger, at der vil blive taget de nødvendige handlinger på EU-niveau for at kunne forebygge fremtidige ulykker eller hændelser.
Det var andenpiloten Andreas Lubitz, der efter alt at dømme med vilje sendte flyet direkte ned i Alperne på en tilbagerejse fra Barcelona til Düsseldorf.
Flyets kaptajn var på det tidspunkt smækket ude af cockpittet, og Lubitz nægtede at lukke ham ind igen.
