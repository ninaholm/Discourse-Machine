Masho-sag skaber bekymring hos adopterede
Adoptivbørn stiller spørgsmålstegn ved deres egen adoptionsproces efter TV2-dokumentar, fortæller forening.


 Debatten om de etiske overvejelser i forbindelse med adoptioner har raset, siden TV2 mandag aften sendte dokumentaren "Adoptionens pris"
Udsendelsen handler om den etiopiske pige Masho, der som fireårig bliver bortadopteret til et dansk ægtepar på trods af, at hun tilsyneladende har det godt hos sine biologiske forældre.
Foreningen "Adoption og Samfund" er i kølvandet på dokumentaren blevet kontaktet af flere danske adoptionsfamilier, der er bekymrede over de kaotiske forhold, udsendelsen skildrer.
- Jeg oplever som formand, at jeg pludselig har en række familier, der er rigtig, rigtig bange og bekymrede, siger formand Jens Damkjær.
- Og det gælder så også nogle af de adoptanter, der er vokset op og blevet enten unge eller voksne. For de stiller sig selv det spørgsmål: Hvad så med min adoption? Er den heller ikke forgået korrekt? Kan vi have tiltro til hele det her system?
Jens Damkjær fortæller, at han han selvfølgelig forstår bekymringen. Men han understreger, at dokumentaren ikke maler det generelle billede af adoptionsprocessen.
- Det er dybt bekymrende at se den dokumentar. For det er jo det værste mareridt, vi kan forestille os. Et barn, der tilsyneladende trives i Etiopien, kommer til Danmark og får en ulykkelig opvækst.
- Men det er vores erfaring, at adoptionerne generelt foregår rigtig godt. Men vi er nødt til at have undersøgt de her tilfælde helt til bunds og få "action" på dem.
Formanden lægger vægt på, at det er op til alle parter i adoptionsprocessen at sørge for, at der ikke opstår flere tilfælde som sagen om Masho.
- Og derfor vil det også klæde DanAdopt at gå ud og sige "ok, der er sket det og det, og det sørger vi for at få rettet op på, siger Jens Damkjær.
 DanAdopt erkendte tirsdag at have fejlet i sagen om den etiopiske pige.
- Det er en helt forfærdelig sag. Masho skulle aldrig have været bortadopteret, sagde direktør for DanAdopt, Marianne Wung-Sung, i GoMorgen Danmark tirsdag.
