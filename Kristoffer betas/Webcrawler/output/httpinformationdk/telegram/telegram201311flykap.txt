Flykaprer vender hjem efter 30 år i Cuba: Anholdt af FBI
William Potts var med rette nervøs for at vende hjem til USA, selvom han har afsonet en fængselsstraf i Cuba.


 En tidligere militant amerikaner, der kaprede et fly til Cuba for 30 år siden, fløj onsdag hjem til USA. Her blev han med det samme anholdt af forbundspolitiet FBI i lufthavnen i Miami.
William Potts, der også er kendt under sine alias William Freeman og Løjtnant Spartacus, er sigtet for pirateri, oplyser statsadvokaten i Miami.
Potts kan se frem til 20 år i fængsel, hvis han bliver kendt skyldig i at have kapret flyet fra Piedmont Airlines, som han tvang til at sætte kurs mod Cubas hovedstad, Havana, tilbage i 1984.
Ifølge de amerikanske myndigheder steg Potts på flyet i New York og afleverede en seddel til flypersonalet om, at han havde plantet sprængstoffer om bord og krævede, at flyet landede i Havana.
Potts troede, at han ville være velkommen i Cuba, men i stedet blev han anholdt og dømt for luftpirateri. Efter 13 år i et cubansk fængsel, slog han sig ned i Cuba, blev gift og fik to døtre, der har boet i USA siden 2012.
- Jeg er meget nervøs for at vende tilbage. Det her er foregået over så lang tid. Jeg håber bare på en løsning, sagde 56-årige Potts, før han steg på flyet i Cuba.
Han regnede med, at USA ville tage i betragtning, at han havde afsonet en straf i et cubansk fængsel.
- Jeg har begået en forbrydelse. Jeg har betalt prisen, og det er det, sagde han.
Han menes at være et af de sidste medlemmer af De Sorte Pantere - en militant gruppe, hvoraf flere er døde, men andre bor i Cuba eller er vendt hjem til USA med udsigt til lange fængselsstraffe.
Potts har i årevis forsøgt at vende hjem. I 2009 bad han om præsident Barack Obama om benådning.
