S: Flere asylansøgere vil søge om job i Danmark
Kun 41 asylansøgere har søgt om tilladelse til at arbejde, men flere vil få øjnene op for muligheden, mener S.


 Flere asylansøgere vil søge om tilladelse til at arbejde eller bo uden for asylcentrene, når ansøgerne for alvor får øjnene op for mulighederne i regeringen, Enhedslisten og Liberal Alliances asylaftale, som trådte i kraft for tre måneder siden.
Det mener den socialdemokratiske formand for Udlændinge- og Integrationsudvalget, Trine Bramsen, efter at nye tal fra Udlændingestyrelsen viser, at kun 41 ud af omkring 3000 personer har søgt om lov til at arbejde uden for asylcentrene.
- Vi har en forventning om, at efterhånden som flere flytter ud eller arbejder, og andre ser, at det er en mulighed, så vil flere også søge om arbejde eller flytte ud, siger Trine Bramsen til Ritzau.
Ud af de 41 personer, der har søgt om tilladelse til at arbejde, er de 14 behandlet og af dem har kun tre personer fået lov. Det er uvist, hvor mange, der har søgt om lov til at bo uden for centrene.
Men det er alt for tidligt at evaluere asylpakken efter kun tre måneder, mener socialdemokraten.
- Der går formentlig et års tid, før vi for alvor begynder at se effekterne af det her, forklarer hun.
Det er derfor også for tidligt at sige, om asylansøgerne er blevet oplyst godt nok om deres muligheder.
De afviste asylansøgere holder sig tilbage for at søge arbejde og bolig uden for centrene, fordi de først skal skrive under på, at de frivilligt vil forlade Danmark, lyder kritikken fra Foreningen Asylret.
Socialdemokraterne vil dog ikke arbejde for at ændre kravet om samarbejde.
- Vi mener, at det er helt rimeligt, at man bidrager til sin egen sagsbehandling og samarbejder om sin hjemsendelse, hvis det ender med et afslag, fortæller Trine Bramsen.
Ifølge den nye asylaftale må man bo og arbejde uden for centrene, hvis man har opholdt sig mindst et halvt år i Danmark og lover at samarbejde med myndighederne.
