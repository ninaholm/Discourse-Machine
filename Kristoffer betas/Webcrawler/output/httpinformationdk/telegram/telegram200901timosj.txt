Timosjenko til Moskva



 En formel aftale mellem Rusland og Ukraine om gasleverancer ser ud til at være nært forestående. I eftermiddag fløj den ukrainske premierminister, Julia Timosjenko til Moskva, hvor det ventes, at hun sammen med sin russiske kollega, Vladimir Putin, skal være med til at underskrive en længe ventet aftale om russiske gasleverancer.
 De to landes nationale gasselskaber, russiske Gazprom og ukrainske Naftogaz, har det seneste døgn arbejdet på at udarbejde en aftale, der sikrer, at Ukraine kan købe gas af russerne til en overkommelig pris, og at russisk gas kan leveres til EU-lande gennem rørledninger i Ukraine uden forhindringer.
 Den snart tre uger lange konflikt mellem de to lande har skabt store problemer i flere østeuropæiske EU-lande og svækket de to landes politiske anseelse og troværdighed som økonomiske samarbejdspartnere.
 Ifølge Putin har Timosjenko lovet, at den russiske gas "meget snart" igen flyder gennem Ukraine til kunder i EU-lande.
 Kontrakten mellem de to lande ventes underskrevet ved en ceremoni i Moskva senere i eftermiddag.
