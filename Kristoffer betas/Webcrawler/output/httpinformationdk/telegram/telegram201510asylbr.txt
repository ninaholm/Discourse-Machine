Asylbrande fortsætter med at blusse op i Sverige
Politiet er tirsdag aften og natten til onsdag flere gange rykket ud til brande ved planlagte asylcentre.


 Endnu et tiltænkt hjem for asylansøgere er natten til onsdag brudt i brand i Sverige.
Denne gang drejer det sig om en skole i Danderyd nord for Stockholm, rapporterer SVT Nyheter.
Meldingen om branden fik politiet kort før klokken 02.00. Ilden fik fat i facaden på bygningen, men den var slukket, da brandvæsnet nåede frem.
Tirsdag informerede Danderyd kommune, at skolens lokaler skulle omdannes til bolig for omkring 70 asylansøgere, og det var meningen, at de skulle flytte ind tidligst i midten af november.
Ifølge Aftonbladet var der tirsdag aften desuden en mindre brand ved en skole i Färingtofta. Denne skole skulle omdannes til et hjem for uledsagede flygtningebørn.
De seneste uger har der været adskillige brande ved nuværende eller planlagte asylcentre i Sverige. Politiet mistænker, at de kan være påsatte.
Det har fået Migrationsverket, der svarer til Udlændingestyrelsen i Danmark, til at begynde at hemmeligholde oplysninger om, hvor nye asylcentre skal ligge ifølge Dagens Nyheter.
Det sker for at imødegå den skræmmende tendens.
- Det er meget bekymrende, og vi ser på det med stor alvor. Men vi opgiver ikke at oprette nye centre, staten lader sig ikke skræmme af dette, siger Mikael Ribbenvik, Migrationsverkets stedfortrædende generaldirektør, til Dagens Nyheter.
