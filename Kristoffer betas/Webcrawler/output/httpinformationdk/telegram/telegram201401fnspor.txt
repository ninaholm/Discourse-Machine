FN: Sporadiske kampe i Sydsudan trods våbenhvile
Våbenhvilen, indgået torsdag i nabolandet Etiopien, trådte i kraft fredag klokken 17.30.


 Fredag, samme dag som en våbenhvile er trådt i kraft, er der udbrudt "sporadiske kampe" i Sydsudan mellem regeringstropper og oppositionen, oplyser FN.
En talsmand for verdensorganisationen fortæller samtidig, at antallet af folk, som har søgt tilflugt i FN-lejre efter de seneste ugers kampe, nu er nået op på 76.000.
Våbenhvilen, indgået torsdag i nabolandet Etiopien, trådte i kraft fredag klokken 17.30.
"FN-missionen i Sydsudan oplyser, at sporadiske kampe finder sted i dele af landet i dag," også efter våbenhvilen, siger talsmand Farhan Haq.
Sydsudans oprørere har beskyldt Salva Kiirs hær for at angribe deres positioner op til våbenhvilen. Regeringen har sagt, at den ikke kender noget til disse angreb.
- Det er vigtigt, at begge parter opretholder våbenhvilen fuldt ud og med det samme, siger FN-talsmanden.
Ifølge verdensorganisationen har begge parter begået forbrydelser i konflikten, som brød ud 15. december sidste år, og som angiveligt har kostet flere tusinde livet.
Den seneste uro har stået på i fem uger, og repræsentanter for de stridende parter har længe holdt fredsmøder i Etiopien.
Fredsforhandlingerne har været fastlåst, fordi den sydsudanske præsident har nægtet at løslade 11 fanger fra oprørslederen Riek Machars styrker. De 11 fanger er anklaget for kupplaner.
Den våbenhvileaftale, som blev indgået torsdag i Addis Abeba, nævner ikke noget specifikt om de 11 fangers skæbne.
Konflikten i Sydsudan står mellem præsident Salva Kiirs regeringshær og styrker, der er loyale over for den afsatte vicepræsident Riek Machar. De repræsenterer de to store etniske grupper i Sydsudan: Dinkaerne og nuerne.
Sydsudan er verdens yngste land.
