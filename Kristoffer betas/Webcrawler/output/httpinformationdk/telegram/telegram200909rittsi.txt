Ritt siger farvel og tak til kammeraterne



 Ritt Bjerregaard tager afsked med sine partifæller på Socialdemokraternes kongres med at mindes og fejre Socialdemokraternes og hendes egne sejre gennem fire årtier i politik.
 - Kammerater og venner, vi vandt både hjerter og sind, siger den afgående overborgmester i København.
 Hun understreger samtidig at velfærdssamfundet konstant skal forandres. Socialdemokraterne er ikke "et systemparti".
 - Det glemmer vi ofte at minde hinanden om, siger Ritt Bjerregaard fra talerstolen. 
 Ritt Bjerregaard erklærer sig stolt af samarbejdet med sine tidligere partiformænd Anker Jørgensen og Svend Auken, men nævner ikke i den forbindelse den nuværende formand, Helle Thorning-Schmidt. 
 Hun beskriver sig selv som "demokratisk socialist" og fremhæver det debatforum, kaldet Den Røde Skole, som hun var med til at starte. I øvrigt til Helle Thorning-Schmidts fortrydelse. 
 Men Den Røde Skole er et projekt, Socialdemokraterne har brug for, fastslår Ritt Bjerregaard.
 Partiformand Helle Thorning-Schmidt beskriver Ritt Bjerregaard som en mønsterbryder i en mandeverden.
 Thorning fremhæver Ritt Bjerregaard som en af hovedårsagerne til, at hun selv blev socialdemokrat.
 - Vi to har ikke altid været enige, men jeg tror ikke, der er en socialdemokrat, der har haft noget at skulle have sagt, der altid har været enig med Ritt, siger Helle Thorning-Schmidt.
