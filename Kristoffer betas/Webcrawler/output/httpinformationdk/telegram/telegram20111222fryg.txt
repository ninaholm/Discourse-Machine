22 frygtes druknet under udflugt i Indien
Udflugtsbåd tipper rundt på sø i det sydlige Indien. Foreløbig er 12 fundet druknet, mens 10 savnes.


 22 mennesker frygtes druknet, efter en båd med udflugtsgæster tippede rundt på en sø i det sydlige Indien juledag.
Blandt de druknede er syv kvinder og tre børn, siger politiet.
- De fleste ofre var lokale turister, som var taget til søen for at tage på udflugt søndag eftermiddag, siger en talsmand for politiet.
Pulicat er et populært udflugtsmål kun 70 kilometer fra millionbyen Chennai. Passagererne var efter sigende på udflugt og havde lejet båden for at få en tur ned af floden.
Myndighederne siger, der var 25 om bord i båden, da den tippede rundt.
En lokal tv-station oplyser, at der er fundet 12 druknede, mens yderligere 10 savnes. Kun tre drenge blev reddet efter ulykken.
Båden var overfyldt, hvilket er meget normalt i Indien.
I oktober sidste år døde 36 personer, da en overfyldt båd sank i Ganges-floden. Og i 2009 sank en turistbåd med 76 passagerer. Mindst 37 af dem mistede livet.
