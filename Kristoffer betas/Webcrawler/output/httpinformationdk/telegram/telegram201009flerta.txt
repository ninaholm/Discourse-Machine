Flertal vil åbne kirken for homovielser
Befolkningen går et skridt længere med hensyn til homoseksuelles rettigheder end det udvalg, som kirkeministeren her nedsat.


 66 procent af danskerne mener, at kirken skal åbne døren for flere 
vielsesrettigheder til homoseksuelle. Og 49 procent mener, at homoseksuelle direkte skal have mulighed for at indgå ægteskab i kirken. 
Det viser en ny undersøgelse, som YouGov har foretaget for Kristeligt Dagblad.
Dermed går befolkningen et skridt længere end det udvalg, som kirkeminister 
Birthe Rønn Hornbech (V) har nedsat til senest onsdag at svare på spørgsmålet 
om homoseksuelle vielser.
Udvalget har nemlig ikke haft til opgave at se på homoseksuelles mulighed for ægteskab i kirken, men på om homoseksuelle skal kunne indgå registreret partnerskab i kirken, eller om indgåelse af ægteskab skal rykkes helt ud af kirken.
Men kun 17 procent af danskerne er tilhængere af registreret partnerskab i 
kirken, og 10 procent mener, at ægteskabet skal ud af kirken.
Ifølge retsteolog og kirkeretsekspert Kristine Garde bliver man fra kirkelig 
side nødt til at tage hensyn til, at der i befolkningen er en større åbenhed 
for ægteskab for homoseksuelle end hos de gejstlige:
- Det duer ikke, hvis det virkelig viser sig, at der er to uforenelige holdninger til det samme spørgsmål. Man kan ikke ignorere den modholdning, som folkekirkemedlemmerne indtager i forhold til gejstligheden, som jo ikke ejer folkekirken, siger Kristine Garde til Kristeligt Dagblad.

