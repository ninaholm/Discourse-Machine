Israelsk kampfly beskyder mand på motorcykel i Gaza
Motorcyklist og forbipasserende blev såret, da Israels militær angreb det palæstinensiske selvstyreområde.


 Et israelsk kampfly har søndag affyret et missil mod en mistænkt militant palæstinenser i Gazastriben.
Både manden på køretøjet og en anden person blev såret ved angrebet, oplyser hospitalskilder.
Israels militær har bekræftet angrebet og meddelt, at målet var Abdallah Kharti fra De Folkelige Modstandskomiteer (PRC), som er en koalition af bevæbnede palæstinensiske grupper i Gazastriben.
Ifølge militæret har Abdallah Kharti været involveret i raketangreb rettet mod Israel.
Både den mistænkte militante og den forbipasserende blev kørt til behandling på et hospital i Gaza City.
Hamas, som kontrollerer Gazastriben, har på det seneste udstationeret ekstra soldater ved grænsen for at forhindre raketangreb mod Israel og dermed undgå en eskalering af konflikten.
- Vores hårde linje over for terrorisme kan opsummeres i et enkelt princip: Hvem som helst, der angriber os eller planlægger angreb, får konsekvenserne at føle, siger Israels premierminister, Benjamin Netanyahu.
