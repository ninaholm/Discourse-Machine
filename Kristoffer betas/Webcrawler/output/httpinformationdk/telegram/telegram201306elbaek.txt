Elbæk: Jeg stemte ikke bevidst imod
Det må være en fejl, at Uffe Elbæk blev registreret for at stemme imod offentlighedsloven, siger han


 De Radikales Uffe Elbæk bedyrer, at han ikke bevidst stemte nej til regeringens offentlighedslov, selv om det straks indbragte ham mange roser på Facebook.
- Der er åbenbart sket en fejl. Jeg stemte sammen med gruppen, så jeg ved ikke, hvad der er sket. Jeg skal ikke gøre mig klog på, om jeg er kommet til at trykke på den forkerte (knap), siger De Radikales fhv. kulturminister.
- Men både jeg og de, der sad ved siden af mig, var fuldstændig sikre på, at jeg stemte rigtigt, siger han.
Uffe Elbæk trykkede ifølge Folketingets registreringssystem på den røde knap for et nej til justitsminister Morten Bødskovs (S) offentlighedslov.
Han blev som det eneste radikale folketingsmedlem talt blandt modstanderne sammen med Enhedslisten, Dansk Folkeparti og Liberal Alliance.
- Jeg blev fuldstændig overrasket, da det pludselig ringede ind om, at jeg havde stemt imod min gruppe. Det har jeg selvfølgelig ikke, siger Uffe Elbæk.
Spørgsmål: - Du blev ellers lynhurtigt helt på nettet?
- Ja, nu bliver jeg så en antihelt. Sådan er det jo.
Spørgsmål: - Det var ikke naturen, der gik ud over optugtelsen?
- Jeg jokede selv med det. Jeg skrev på Facebook, at jeg ikke vidste, at disse afstemningssystemer var så emotionelle, at man stod i direkte emotionel kontakt med dem. Men jeg stemte sammen med gruppen, fastslår Uffe Elbæk.
Trods debat om offentlighedsloven med kritik fra baglandet hos De Radikale, Socialdemokraterne og SF understreger han, at han ikke blev fristet til at flytte fingeren fra den grønne til den røde knap ved afstemningen.
- Vi har holdt den gode, kritiske og livlige debat i gruppen. Der giver man selvfølgelig udtryk for, hvad man mener. Når gruppen så har besluttet sig, så stemmer man sammen med gruppen, siger Uffe Elbæk.
