Ingeniører: Dagpengeforslag svigter kernetropperne
De bredeste skuldre i dagpengesystemet svigtes med nye dagpengeforslag, lyder det fra Ingeniørforeningen.


 Dagpengekommissionen glemmer at tilgodese dagpengesystemets kernetropper, der måned efter måned betaler kontingent til en a-kasse, men meget sjældent selv får brug at få udbetalt dagpenge.
Sådan lyder det fra Morten Thiessen, formand for Ansattes Råd i Ingeniørforeningen, IDA.
- Dagpengesystemets helt store udfordring er, at det langsomt, men sikkert mister appel til kernetropperne, som sjældent oplever ledighed og dermed bidrager mest, siger han i en skriftlig kommentar til Dagpengekommissionens rapport.
- Vi havde gerne set, at der var kommet løsninger på bordet, som kan sikre dem en reel økonomisk tryghed, hvis de skulle blive ramt af ledighed, siger Morten Thiessen.
Dagpengekommissionen lægger op til mere fleksibel genoptjeningsret og beregning af dagpengesats og lavere dagpengesats til nyuddannede. Det viser kommissionens rapport, som er præsenteret mandag.
I Ingeniørforeningen havde man håbet på en slags elitebilist-ordning.
- Kompensationsgraden udhules i dag, og den bliver udhulet yderligere fremover, hvis kommissionens forslag gennemføres, siger Morten Thiessen.
Han mener, at kommissionens fokus især ligger på de ledige, der har opbrugt deres ret til dagpenge efter to års ledighed.
- Man har ikke brugt meget krudt på de mange medlemmer af a-kasserne, som sjældent trækker på systemet, og som har brug for en forsikring, der sikrer dem en bedre kompensation, end tilfældet er i dag, siger Morten Thiessen.
Han kalder det samtidig risikabelt at rokke ved de nyuddannedes tilskyndelse til at melde sig ind i en a-kasse med forslaget om at sætte dimittendsatsen yderligere ned.
- Det er lige præcis på dette tidspunkt i en typisk ingeniørs arbejdsliv, at man har allermest brug for den økonomiske tryghed, som dagpengene giver. Det er her, der skal være et incitament til at melde sig ind, siger Morten Thiessen.
