Cameron tager endnu et skridt mod afstemning om EU
Tirsdag vil regeringspartiet præsentere et lovforslag om EU-afstemning inden udgangen af 2017.


 Den britiske regering vil tirsdag fremsætte et lovforslag om senest i 2017 at lade vælgerne afgøre, om Storbritannien fortsat skal være medlem af EU.
Det oplyser en talsmand for den konservative premierminister, David Cameron.
- Det Konservative Parti vil offentliggøre et udkast til en lov om en ind-eller-ud afstemning inden udgangen af 2017, siger talsmanden under Camerons besøg i Washington.
Cameron sagde for fire måneder siden, at han vil genforhandle betingelserne for det britiske EU-medlemskab og varslede samtidig, at det bliver op til vælgerne at afgøre om Storbritannien skal forlade EU.
Hans løfte blev set som et forsøg på at dæmpe de EU-skeptiske medlemmer af Det Konservative Parti.
De kræver en afstemning om medlemskabet før det næste parlamentsvalg i 2015 eller alternativt en lov, der garanterer en afstemning inden 2018.
De konservative ventes at få svært ved at få loven vedtaget i parlamentet. Både regeringspartneren, De Liberale Demokrater, samt oppositionspartiet Labour går ind for at fortsat medlemskab af EU.
Spørgsmålet om EU har i årtier delt de konservative. Dele af partiet skæver også nervøst til den voksende popularitet hos UK Independence Party (Ukip), der vil have Storbritannien ud af EU og skærpet indvandringslovene.
Ved lokalvalgene tidligere denne måned fik unionsmodstanderne i Ukip en fjerdedel af stemmerne.
