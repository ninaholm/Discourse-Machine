BP bliver grillet i USA efter olieudslip
Chefer fra de virksomheder, som er indblandet i oliekatastrofen i Den Mexicanske Golf, skal udspørges af de amerikanske politikere.


 De amerikanske politikere vil skrue op for varmen på de i forvejen røde ører på cheferne for de virksomheder, der er indblandet i den store oliekatastrofe i Den Mexicanske Golf. 
Den amerikanske kongres tager tirsdag fat på en række høringer med indenrigsminister Ken Salazar i spidsen. Her skal et udvalg se på de miljømæssige og økonomiske konsekvenser af ulykken. Men også forsøge at finde frem til, hvordan ulykken, der er forsaget af en sunken olieboreplatform, kunne gå så galt. 
Det britiske olieselskab BP stod for boringen ud for den amerikanske sydøstlige kyst, og BP's amerikanske chef, Lamar McKay, skal i løbet af tirsdag udspørges af udvalget. 
Blandt de centrale spørgsmål, som ventes, er, hvorfor røret fra havbunden til olieboreplatformen ikke automatisk lukkede af for olien, da boreplatformen den 20. april blev ramt af en kraftig eksplosion. 
Udvalget vil ud over McKay også udspørge chefen for firmaet Transocean, som stod for driften af boreplatformen samt en række regionale myndighedspersoner og forskere. 
BP har lovet at betale regningen for oprydningen af olien. 
Samtidig kæmper selskabet med at standse olien, som indtil videre har sendt næsten 900.000 liter råolie ud i havet dagligt. 
Lokale politikere fra de amerikanske sydlige delstater har talt om, at prisen for oliekatastrofen kan løbe op i 10 milliarder dollar - 58 milliarder kroner. 
Ud over høringen tirsdag vil en række andre udvalg under Kongressen også tage fat på sagen om olieulykken den 19. og 26. maj. 
