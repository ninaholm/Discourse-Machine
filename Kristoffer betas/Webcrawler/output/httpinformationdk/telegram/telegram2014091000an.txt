Over 1000 er anholdt under stor europol-aktion i EU
Koordineret indsats mod organiseret kriminalitet i EU var rettet mod menneskesmuglere og kokainsmuglere.


 Europæisk politi har foretaget over 1000 anholdelser under en 10 dage lang operation mod organiseret kriminalitet i Europa, oplyser Europol.
Politioperationen har omfattet hele det europæiske kontinent og har været rettet mod både formodede menneskesmuglere, kokainbagmænd, våbenhandlere, biltyverier og fremstilling af kopivarer, oplyser talsmænd.
 - Der er tale om den største koordinerede indsats mod organiseret kriminalitet, som nogensinde er set i Europa, siger Rob Wainwright, der leder den europæiske politiorganisation i hovedkvarteret i Haag.
- Vi planlagde operationen specifikt ud fra, at vi ville ramme kriminelle infrastrukturer, siger Wainwright, der onsdag holdt pressekonference i Europols fæstningsagtige hovedkvarter i den hollandske regeringsby.
Operationen, som havde navnet "Archimedes", havde deltagere fra myndigheder og embedsmænd i 34 lande - deriblandt alle de 28 EU-lande samt Australien, Columbia, Norge, Serbien, Schweiz og USA.
- Over 20.000 politifolk og sikkerhedskræfter var sat ind i aktionen. Anholdelserne er blevet foretaget i perioden den 15. til den 23. september.
Det tyske politis efterretningstjeneste har spillet en central rolle som koordinator. Der var oprettet over 290 kontrolsteder på vejnettet og ved grænseovergange.
- Der er blevet anholdt 1027 personer. Der er beslaglagt 599 kilo kokain og 200 kilo heroin samt 1,3 ton hash, siger Wainwright.
Under aktionen blev der også afsløret cyberkriminalitet - blandt andet i forbindelse med børneporno. Disse afsløringer har ført til, at 30 rumænske børn er blevet befriet fra alfonser.
Der er i en række sager rejst sigtelser for menneskehandel og seksuel udnyttelse.
- Flere anholdelser ventes at blive foretaget senere i forlængelse af operationen, siger Wainwright.
