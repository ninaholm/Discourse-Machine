Støjberg: Fogh har afvist kandidatur



  Statsminister Anders Fogh Rasmussen har gentagne gange sagt offentligt, at han ikke er kandidat til posten som Natos generalsekretær og vil blive på posten som statsminister, så længe vælgerne ønsker det.
 Sådan siger Venstres politiske ordfører, Inger Støjberg, til Ritzau i en kommentar til, at Fogh støttes på Nato-posten af Storbritannien, Tyskland og Frankrig. Det er ifølge den tyske avis Süddeutsche Zeitung aftalt mellem premierminister Gordon Brown, præsident Nicholas Sarkozy og forbundskansler Angela Merkel.
 - Det er ikke så underligt, at Tyskland, England og Frankrig, siger, at Anders Fogh Rasmussen er en meget dygtig statsminister, for det er han. Derfor vil han selvfølgelig også være kvalificeret som generalsekretær for Nato, men der er lige det, at Anders Fogh Rasmussen gentagne gange har sagt, at han ikke er kandidat. Det henholder jeg mig til, siger Inger Støjberg.  
