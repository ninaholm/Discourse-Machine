Engell: Svensk grænsekontrol giver DF medvind
Selv om svenskernes grænsekontrol slet ikke er lig den DF ønsker, vinder DF på dagsordnen, mener kommentator.


 Sverige annoncerede tirsdag en stramning af landets asylregler. Meddelelsen betød, at også Norge indfører skærpet grænsekontrol med virkning fra torsdag morgen.
Dansk Folkeparti trækker nu de to landes asylstramninger med ind i forhandlingerne om en asylpakke, der fortsætter torsdag.
Partiets formand, Kristian Thulesen Dahl, siger til Jyllands-Posten, at man er klar til at "se på, om de ting, der ligger på bordet nu, er tilstrækkelige, eller om vi bliver nødt til at gå et skridt videre."
Svenskernes styrkelse af grænsekontrollen giver Dansk Folkeparti vind i sejlene, mener politisk kommentator Hans Engell.
- Det er ventet, at Dansk Folkeparti byder på banen nu. Det er deres emne. Alle ved, at Dansk Folkeparti ønsker en permanent grænsekontrol og strengere asylregler, og de har en god sag nu, hvor selv svenskerne styrker grænserne, siger han til Ritzau.
Svenskernes nye stramninger har til formål at sænke antallet af asylansøgere, sagde landets statsminister tirsdag.
- Hvis det viser sig, at svenskerne vil sende en masse ansøgere tilbage til Danmark, så får den danske regering travlt, siger Hans Engell.
Selv om Dansk Folkeparti længe har argumenteret for en permanent grænsekontrol, skelner vælgerne ikke mellem Dansk Folkepartis bud på grænsekontrol og svenskernes midlertidige grænsekontrol.
- I EU er grænsekontrolsystemet faldet sammen, så et kollaps i den svenske asylpolitik vil styrke Dansk Folkepartis krav om en grænsekontrol væsentligt. Også selv om det Dansk Folkeparti har snakket om længe er en permanent grænsekontrol, siger Hans Engell.
Han forudser, at den danske regering på få timer vil komme til at skærpe grænserne, hvis det viser sig, at den svenske grænsekontrol sender flere flygtninge til Danmark.
Den danske regering vil dog undgå det, så vidt det er muligt.
- Tyskerne vil kræve en forklaring, hvis man styrker grænsekontrollen mod dem. Det vil regeringen gerne undgå, siger Hans Engell.
