Farlige filippinske fly får flyveforbud



 De europæiske lufthavne er nu lukket land for alle flyselskaber fra Sudan og Filippinerne. 
Dermed kommer de med i den lidet prestigefyldte klub af lande, der sjusker så meget med sikkerheden, at samtlige af deres flyselskaber bliver forment adgang til EU. 
- Vi kan ikke acceptere, at flyselskaber flyver ind i EU, hvis de ikke overholder de internationale sikkerhedsstandarder siger EU's transportkommissær, Siim Kallas, i en pressemeddelelse.
Det er både flyenes tilstand og myndighedernes kontrol af sikkerhed og licenser, som EU-Kommissionen er utilfreds med. 
Med udelukkelsen følger der dog en fremstrakt hånd.
- Sikkerheden kommer i første række. Vi vil gerne hjælpe lande, der har brug for at opbygge teknisk og administrativ kapacitet, der kan garantere de nødvendige sikkerhedsstandarder for civil luftfart, siger Siim Kallas.
Afrikanske lande udgør hovedparten af de nu 17 lande, hvis flyselskaber er forment adgang. Dertil kommer de to tidligere sovjetrepublikker Kasakhstan og Kirgistan samt Indonesien og altså nu Filippinerne.
EU overvåger samtidigt nøje flyselskaber fra blandt andet Iran og Egypten, der får lov at flyve ind i EU under en delvis tilladelse med mange restriktioner.
Kommissionen baserer sin liste på vurderinger fra den internationale organisation for civil luftfart, ICAO.
