Kasernelukninger er taget af bordet
Forsvaret skal spare milliarder af kroner. Men hverken forsvaret eller politikerne vil være med til at lukke kaserner for at finde pengene, erfarer Ritzau.


 De mange lokalsamfund i fjerne afkroge af Danmark kan ånde lettet op. Selv om forsvaret skal spare 3,7 milliarder kroner for at få det nye forsvarsforlig til at hænge sammen, så slipper de tilsyneladende for kasernelukninger og dermed tabte arbejdsplader.
Ifølge Ritzaus oplysninger har Forsvarskommandoen (FKO) opgivet idéen om at lukke fire kaserner eller tjenestesteder. 
Tilbage er kun - symbolsk - kasernen på Bornholm i det sparekatalog, som tirsdag landede på forsvarsminister Gitte Lillelund Bechs (V) bord. Til gengæld foreslår Forsvarskommandoen blandt andet at spare 100 millioner kroner om året ved at tage færre værnepligtige ind.
Inden forsvarsministeren går i gang med at vælge ud i sparekataloget, understreger både Gitte Lillelund Bech og forsvarschef Knud Bartels dog, at kataloget netop kun er et idékatalog, som kan blive "justeret", inden partierne bag forsvarsforliget præsenteres for VK-regeringens plan.
- Da jeg mener, at det er rigtigst, at det er forligspartierne, der tager hul på processen, vil jeg ikke udtale mig om de konkrete elementer i forslaget på nuværende tidspunkt, siger Gitte Lillelund Bech. 
Forsvarskommandoen har ellers regnet på, hvad det ville give at lukke Flådestation Korsør, Flyvestation Aalborg samt hærens kaserner i Høvelte og Haderslev. Men de planer er opgivet, efter partierne bag forsvarsforliget har stået i kø for at love, at denne eller hin kaserne i hvert fald ikke bliver lukket. 
Forsvarsministeren håber at have politisk aftale på plads, inden Folketinget går på ferie i næste måned.	
