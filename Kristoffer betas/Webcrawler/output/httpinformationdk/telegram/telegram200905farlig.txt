Farlige sutteflasker forbydes



 Stoffet Bisphenol A eller BPA, der indgår i polycarbonatplast, som sutteflasker oftest er lavet af, har længe været under mistanke for at være hormonforstyrrende. Ved et møde i Folketingets Miljø- og Planlægningsudvalg i går blev det besluttet at pålægge regeringen at forbyde brugen af Bisphenol A.
 Det var Enhedslistens forslag, der med den samlede opposition og Dansk Folkepartis støtte gik uden om regeringen, som er imod forbuddet. Fredag vil regeringen blive pålagt at arbejde for, at der indføres et totalt stop for brug og salg af produkter, der indeholder stoffet Bisphenol A, i EU og at indføre særregler i Danmark, der sikrer det, indtil de skærpede regler er indført i EU.
 Bisphenol A er på EU's liste over hormonforstyrrende stoffer. Alligevel har EU's fødevareagentur EFSA vurderet, at brugen af Bisphenol A i sutteflasker er sikkert nok. Stoffet er forbudt i Canada og i flere amerikanske byer og stater.
 Stoffet er mistænkt for at bidrage til, at børn fødes med misdannede kønsorganer og infertilitet.
 Fødevareminister Eva Kjer Hansen oplyste i går, at de store danske supermarkedskæder frivilligt går med til at standse salget af sutteflasker med indhold af Bisphenol A, indtil EU er færdig med ny undersøgelse af, hvor farlig stoffet er.
