Bombe eksploderet i Malmø
En bombe er eksploderet uden for et hospital i Malmø. Ingen er kommet til skade, og politiet ved intet om motiv eller gerningsmænd.


 En sprængladning er eksploderet uden for Universitetssygehuset i Malmø i Sydsverige.
Eksplosionen kunne høres over store dele af byen.
Ifølge politiets oplysninger var bomben sat fast på et forskningscenter på hospitalet. Bygningen har fået svære skader, og blandt andet er mange ruder knust.
- Der er ikke noget, der tyder på, at det har noget med forskningscentret at gøre. Det ser ikke ud til, at nogen har forsøgt at komme ind i lokalerne, siger den vagthavende ved politiet.
Foreløbig vil politiet ikke spekulere i, hvad motivet kan være, og der er ingen mistænkte i forbindelse med bomben.
