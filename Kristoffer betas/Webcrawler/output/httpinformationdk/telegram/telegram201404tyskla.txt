Tyskland: Tiden er ved at rinde ud i Ukraine-vanvid
Alle parter i Ukraine-konflikten er nødt til at komme til fornuft, siger Tysklands udenrigsminister fredag.


 - Der er ikke lang tid tilbage til at stoppe dette vanvid, siger Tysklands udenrigsminister, Frank-Walter Steinmeier, fredag om den tilspidsede situation i Ukraine.
- Alle parter i denne konflikt er nødt til at komme til fornuft, advarer han med henvisning både til dem "i konflikt inde i Ukraine og de, der støtter dem udefra."
Ordene falder få timer efter, at Ukraines premierminister, Arsenij Jatsenjuk, beskylder Rusland for at ville starte en tredje verdenskrig.
- Rusland ønsker at begynde en tredje verdenskrig ved at besætte Ukraine "militært og politisk", og det vil skabe en konflikt, der spreder sig til resten af Europa, siger Jatsenjuk og understreger samtidig:
 - Forsøg på at starte en militær konflikt i Ukraine vil føre til en militær konflikt i Europa. Verden har ikke glemt Anden Verdenskrig, men Rusland ønsker at starte en tredje verdenskrig.
Tyske Steinmeier opfordrer sammen med sin franske udenrigsminister-kollega, Laurent Fabius, til en nedtrapning af krisen, hvor ukrainsk militær er sat ind over for prorussiske separatister i den østlige del af landet.
Opfordringen kommer på en pressekonference med de to under deres besøg i Tunesien.
Ukrainske specialstyrker har fredag indledt anden fase af deres såkaldte antiterroroperation mod prorussiske separatister i landets østlige del.
Styrkerne har blokeret byen Slavjansk, som kontrolleres af separatister, oplyser en talsmand for landets fungerende præsident, Oleksandr Turtjynov.
Den ukrainske fremmarch kommer på dagen, hvor en ukrainsk militærhelikopter eksploderede, da den blev ramt af en panserværnsraket på en flybase nær den østukrainske by Kramatorsk, cirka 230 kilometer syd for Slavjansk, oplyser myndighederne i Kijev.
Helikopteren, der er af modellen Mi-8, blev ramt, mens den holdt på basens landingsbane.
En pilot slap ud af helikopteren, men blev såret, lyder det.
Kramatorsk og Slavjansk er to af en række østukrainske byer, der er under belejring af bevæbnede prorussiske separatister.
