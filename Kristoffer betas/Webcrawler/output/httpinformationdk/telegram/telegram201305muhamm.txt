Muhammedtegninger får nyt liv i dokumentarfilm
Når man indskrænker ytringsfriheden, styrker man autoritære og religiøse ekstremister, mener Mchangama.


  Ytringsfrihed og religion er omdrejningspunktet i den nye dokumentarfilm "Collision! Free Speech and Religion" af menneskerettighedsjurist og chefjurist i Cepos Jacob Mchangama.
Idéen med filmen er at vise, at i de lande, hvor ytringsfrihed og religionsfrihed bliver beskyttet stærkest, står religiøse minoriteter også stærkest.
 - I en globaliseret verden, hvor en karikaturtegning i en dansk avis eller et videoklip på en amerikansk hjemmeside er øjeblikkelig tilgængelig i resten af verden, har denne konflikt resulteret i voldelige demonstrationer fra Kairo til Karachi, siger Mchangama.
Filmen indeholder blandt andet interview med tegneren Kurt Westergaard, der lavede karikaturen med Muhammed med en bombe i turbanen, og tidligere politikere Naser Khader.
 - Det er derfor også en farlig vej, når regeringer i demokratiske lande lægger større vægt på at tilgodese religiøse følelser end ytringsfriheden, siger Jacob Mchangama.
Dokumentaren er produceret og lanceres af Free To Choose Network og offentliggøres i forbindelse med afholdelsen af Oslo Freedom Forum i Norge.
Den skildrer en række beretninger og erfaringer fra undertrykte mindretal, truede karikaturtegnere og liberale muslimer.
Jacob Mchangama mener, at når man indskrænker ytringsfriheden, styrker man blot autoritære regimer og religiøse ekstremister på bekostning af religiøse mindretal og sekulære liberale.
 Dokumentaren vises ved et offentligt arrangement i samarbejde med Dagbladet Information den 28. maj i Cinemateket, hvor der vil være efterfølgende debat.
Herudover vises dokumentaren i Oslo, Norge den 30. maj, ligesom der planlægges fremvisninger i Ottawa, Berlin, Holland, og Storbritannien.
