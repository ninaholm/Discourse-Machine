JP-terrordom havner i Norges højesteret
Norsk domstol skærper straffen for hovedmand bag terrorplaner mod Jyllands-Posten. Han anker til højesteret.


 Den norske sag om terrorplaner mod Jyllands-Posten og tegner Kurt Westergaard ender efter alt at dømme ved Norges højeste domstol.
En appeldomstol skærpede mandag straffen for den dømte hovedmand i sagen, Mikael Davud, som nu har fået otte års fængsel i stedet for de syv år, Oslo byret i første omgang havde idømt ham.
Kort efter meddelte hans forsvarer, Arild Humlen, at de vil anke sagen til højesteret. Advokaten mener, at domstolene har været for strenge på to områder:
- For det første er tærskelen for at blive fældet af terrorparagraffen for lav, og for det andet er straffen sat for højt, når de først har fundet ham skyldig i terrorplanlægning, siger Humlen.
Han tilføjer, at planerne om at ramme Jyllands-Posten og Kurt Westergaard ikke bar præg af stor seriøsitet, og at den bombe, Davud og hans medsammensvorne var begyndt at fremstille, ikke havde særligt stor sprængkraft.
Ud over Davud blev to andre idømt henholdsvis tre og et halvt år og fire måneders fængsel ved Oslo byret.
Mandag valgte appeldomstolen at sænke straffen for en af de medsammensvorne, Shawan Bujak, fra tre og et halvt års fængsel til tre år.
Terrorplanen havde afsæt i sagen om Morgenavisen Jyllands-Postens karikaturtegninger af profeten Muhammed.
De tre var tiltalt for at skaffe ingredienser til en bombe, der skulle have været brugt til en terroraktion i Danmark.
Mikael Davud er kendt skyldig i at have forsøgt at anskaffe sig 10 kilo hydrogenperoxid, der ville have svaret til omkring fem kilo TNT.
