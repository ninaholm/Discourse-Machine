26 biler kolliderer i engelsk trafikulykke
Voldsomt sammenstød på motorvej i England. Den værste kollision, som nogen kan huske, siger brandvæsenet.


 Adskillige mennesker frygtes dræbt og op mod 30 meldes sårede efter et større harmonikasammenstød på en motorvej i Somerset i det sydvestlige England, rapporterer Sky News.
20 personbiler og seks lastvogne er involveret i den blodige trafikulykke, der fandt sted fredag aften omkring klokken 20.30, lyder det.
- Der er meldinger om 25 til 30 sårede, 10 menes at være i livsfare, og det meldes også, at mennesker har mistet livet, oplyser en talsmand fra det britiske politi.
Tv-billeder fra ulykkesstedet viser utallige køretøjer, der står i flammer, samt stumper og stykker af bilerne, der ligger spredt ud over vejen.
Øjenvidner beretter om eksplosioner og sort røg, der stiger til vejrs.
En talsmand fra brandvæsnet i Somerset beskriver trafikulykken som "den værste vejkollision, som nogen kan huske".
- Der er så mange køretøjer involveret, tilføjer han.
Mindst fire mennesker, som var fanget inden i deres biler, er blevet skåret fri af brandvæsnet, lyder det.
Årsagen til ulykken er endnu uklar. Vind-, vejr- vejforholdene beskrives dog som "vanskelige", da kollisionen indtraf.
