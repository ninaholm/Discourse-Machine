Trods Schengen-sag: Bødskov får ros i EU
Justitsministeren måtte igen høre for kontroversiel Schengen-sag, men fik mest ros i EU-Parlamentet.


 Efter en uge i strid modvind. Efter en uge, hvor han blev råbt og buhet af i EU-Parlamentet.
Efter sådan en uge lignede justitsminister Morten Bødskov (S) ikke ligefrem en mand, der ville kunne troppe op i parlamentet igen uden endnu en omgang verbale tæv.
Men tirsdag var det ikke desto mindre rosende ord, justitsministeren kunne tage med sig, da han havde gjort status for det danske formandskab foran parlamentets retsudvalg.
Bødskov var ellers en ordentlig tur i gabestokken i sidste uge, hvor han måtte forklare, hvorfor EU's 27 medlemslande sammen har besluttet at sætte parlamentet uden for indflydelse inden for dele af en ny Schengen-aftale.
- Jeg er glad for, at der her var stor ros til det danske formandskab, og jeg er glad for, at vi på retsområdet har flyttet meget store spørgsmål, som har gjort, at vi har fået løst nogle meget vigtige sager, siger Bødskov.
Han henviser blandt andet til bedre europæiske regler i arvesager, og nye regler, der gør, at retsafgørelser i højere grad er gyldige på tværs af EU's grænser.
Trods den udbredte ros til Bødskov og hans embedsfolk mente en svensk parlamentariker dog, at formandskabet risikerer at blive husket for Schengen-sagen.
Sagen har fået parlamentet til at droppe forhandlingerne med medlemslandene i fem sager på retsområdet.
Men den tankegang deler den danske minister ikke.
- Der er masser af ting, som har præget det danske formandskab. Man kunne høre her på mødet, at der er endog meget stor tilfredshed med den måde, det danske formandskab har håndteret sagerne på, fastslår Bødskov.
Han har fortsat "fuld respekt" for, at der er debat om beslutningen.
- Det er helt naturligt, siger ministeren, der onsdag skal afrapportere i endnu et af parlamentets udvalg.
Cypern overtager EU-formandskabet 1. juli.
