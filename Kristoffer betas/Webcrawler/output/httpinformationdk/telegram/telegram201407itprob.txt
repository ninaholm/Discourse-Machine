It-problemerne er løst: Togene kører igen som normalt
Banedanmark har fundet og repareret hullerne i it-systemet, der forårsagede massivt togsammenbrud.


 Pendlere eller andre rejsende, der skal med toget senere tirsdag, behøver ikke frygte aflysninger eller kraftige forsinkelser.
De it-problemer, der lammede store dele af togdriften tirsdag formiddag, skulle være løst.
- Vi regner med at være oppe på fuld produktion, når myldretidstrafikken sætter ind, lyder det fra Banedanmark.
Samme toner lyder fra DSB, der ikke forventer, at der følger forsinkelser i halen på formiddagens begivenheder, selv om det tager tid at rette trafikken op.
Hvad der præcist er årsagen til nedbruddet, er endnu ikke 100 procent klart.
- Vi har en målrettet mistanke, og den er vi nu i gang med at få undersøgt nærmere, er meldingen fra Banedanmarks pressevagt.
Det var specielt øst for Storebælt, at togtrafikken var ramt af det tekniske nedbrud. Her blev mange afgange helt aflyst, mens andre kørte med væsentlige forsinkelser.
Alle tog fra Sverige måtte desuden vende om i Kastrup. I Jylland og på Fyn gik it-problemerne mest ud over informationstavlerne og højttalersystemet.
