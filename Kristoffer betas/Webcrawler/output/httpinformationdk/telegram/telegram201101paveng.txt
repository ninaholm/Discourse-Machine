Paven: Guds vilje står bag Big Bang
Universet er ikke tilfældigt. Det er et resultat af Guds kreativitet, siger pave Benedikt i tale.


 Det er Guds vilje, der står bag komplicerede videnskabelige teorier som Big Bang, og kristne skal tage afstand fra ideer om, at universet blev til ved en tilfældighed.
Det konstaterer pave Benedikt i en tale til 10.000 mennesker i Peterskirken.
- Universet er ikke et tilfældigt resultat, som nogen ønsker, vi skal tro, siger han.
- Ved at betragte det (universet) inviteres vi til at forstå noget dybere: Skaberens visdom, Guds utrættelige kreativitet, mener paven.
Dermed antyder paven, at verdens skabelse kan være opstået, som videnskaben forklarer det. Men han fastholder, at det er guds vilje, at tingene er sket.
Pave Bendedikt har mange gange tidligere talt om evolution. Men han har ikke før bevæget sig ind på at tale specifikt om Big Bang.
Videnskabsfolk mener, at det var en kæmpeeksplosion - Big Bang - der skabte universet for 13,7 milliarder år siden.
Paven afviser ikke-religiøses påstand om, at videnskaben kan bevise, at Gud ikke eksisterer. Han kalder det "tankebegrænsende".
- De når kun til et bestemt punkt, og de er ikke i stand til at forklare den ultimative forståelse af realiteten, siger han.
Evolutionslæren - hvordan verden udvikler og omdanner sig - var i flere hundrede år bandlyst i den katolske kirke.
Men Pave Benedikt og hans forgænger pave Johannes Paul har gradvist forsøgt at skille sig af med kirkens image som en fornægter af videnskaben.
