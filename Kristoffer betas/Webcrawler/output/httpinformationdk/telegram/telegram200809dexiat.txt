Dexia-toppen går af



 Bestyrelsesformand Pierre Richard og administrerende direktør Axel Miller forlader deres stillinger i den trængte fransk-belgiske bank Dexia, meddeler banken.
 Det sker, efter at regeringerne i Belgien, Frankrig og Luxembourg tidligere i dag kom banken til hjælp med 6,4 milliarder euro - omkring 48 milliarder kroner.
 Kapitalindsprøjtningen har til formål at forsikre aktiemarkedet om, at banken nok skal klare sig igennem finanskrisen.
 I en meddelelse fra banken hedder det, at Richard og Miller går af på grund af "finanskrisens effekt på Dexia-gruppen".
 Dexias aktier faldt mandag med næsten 30 procent, og i dag er handlen med Dexia-aktier suspenderet efter anmodning fra myndighederne.
 I øvrigt siger Belgiens finansminister, Didier Reynders, at regeringen holder et vagtsomt øje med to andre banker, nemlig ING og KBC.
 ING er en hollandsk bank med solide rødder i Belgien, mens KBC er en belgisk bank- og forsikringskoncern.

