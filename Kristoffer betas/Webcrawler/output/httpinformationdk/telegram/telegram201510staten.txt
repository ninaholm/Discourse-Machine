Staten opkræver ulovlig skat fra tusindvis af boligejere
Fejl i Skats it-systemer betyder, at adskillige boligejere betaler for meget i ejendomsskat.


 Skat bryder loven og opkræver systematisk for meget i ejendomsskat hos tusindvis af danske boligejere på grund af fejlfyldte it-systemer.
Det vurderer en chefjurist fra Rafn & Søn, som har specialiseret sig i sager om ejendomsskat, over for Jyllands-Postens erhvervsmedie, Finans.
- Der er fire-fem situationer, hvor Skats it-systemer regner forkert. Det er tusindvis af ejendomme, som hvert år bliver omfattet af problemet, og der er som minimum tale om et stort tocifret millionbeløb, som opkræves i skat ulovligt, siger chefjurist Christian Gommesen til avisen.
Sagen om de ulovlige opkrævninger er en udløber af en sag fra 2010, hvor flere hundredetusinde boligejere ulovligt blev opkrævet 1,2 milliarder kroner for meget i ejendomsskat, fordi Skat ikke håndterede et fradrag for grundforbedringer korrekt.
Den nye sag ser dagens lys, fordi Skats it-systemer i en række situationer stadig ikke beregner skatten efter reglerne.
Eksempelvis sker der fejl, når fradraget for grundforbedringer udløber.
- Når fradraget falder bort, skal skatteloftet, som man betaler skat ud fra, beregnes på ny. Det står i loven. Men Skats it-system er kodet forkert, så boligejerne ender med at betale ejendomsskat af et for højt beløb, siger Christian Gommesen til Jyllands-Posten.
Ifølge avisen går fejlen lige nu ud over boligejere med ejendomme fra midt 1980'erne, men i de kommende år vil nye boligejere blive beskattet forkert, hvis fejlen ikke bliver løst.
Skat erkender problemet, men kan ikke oplyse om omfanget.
- Det er nogle gamle it-systemer, vi har, og de skaber de her situationer lejlighedsvist, siger Sanne Kjær, underdirektør i Skat, til Jyllands-Posten.
- Vi er ved at undersøge problemets omfang, og vi kan endnu ikke sige, om vi kan identificere de berørte ejendomme, eller om vi må bede borgere om selv at henvende sig, siger hun videre.
Det er usikkert, om borgere, der har fået en for høj skatteregning, kan få deres penge tilbage på grund af forældelsesfristerne.
