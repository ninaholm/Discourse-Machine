10 millioner lever i rædselsfængsler



 På verdensplan er 10 millioner mennesker indsatte, og flertallet af dem lever under uacceptable forhold. 
 Det konkluderer en netop frigivet FN-rapport, som er udarbejdet af FN's tilsynsfører Manfred Nowak.
 - Et klart flertal af de indsatte lever under forhold, der krænker den menneskelige værdighed, siger Manfred Nowak til Reuters.
 Rapporten viser, at de mest udbredte problemer er overbelægning, nægtelse af mad og medicin. Men der er fundet mange og grelle eksempler på tortur og nedværdigende behandling af fanger. For eksempel beskriver rapporten, hvordan hundredvis af indsatte i Uruguay i måneder og år må leve i små metalkasser.
 Rapporten viser tillige, at hver tiende af de indsatte er børn helt ned i 9-års-alderen. De er en særlig udsat gruppe, som oveni den almindelige behandling, som de voksne får, også bliver udsat for misbrug, for eksempel voldtægt.
 - Der er tale om klokkeklare overtrædelser af FN's konventioner, og overtrædelserne er systematiske, siger afdelingschef ved Institut for Menneskerettigheder Christoffer Badse.
 Amnesty opfordrer verdens regeringer til at lægge pres på de lande, der ikke overholder konventionerne.
