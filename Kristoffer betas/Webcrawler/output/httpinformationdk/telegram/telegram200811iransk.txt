Iransk diplomat bortført i Pakistan



 Ukendte gerningsmænd bortførte i dag til morgen en iransk diplomat i den pakistanske by Peshawar. Det oplyser politiet i byen.
 De svært bevæbnede gerningsmænd skød og dræbte diplomatens livvagt, inden de kørte bort i deres egen bil. Ingen har endnu taget skylden for aktionen.
 Bortførelsen er den seneste i en række voldssager i Peshawar, der i nogen tid har været ramt af uro. Det skyldes, at terrorgrupperne med tilknytning til al-Qaeda og Taliban er kommet til byen og benytter baser til angreb på udenlandske styrker i nabolandet Afghanistan.
 Bortførelsen kommer kun et døgn efter, at en amerikansk hjælpearbejder og en chauffør i går blev skudt og dræbt i byen, der ligger i den urolige nordvestlige del af Pakistan på grænsen til Afghanistan.
 Peshawar har været ramt af tiltagende uroligheder og vold, siden Pakistans militær indledte en offensiv mod terrorgrupper, som opererer i området. 
