Tine Baun sikrer Danmarks første medalje
Tine Baun sikrede Danmark den første medalje ved årets VM i badminton, da hun vandt sin kvartfinale over en spiller fra Taiwan.


 Hun mødte op til VM efter en turneringspause på fire måneder, men nu er hun sikker på at vinde mindst bronze ved VM i badminton.
Efter nederlag i fredagens to første kvartfinaler med dansk deltagelse sørgede damesinglen Tine Baun (der tidligere hed Rasmussen til efternavn) for Danmarks første medalje ved turneringen i Paris, da hun vandt 21-18, 21-13 over Cheng Shao-Chieh fra Taiwan.
Dermed er Tine Baun i semifinalerne og mindst sikret bronze.
Spilleren fra Taiwan var godt med i første sæt, men Tine Baun fik hevet det hjem.
I andet sæt var hun aldeles suveræn og sikrede sejren med et smash.
Tine Baun har aldrig tidligere vundet en medalje i VM-sammenhæng.

