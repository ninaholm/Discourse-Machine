DF vil stemme for indgreb - men er imod indholdet
Vi støtter lærerne, men siger ja til regeringsindgrebet, lyder det fra Dansk Folkeparti. Enhedslisten raser.


 Dansk Folkeparti er langt fra tilfredse med det "ubalancerede" lovindgreb i lærerkonflikten, som regeringen har fremlagt.
Alligevel er partiet klar til at stemme ja til regeringsindgrebet i morgen, siger DF's undervisningsordfører, Alex Ahrendtsen, under førstebehandlingen af lovforslaget i Folketingssalen.
- Der er to ting i det. Der er selve indgrebet, som vi siger ja til. Og så er der indholdet, som vi vil forsøge at få ændret, siger Alex Ahrendtsen.
Dansk Folkeparti vil komme med nogle ændringsforslag, der kan skabe en bedre balance i regeringens udspil, som i alt for høj grad følger KL's krav, lyder det fra DF-ordføreren. Men det får ikke afgørende betydning for stemmeafgivningen.
- Vi vil forsøge at ændre den ubalance, vi vil stille nogle ændringsforslag, og der håber vi selvfølgelig på støtte fra andre partier.
- Men vi har sagt hele tiden, at vi vil have afsluttet den her lockout , og derfor siger vi ja til indgrebet, siger Ahrendtsen.
DF's løfte om at stemme for regeringsindgrebet uanset hvad bliver mødt med hård kritik fra Enhedslisten.
 En stribe folketingsmedlemmer fra Enhedslisten beskylder i salen Dansk Folkeparti for at bryde deres løfter om at støtte op om lærerne, men det afvises af Alex Ahrendtsen.
- Ja, vi vil have det indgreb. Ja, vi vil have afsluttet den her lockout. Ja, vi vil have eleverne og lærerne ud på skolerne igen. Og ja, vi er ikke tilfredse med den balance der er i lovforslaget.
- Vi støtter både lærerne, og vi siger ja til indgrebet, siger Alex Ahrendtsen.
Også i sidste uge, da aftalerne om en SU-reform og en kontanthjælpsreform faldt på plads, var Dansk Folkeparti med i forligskredsen, selvom partiet har kritiseret store dele af indholdet i aftalerne.
