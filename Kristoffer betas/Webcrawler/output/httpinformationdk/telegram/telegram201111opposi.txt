Opposition kræver Sohns DKP-tid undersøgt
DF og V ønsker en undersøgelse af beskyldningerne, om Ole Sohn har modtaget sorte penge fra Sovjetunionen.


 Modtog den nuværende erhvervs- og vækstminister Ole Sohn (SF) i sin tid som formand for Danmarks Kommunistiske Parti kontanter fra Moska frem til Sovjetunionen fald i 1991?
Det kræver Dansk Folkeparti (DF) og Venstre (V) nu undersøgt.
Det sker efter, at KGB's sidste chef i Danmark, Nikolaj Sjatskikh, søndag står frem i Morgenavisen Jyllands-Posten og fortæller, at netop KGB afleverede kontanter til DKP-toppen helt frem til Sovjet-styret fald.
- Luften skal renses. Vi kan ikke leve med, at en dansk minister bliver beskyldt for at modtage sorte penge af sovjetstyret, siger DF's udenrigsordfører, Søren Espersen og fortsætter:
- Dansk Folkeparti vil nu kræve en uvildig undersøgelse af sagen. Det vil sige en undersøgelse, hvor afhøringer bliver foretaget under vidneansvar.
- Jeg ser meget gerne, at det er den nye regering, der tager initiativ til at lave omtalte uvildige undersøgelse," siger Søren Espersen.
Venstre er også kommet på banen på baggrund af Jyllands-Postens historie om pengene fra Moskva.
- Vi må have statsministeren på banen for at redegøre for, om hun har tillid til Ole Sohn som minister i en dansk regering, siger Ventres folketingsmedlem Martin Geertsen.
Ole Sohn mindes ikke at have mødt KBG-chefen og fastholder sit ukendskab til pengene fra Moskva.
- Jeg har utallige gange tidligere sagt, at jeg ikke har modtaget sorte kontanter fra Sovjet i min tid som formand for DKP, ligesom jeg heller ikke har autoriseret andre til det, hedder det i en skriftlig kommentar fra Ole Sohn til Jyllands-Posten..
