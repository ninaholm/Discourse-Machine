Teleindustrien: Politikerne skal stoppe trusler
Teleindustrien vil gerne i dialog med politikere om mobildækning. Men det skal være uden trusler og tvang.


 Socialdemokraterne fremlægger torsdag et udspil, der har til hensigt at sikre alle danskere god mobildækning og hurtigt internet.
Teleselskabernes branchesamarbejde, Teleindustrien, deler Socialdemokraternes ambition, men er uenig i udspillets metoder.
- Vi synes, at udspillet er gennemsyret af trusler og tvang. Og det er efter vores opfattelse ikke med til at fremme investeringer, siger Teleindustriens direktør, Jakob Willer.
Han henviser til trusler om, at "hvis vi ikke selv kan finde ud af at udbygge dækningen, så vil de lovgive og stille fornyede krav".
Jakob Willer forklarer, at telebranchen foretager omfattende investeringer, der skal forrentes over en mangeårig periode:
- Derfor er det ekstremt vigtigt for os, at der er forudsigelighed og stabilitet. Og her synes vi, at Socialdemokraterne sender nogle signaler, som skaber usikkerhed om, hvilken retning den danske telepolitik går i.
Han nævner, at telebranchen i forvejen lever op til krav om dækning af 95 procent af udendørsområdet.
- Og derfor synes jeg, at det er en forkert tilgang, når man siger "hvis I ikke gør mere, så lovgiver vi", siger Jakob Willer.
Socialdemokraternes it- og teleordfører, Trine Bramsen, mener, at teleudbyderne udelukkende interesserer sig for de områder, hvor der er rigtig mange penge at tjene.
- Der er ingen tvivl om, at teleselskaberne er private virksomheder, der skal drive en forretning. Og selvfølgelig investerer selskaberne først der, hvor der er det største forretningsmæssige grundlag, replicerer Jakob Willer.
- Men vi er nået op på en meget høj mobiltilgængelighed. Så det er ikke sådan, at udkantsområderne er blevet efterladt i mørke.
Direktøren tvivler på, at Socialdemokraternes målsætning om, at alle danskere skal have adgang til 100 Mbit/s i 2020, er opnåelig:
- Nej, det er ikke realistisk på rene markedsmæssige vilkår. Så skal der nogle andre modeller til.
Også Dansk Industri mener, at politikerne først og fremmest må gribe i egen barm, når det kommer til mobildækning.
- Regeringen burde glæde sig over, at vi er tæt på målet om bredbånd og mobiltelefoni til alle. Vi kan jo se, at udrulningen af bredbånd og mobiltelefoni buldrer derudaf, siger branchedirektør fra Dansk Industri, Tom Togsverd, og fortsætter:
- Men hvis politikerne vil hjælpe udviklingen på vej, bør de tage fat i planloven og gøre det lettere at få opsat mobilmaster og dermed skabe bedre dækning,
