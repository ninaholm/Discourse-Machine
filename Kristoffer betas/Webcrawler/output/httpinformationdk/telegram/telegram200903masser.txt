Masser af passiv rygning i hjemmene



 Et betydeligt flertal i befolkningen støtter rygeforbud på kontorer, restauranter og barer. Men samtidigt pulser halvdelen af danske rygere stadig løs indendøre i privaten og tvinger livsfarlig tobaksrøg ned i lungerne på familie og venner.
 Det viser en rapport om europæernes rygevaner fra Eurobarometer.
 Knap halvdelen af danske rygere - 49 procent - udsætter andre mennesker for passiv rygning i deres hjem. I Finland og Sverige ligger tallet helt nede på henholdsvis otte og 16 procent.
 - Hvis du ryger i din stue, kommer der ikke kun giftige partikler ud i stuen, men også op i dit soveværelse på anden sal. Du trækker vejret 15 gange i minuttet og får en dosis giftige partikler hver eneste gang. Så det betyder enormt meget for de pårørende og rygerne selv, at man går udenfor og ryger derhjemme, siger overlæge Inge Haunstrup Clemmensen fra Kræftens Bekæmpelse.
 Det kræver en "meget stor kulturændring" - ikke et rygeforbud i hjemmene - før rygerne holder op med at ryge indendøre, vurderer hun.
 Rapporten fra Eurobarometer fastslår, at de fleste danskere ønsker cigaretzonerne i defensiven: 84 procent vil forbyde rygning på kontorer og andre indendørs arbejdspladser, 79 procent støtter rygeforbud på restauranter, mens to tredjedele - 65 procent - vil holde smøgerne slukket på barer, værtshuse og diskoteker.
