Kommuner frygter forringet velfærd



 Velfærden bliver forringet, hvis ikke regeringen tilfører flere penge til kommunerne. Det er den klare besked fra 71 af landets borgmestre i en undersøgelse, som Synovate har foretaget for forbundet Fag og Arbejde, FOA.
 Landets borgmestre skønner, at kommunerne har brug for at få tilført tre milliarder kroner i den økonomiaftale, KL og regeringen netop nu er ved at forhandle på plads. 
 Uden pengene venter der forringelser af den kommunale service forude, mener FOA's formand, Dennis Kristensen.
 - Det er ikke småpenge, kommunerne står og mangler for at få budgetterne til at hænge sammen i 2010. Jeg frygter derfor, at vi kommer til at se store besparelser i den kommunale service. Også i de borgernære områder, hvor der ellers for længst er skåret helt ind til benet, siger Dennis Kristensen.
 Fra 9 ud af 10 kommuner lyder det, at de har brug for ekstra midler til særlige områder - for eksempel ældreområdet, børnepasning, handicapområdet og skoler.
 - Medarbejderne i ældreplejen, på sygehusene og i børnepasningen løber allerede i dag alt for stærkt og føler ikke, at de har tid nok til borgerne. Hvis vi skærer yderligere på disse områder, går det voldsomt ud over kvaliteten. Både for medarbejderne og for borgerne. Der kan ikke skæres mere i de borgernære områder, hvis vi fortsat vil hævde, at vi er et land med kvalitet i velfærdsydelserne, siger Dennis Kristensen.
 Også regionerne har problemer med at få budgetterne for 2010 til at hænge sammen. Fire ud af fem regioner siger i FOA's undersøgelse, at de ikke har penge nok til opgaverne i 2010. Samlet set skønner regionerne, at de mangler 2,85 milliarder kroner for at få økonomien i 2010 til at hænge sammen.
Kommunerne fik sidste år tilsammen tilført 0,3 milliarder kroner ekstra til serviceforbedringer via økonomiaftalen.

