Sygehus klar til at fjerne farlige bryster
Sygehus Vendsyssel vil tilbyde fire kvinder en ny operation, hvis de ønsker at få fjernet franske implantater.


 Fire kvinder med de nu ulovlige brystimplantater fra det franske firma PIP får nu mulighed for at få dem fjernet. Det oplyser Sygehus Vendsyssel, der har indopereret implantaterne på kvinderne i slutningen af 2004 og 2005 før de blev ulovlige i 2010.
- Vi tilbyder dem en samtale og en undersøgelse, hvor de kan få at vide, hvad man ved om implantaterne og hvad status er. Hvis de på nogle måder er utrygge, så tager vi den derfra, siger kommunikationskonsulent Ninette Zacho Bradsted fra Sygehus Vendsyssel.
- Har de ønske om at få det fjernet og få et nyt implantat i, så ser vi på det, siger hun.
Implantaterne er mistænkt for at lække silikone hyppigere end andre typer implantater, men Sundhedsstyrelsens udgangspunkt er ikke, at PIP-implantaterne skal fjernes.
Når Sygehus Vendsyssel alligevel er åbne over for en operation, så skyldes det ifølge cheflæge Per Sabro Nielsen fra Sygehus Vendsyssel, at situationen er "helt usædvanlig".
- De er blevet behandlet i sundhedsvæsnet, hvor man har lagt implantater ind, hvor man ikke anede noget om de her uheldige bivirkninger. Hvis de er foruroligede over det her, så må vi jo overveje, om vi ikke skal fjerne dem, siger han.
Sygehuset har foreløbig været i kontakt med to af patienterne, der har fået implantatet og tager kontakt til de to andre fredag.
- Ud over det gennemgår vi samtlige journaler, hvor der er foretaget brystimplantater for at sikre os, at der ikke er andre, end dem der står på Sundhedsstyrelsens liste af den type implantater, siger Per Sabro Nielsen.
Han forventer dog ikke, at der dukker nye tilfælde op.
