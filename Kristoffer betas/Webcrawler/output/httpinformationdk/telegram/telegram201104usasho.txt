USA's højesteret blokerer for henrettelse
USA's højesteret har udsat henrettelsen af Cleve Foster, der skulle være henrettet med Lundbeck-medicin.


 USA's højesteret har besluttet midlertidigt at udsætte henrettelsen af den 47-årige dødsdømte Cleve Foster, der skulle have været henrettet i Texas natten til onsdag dansk tid.
En af årsagerne til udsættelsen er, at Fosters advokat blandt andet har stillet spørgsmålstegn ved brugen af stoffet pentobarbital under henrettelsen.
Det danske medicinalfirma Lundbeck er det eneste firma, som fører netop pentobarbital på det amerikanske marked.
Herhjemme har selskabet på det seneste været kraftigt kritiseret for at levere medicin til brug for henrettelser i Texas.
- Jeg er lettet over, at vi i hvert fald i dag ikke vil opleve en henrettelse midt i al det kaos, der omgiver spørgsmålet om dødelig indsprøjtning, siger Fosters advokat, Maurie Levin, til New York Times.
Texas har valgt at benytte Lundbecks produkt, da der er mangel på det middel, som normalt bruges til henrettelser.
Udskiftningen er den største forandring i henrettelsesproceduren, siden Texas i 1982 gik bort fra den elektriske stol og besluttede at bruge en dødelig indsprøjtning i stedet, skriver nyhedsbureauet AP.
Mandag kritiserede Maurie Levin, at Texas har valgt at bruge et nyt stof "på eksperimentel vis".
Hun påpeger også, at Texas ikke har overholdt sine egne regler, da staten besluttede at skifte til et andet stof end det sædvanlige, og at der skulle have været tid til at gøre indsigelse.
Mindst to andre stater, Oklahoma og Ohio, har også brugt pentobarbital til henrettelser, fordi de er løbet tør for det andet produkt.
Det er anden gang, Cleve Foster får sin henrettelse udsat med få timers varsel, skriver New York Times.
Han blev dømt til døden for en voldtægt og efterfølgende drab, som faldt sted kort før jul i 2001.
Ifølge avisen har Fosters advokater også rejst spørgsmål om hans skyld og om, hvorvidt han fik tilstrækkelig juridisk rådgivning under sin retssag.
Disse aspekter har også været medvirkende til højesterettens beslutning om at udsætte sagen.
