Dansk bistand misbrugt: Flere lande trækker sig
Irland og Storbritannien følger Sverige og stopper med bistand til Uganda efter svindel også med danske midler


 Skandalen om misbrug af udviklingsmidler fra blandt andet Danmark, får nu Irland og Storbritannien til at indstille bistanden til Uganda, skriver Daily Mail. Sverige har tidligere indstillet sin bistand.
Ifølge avisen er op mod 90 millioner kroner endt på private bankkonti, som tilhører medarbejdere ved premierminister Patrick Amama Mbabazis kontor.
Bistanden var fra Danmark, Irland, Sverige og Norge, og skulle bruges på almindeligt genopbygningsarbejde i den nordlige del af det fattige afrikanske land.
Der er ikke blevet svindlet med britiske penge, men landet har alligevel valgt at indstille støtten, der går via Mbabazis kontor.
Storbritannien giver årligt knap 40 millioner kroner til premierministerens resortområde, mens støtten til hele landet er på cirka 900 millioner, hvoraf det mest vil fortsætte.
Den irske udenrigsminister Eamon Gilmore kalder det "utåleligt", det der er sket. Han har ifølge Daily Mail droppet al hjælp til Uganda, og at man ikke genoptager støtten:
- Medmindre det er klart, at irske penge bliver brugt på det formål, de var tildelt til, siger Gilmore ifølge Daily Mail.
Irland har krævet, at pengene bliver tilbagebetalt. Ifølge avisen har Mbabazis afvist at være involveret i svindlen.
Fra dansk side har man hele tiden valgt at se tiden an, og der er derfor ikke truffet beslutning om, hvorvidt man stopper støtten til Uganda.
- Der er sat et arbejde i gang for at undersøge omfanget af uregelmæssighederne, så gentagelser bliver forhindret, sagde udviklingsminister Christian Friis Bach (R), da sagen kom frem i sidste uge.
- Når vi har et klart billede af, hvad der præcist er foregået, vil vi tage stilling til, hvilke mulige konsekvenser det skal få, sagde han.
Ifølge det danske Udenrigsministerium er der svindlet med omkring halvdelen af en samlet støtte på omkring 150 millioner kroner. Svindlen blev opdaget af Ugandas egen revision af støtten.
