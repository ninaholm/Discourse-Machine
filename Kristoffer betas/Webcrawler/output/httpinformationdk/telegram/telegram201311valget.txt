Valgets store taber: SF sendt til tælling
SF mister 225 mandater i kommunalbestyrelserne i forhold til sidste valg. Konservative mister kun 57 mandater.


 Kun i to af landets 98 kommuner gik SF frem ved kommunalvalget tirsdag. Socialistisk Folkeparti måtte derfor nøjes med 115 mandater i alt, hvilket er en tilbagegang på hele 225 mandater.
Sådan ser det politiske danmarkskort ud for SF-formand Annette Vilhelmsens lokale tropper, når de står op onsdag morgen, efter at samtlige valgkredse er talt op.
Annette Vilhelmsen tog sin del af ansvaret ved partiets valgfest på Kunsthal Charlottenborg i København.
- Det havde været sjovt at stå her i aften med armene i vejret og et fantastisk resultat. Sådan er det ikke gået. Det er ikke jeres skyld. Det er klart, at jeg har et stort ansvar. Jeg er formand for SF, sagde Annette Vilhelmsen.
SF fik 5,6 procent af stemmerne ved kommunalvalget, en markant tilbagegang fra de 14,5 procent, partiet fik for fire år siden.
Dermed er SF kommunalvalgets største taber, da De Konservative, der også gik tilbage, ikke har tabt nær så mange hoveder i de kommunale bestyrelser.
Den konservative formand, Lars Barfoed, kunne fra Christiansborg se sine byrødder miste 57 mandater i alt i de 98 kommuner. Dermed fik De Konservative 205 mandater.
Den eneste fremgang for SF fandt sted i Vesthimmerland og Lejre. I Vesthimmerland gik SF fra to til fire mandater under ledelse af folketingspolitikeren Pernille Vigsø Bagge.
I Lejre førte borgmester og SF-næstformand Mette Touborg SF frem til ni mandater, hvilket er tre flere end ved valget for fire år siden. I de resterende 96 kommuner er SF gået tilbage.
Mette Touborg beholder borgmesterkæden i Lejre, og alt tyder på, at den anden SF-borgmester før valget, Kirstine Bille, også kan beholde sin kæde.
Socialdemokraterne er fortsat Danmarks største kommunale parti med 29,5 procent af stemmerne. Venstre bliver det næststørste parti med 26,6 procent af stemmerne.
Dermed gør Socialdemokraterne tirsdagens løbende exitprognoser til skamme og nøjes med en tilbagegang på 1,1 procentpoint i forhold til kommunalvalget i 2009.
Tidligere tirsdag så det ud til, at Socialdemokraterne ville tabe over fem procentpoint.
