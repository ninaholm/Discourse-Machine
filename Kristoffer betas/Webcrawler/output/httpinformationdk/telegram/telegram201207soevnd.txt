Søvndal: Assad-modstand klar på demokrati
Oppositionen i Syrien samler sig om demokrati og menneskerettigheder, siger udenrigsminister Villy Søvndal.


 Oppositionen i Syrien forpligter sig i stigende grad på demokrati og respekt for menneskerettigheder.
Sådan lyder det fra udenrigsminister Villy Søvndal (SF) efter en konference blandt "Syriens Venner" i Paris fredag.
Syriens Venner er en sammenslutning af omkring 50 lande med USA i spidsen, der ønsker Syriens præsident Assad sat fra bestillingen.
Og med en mere samlet opposition, så øges presset på Kina og Rusland, siger Villy Søvndal, der modsætter sig sanktioner med styret i Damaskus.
- Det er helt tydeligt, at den syriske opposition nu er blevet klarere på demokrati og menneskerettigheder, og det øger presset på Kina og Rusland, siger udenrigsministeren.
- Oppositionen er rigtig godt på vej til at forpligte sig på at samle alle dele af det syriske samfund, og det gør det sværere for Kina og Rusland, der hele tiden har brugt en splittet syrisk opposition som argument for at holde sig fra at gøre noget, siger han.
Mødet i Paris var den tredje konference blandt Syriens Venner.
Forud for konferencen revsede chefen for FN-observatørerne i Syrien, general Robert Mood, i kraftige vendinger det internationale samfund for at føre for mange drøftelser i luksushoteller.
- I Syrien er det en udbredt opfattelse, at der er for megen snak ved flotte møder på gode hoteller, mens der sker for lidt ude i terrænet for at stoppe den frygtelige vold, lød bredsiden fra Robert Mood.
Villy Søvndal er imidlertid ikke enig i, at der er for meget snak, for mange pindemadder og for lidt handling over Syriens Venner.
- Det er da korrekt, at konferencer alene jo ikke er nok, men jeg tror, at de er med til at skubbe på, og så kan man jo gøre andre ting i andre fora, siger Villy Søvndal.
