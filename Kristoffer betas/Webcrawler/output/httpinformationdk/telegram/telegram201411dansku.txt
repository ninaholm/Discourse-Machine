Dansk Uber-chef: Vi er åbne for dialog
Alex Czarnecki, chef for taxiappen Uber i Danmark, mener, Trafikstyrelsens anklager beror på en misforståelse.


 Den daglige leder for taxiappen Uber i Danmark, Alex Czarnecki, fastslår, at Uber er klar til at indgå i dialog med myndighederne, efter at Trafikstyrelsen onsdag har politianmeldt folkene bag appen for overtrædelse af personbefordringsloven.
Onsdag har Uber lanceret deres populære app i Danmark, men fra dag ét er folkene bag appen røget i modvind hos både Dansk Taxi Råd og Trafikstyrelsen.
Den konflikt skal der nu rettes op på, mener man hos Uber.
- Det skal slås fast, at vi endnu ikke har modtaget noget. Men vi er opsat på at indgå en dialog med de rette styrelser og politikere omkring denne sag, skulle det blive nødvendigt, siger Alex Czarnecki.
 Czarnecki fastholder samtidig, at Uber ikke overtræder dansk lovgivning, og at anklagen må bero på en misforståelse.
- Hver gang vi kommer til en ny by, er der ofte misforståelser omkring, hvad vores app går ud på. Vi er en teknologivirksomhed med en app og ikke et taxivirksomhed. Vi føler, at alt, hvad vi gør, er 100 procent efter loven, siger han.
Uber-appen har to funktioner: Uber Black, som er en luksusordning, hvor man kan leje en privatchauffør ligesom en limousineordning, og Uber Pop, hvor man som privatbilejer kan hyres til en given tur af en anden bruger, mod at begge deler udgifterne.
Uber Pop er endnu ikke lanceret helt frit i Danmark, men eksisterer fra onsdag på en seks måneders prøveperiode, hvor brugerne først skal godkendes for at kunne bruge funktionen. Heller ikke her ser Czarnecki, at der burde være et problem.
- Vores system er et lukket netværk, næsten ligesom Facebook, hvor både kørerne og passagerer kan aftale og dele rejser med hinanden. Derfor ser jeg det ikke som en konkurrent for de traditionelle danske taxaselskaber, siger han.
