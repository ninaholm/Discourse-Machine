Juncker mobbes for at skrive med græsk premierminister
Under debat i EU-Parlamentet brugte kommissionsformanden tiden på at skrive med Tsipras før topmøde tirsdag.


 EU-Kommissionens formand, Jean-Claude Juncker, så sig nødsaget til at skælde ud på medlemmer af EU-Parlamentet, som råbte af ham under en debat tirsdag for skrive tekstbeskeder.
Juncker var ikke sen til at svare igen, da det var den græske premierminister, Alexis Tsipras, han stod og skrev beskeder med forud for et hasteindkaldt topmøde blandt eurolandenes ledere i Bruxelles tirsdag aften.
- Stop al den snak om mig, som ser på min telefon hele tiden. Jeg skriver med den græske premierminister, sagde en tydelig irriteret Juncker ifølge AFP.
- Jeg ved ikke, om I har chancen for at gøre det samme, men det er jeg nødt til i dag. Jeg gør mit arbejde, så stop med de dumme drillerier, for der er ikke nogen grund til det, sagde han videre.
Den tidligere premierminister i Luxembourg blev tilråbt af flere parlamentsmedlemmer.
Alexis Tsipras deltager i mødet tirsdag aften i Bruxelles, hvor han ventes at medbringe nye forslag til besparelser.
Juncker beskyldte Grækenland for at begå en "alvorlig fejl", da grækerne tidligere udvandrede fra forhandlingerne om en ny lånepakke.
Han har dog udtalt, at han helst vil undgå, at Grækenland forlader eurozonen.
Udtalelserne faldt tirsdag efter den græske folkeafstemning søndag, hvor et overvældende flertal stemte nej til flere besparelser og reformer til gengæld for et nyt nødlån, som de trængte grækere har brug for.
Grækerne fik søndag ny finansminister, som står for forhandlingerne med de internationale kreditorer.
Euclid Tsakalotos afløser den mere bramfri Yanis Varoufakis, der mandag morgen meddelte, at han træder tilbage fra posten.
Formanden for EU-Parlamentet, Martin Schulz, sagde tirsdag, at han er fortaler for, at Grækenland forbliver i eurozonen, efter at han han tidligere havde sagt, at grækerne måske skal indføre en anden valuta end euro efter søndagens afstemning.
Han siger samtidig, at han aldrig har opfordret Alexis Tsipras til at træde tilbage.
