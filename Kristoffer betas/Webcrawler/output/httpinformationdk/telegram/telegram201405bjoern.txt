Bjørn dræber en canadisk oliearbejder på job
En oliearbejder i det nordvestlige Alberta har mistet livet, efter at en bjørn gik til angreb.


 En medarbejder fra et canadisk olieselskab er død efter at være blevet angrebet af en bjørn, som vandrede ind på selskabets oleudvindingsplads i det nordvestlige Alberta.
Det oplyser selskabet Suncor, der er Canadas største energiselskab.
- Medarbejderen blev erklæret død på stedet, skriver Suncor i en meddelelse.
Politiet og folk fra Albertas miljøenhed reagerede på anmeldelsen fra firmaet og rykkede ud til stedet. Her dræbte de bjørnen, der ifølge politiet var en han.
- Vi er chokerede over denne usædvanlige episode, og der er ingen ord for tragedien, siger Mark Little, der er Suncors vicepræsident.
Han opfordrer samtidig alle virksomhedens medarbejdere til "at være ekstremt opmærksomme, når de har med vildt dyreliv at gøre".
Bjørnens tragiske besøg fandt sted på en arbejdsplads 25 kilometer nord for Fort McMurray i Albertas nordvest region.
Her udvindes olie fra tjæresand.
Der er sket en voldsom ekspansion i området det seneste årti i takt med, at olieselskaber har startet en række projekter op.
Tjæresandet indeholder olie nok til at give Canada verdens tredjestørste oliereserver.
