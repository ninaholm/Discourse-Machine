Erdogans ærkefjende anklages for komplot og terrorplan
USA har nægtet at udlevere Fethullah Gülen til Tyrkiet, så retssagen indledes med hovedpersonen in absentia.


 Den engang så tætte alliance mellem den indflydelsesrige prædikant Fethullah Gülen og Recep Tayyip Erdogan, Tyrkiets præsident, er fortid, og onsdag indledes så en retssag, hvor Erdogan ønsker sin gamle ven død i en fængselscelle.
Retssagen i Istanbul er indledt uden den 74-årige teolog og forfatter, som står anklaget for komplot og terror.
 Erdogan har beskyldt prædikanten, som bor i USA og leder Gülen-bevægelsen, for at stå bag en stribe korruptionsanklager mod Erdogans ledelse i 2013.
De involverede i efterforskningen blev af Erdogan beskyldt for at være en terrorcelle i administrationen.
Folk i toppen af Erdogans ledelse, heriblandt Erdogans søn, blev anklaget for korruption, og præsidenten - som dengang var premierminister - har hævdet, at magtfulde Gülen trak i trådende hos anklagemyndigheden.
- Vi garanterer, at bandens ledere og andre vil blive tiltalt, sagde Erdogan i november.
Gülen er ikke til stede på retssagens første dag, da USA ikke har efterkommet Tyrkiets krav om udlevering.
- Der er ingen beviser for, at det var en terrororganisation. Anklagerne er baseret på antagelser og simple forklaringer, hvilket er utilstrækkeligt, siger Gülens forsvarer, Nurullah Albayrak.
- Det eneste bevis, de har, er en enkelt telefonsamtale, som min klient havde med en politibetjent, dagen efter at skandalen blev kendt, og i den samtale er der ingen indikationer på, at han giver ordrer til noget som helst, siger advokaten.
Gülen ejer flere medier i Tyrkiet, og flere af disse blev sidste år ransaget og redaktører anholdt.
Hans bevægelse menes at have betydelig indflydelse over hele verden via et netværk af religiøse skoler, organisationer og selskaber.
Ud over Gülen er også Istanbuls tidligere politichef Yakup Saygili anklaget.
I alt er 69 personer tiltalt i sagen med strafferammer fra tre til 330 års fængsel.
