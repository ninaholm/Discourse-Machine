SF går i Dansk Erhvervs fodspor



 Mængden af initiativer og synspunkter, som SF og erhvervsorganisationen Dansk Erhverv kan blive enige om, er normalt meget begrænset. 
 Men SF foreslår nu - sådan som Dansk Erhverv foreslog for en måneds tid siden - at virksomheder får en måneds ekstra kredittid på moms og A-skat. Det vil lette virksomhedernes likviditet med godt 75 milliarder kroner.
 SF vil dog - modsat Dansk Erhverv - lade virksomhederne betale rente for den ekstra kredit, fordi staten ellers vil miste over én milliard kroner årligt.
 - Staten vil have et mindre tab på ordningen i det omfang, moms og A-skatteskyldige virksomheder går i betalingsstandsning eller konkurs, siger Ole Sohn.
 Da forslaget øger likviditeten, bliver virksomhederne mindre afhængige af bankerne, siger SF's finansordfører, Ole Sohn.

