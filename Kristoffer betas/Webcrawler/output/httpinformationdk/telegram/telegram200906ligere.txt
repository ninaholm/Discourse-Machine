Ligeret for piger og drenge



 Prinser og prinsesser i det danske kongehus får lige ret til tronen, efter at et flertal stemte ja til at ændre tronfølgeloven. Dermed følger Danmark trop med Sverige, Norge, Holland og Belgien, hvor der også er fuld ligestilling mellem kønnene.
 Både i ugerne op til afstemningen og på afstemningsdagen var der spænding om, hvorvidt tilstrækkelig mange vælgere ville møde op og sætte deres kryds ud for ja. Og det var da også en tilfreds statsminister Lars Løkke Rasmussen (V), der sent søndag aften ankom til Christiansborg.
 - Det er en stor dag for dansk folkestyre. Vi har haft en kanonhøj stemmeprocent, og vi sender et stærkt signal om, at mænd og kvinder skal være lige, siger han.
 Men selv om 85,4 procent endte med at stemme ja, og stemmeprocenten blev højere end forventet, så er der alligevel åbnet for en diskussion om monarkiet, siger historiker Jes Fabricius Møller, Københavns Universitet. Forud for afstemningen luftede flere deres modstand mod monarkiet, og 14,6 procent stemte nej eller blankt.
 - Der er taget hul på en diskussion om kongehusets rolle og hele grundloven. Det er ikke, fordi jeg tror, at kongehuset bliver afskaffet i overmorgen, men der er åbnet for en seriøs diskussion om, hvordan hele statsapparatet er skruet sammen, inklusiv kongehuset, siger Jes Fabricius Møller til Ritzau.
