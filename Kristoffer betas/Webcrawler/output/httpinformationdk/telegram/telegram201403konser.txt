Konservative klapper i om kulegravning af børnecheck
En kulegravning af VK-regeringens regler for børnecheck bør kulegraves, mener Rønn Hornbech. K er tavse.


 Det Konservative Folkeparti har ingen kommentarer til et krav fra Venstres Birthe Rønn Hornbech om en kulegravning af, hvorfor VK-regeringen i 2010 indførte et optjeningsprincip for at få adgang til den danske børnecheck.
Partiet var ellers med til at sætte sit fingeraftryk på det princip, der blev indført trods advarsler fra embedsmænd om mulige brud på EU-retten.
Tidligere integrationsminister Birthe Rønn Hornbech opfordrer i Berlingske statsminister Helle Thorning-Schmidt (S) til at undersøge VK-regeringens beslutning om optjeningsprincippet.
Beslutningen betød, at op mod 2400 EU-borgere mistede retten til fuld børnecheck de første to år.
I april sidste år fastslog EU-Kommissionen, at kravet er i strid med en central EU-forordning fra 2004. Og derfor annullerede S-R-SF-regeringen i juli optjeningskravet.
De Konservative har ellers ikke været blege for at bede regeringen om at undersøge andre modeller, der gør, at man ikke kan få den danske børnecheck fra dag et, man befinder sig i Danmark.
Så sent som lørdag var partiets skatteordfører Brian Mikkelsen ud og sige, at regeringen burde tage ja-hatten på, når det gælder at finde en løsning for børnechecken.
- Det er helt utilstedeligt, at regeringen lægger sig fladt ned for EU, når den forhandler en løsning med os om børnecheck. Fra begyndelsen af 2012 til foråret 2013 var vi alle enige om, at optjeningsprincippet var lovligt, sagde han lørdag.
Birthe Rønn Hornbeck siger til avisen, at hendes eget parti og De Konservative må tage ansvaret, hvis det viser sig, at VK-regeringen fratog EU-borgere deres ret til fuld børnecheck, selvom man vidste, at det var i strid med EU-forordningen.
