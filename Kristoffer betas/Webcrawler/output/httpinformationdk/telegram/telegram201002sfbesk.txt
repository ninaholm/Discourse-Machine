SF beskylder Støjberg for at nuppe idé



 Beskæftigelsesminister Inger Støjberg (V) har overtaget en SF-idé og solgt den i offentligheden som sin egen.
Det mener SF'eren Eigil Andersen, der beskylder ministeren for tyveri ved højlys dag.
Årsagen er, at beskæftigelsesministeren vil hæve det tilskud, som ledige på kontanthjælp kan få til transport, når de kører med bus og tog til deres aktiveringstilbud.
Støjberg vil hæve beløbet fra 1000 kroner til 1500 kroner om måneden. Nøjagtig samme forslag stillede SF'eren Eigil Andersen imidlertid allerede den 4. januar i form af et spørgsmål til ministeren. 
Støjberg har endnu ikke svaret, selv om hun skulle have gjort det for over to uger siden, påpeger Eigil Andersen. Han vil klage over langsommeligheden.
- Jeg synes, det er for dårligt. Og jeg er overbevist om, at hun har idéen fra mig, siger han.
Eigil Andersen blev selv opmærksom på problemet med transportpengene gennem en pressemeddelelse fra Kommunernes Landsforening og Syddjurs Kommune.
Især i landkommuner kan transporten til aktivering være dyr for modtagere af kontanthjælp eller den lavere starthjælp. 
Ministeren har fundet penge til at hæve transporttilskuddet i år og skal forhandle om at finde penge til, at forhøjelsen fortsætter næste år.
Inger Støjberg selv siger dog, at hendes udspil kommer efter pres fra primært Dansk Folkeparti.
- Hvis forslag det er, er jeg ligeglad med. Men jeg vil nu tilskrive Dansk Folkeparti æren og er da glad for, at SF bakker op om det, siger hun.
