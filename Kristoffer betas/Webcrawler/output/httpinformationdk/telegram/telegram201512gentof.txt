Gentofte er landets mest EU-begejstrede valgkreds
Med 65 procent ja ved folkeafstemningen har Gentofte flest ja-sigere. Flest nej-sigere bor i Frederikshavn.


 De danske vælgere sagde nej tak til at omdanne det danske EU-retsforbehold til en tilvalgsordning ved torsdagens folkeafstemning.
Men bag det landsdækkende valgresultat gemmer sig store lokale forskelle på, hvordan stemmerne fordelte sig rundt om i landets 92 valgkredse.
De mest EU-begejstrede vælgere bor således formentlig i Gentofte, som er den valgkreds i landet, som fik det mest markante ja.
I Gentofte, som ligger nord for København, stemte 65,5 procent af vælgerne ja, mens 34,5 procent stemte nej, viser valgresultater fra KMD og DR.
Lige efter kommer Rudersdal-kredsen i Nordsjælland, og her stemte 64,2 procent ja, mens 35,8 stemte nej.
I den anden ende af både skalaen og landet ligger Frederikshavn-kredsen, som er den valgkreds, der er befolket af flest nej-vælgere. 63,2 procent stemte nej, mens 36,8 procent stemte ja.
På andenpladsen blandt de formentlig mest EU-skeptiske valgkredse kommer Lolland-kredsen, hvor 62,1 procent sagde nej, mens 37,9 procent stemte ja.
Landsresultatet gav 53,1 procent nej-stemmer, mens 46,9 procent stemte ja. Det resultat afspejles meget præcist i valgkredsen Herning Syd, som landede på præcis den samme fordeling af ja- og nej-stemmer.
