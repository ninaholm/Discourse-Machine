V: Socialminister skal sikre institutioner
Kommuner må samarbejde om familieinstitutioner med hjælp fra socialminister, mener Eyvind Vesselbo (V)


 Socialminister Karen Hækkerup (S) skal gå i spidsen, så kommunerne samarbejder om familieinstitutioner, som hjælper forældre i udsatte familier til at passe egne børn. Det nytter ikke, at fem af 11 institutioner lukkede i 2011.
Det siger Venstres socialordfører Eyvind Vesselbo om en upubliceret rapport i dagbladet Information om anbringelser af børn.
- Man skal gøre en stor indsats for at holde børnene hjemme, hvis det kan lade sig gøre. Det er et stort problem, at flere af disse institutioner lukker. Socialministeren må vågne op nu og sætte et arbejde i gang, så det ikke fortsætter, mener Eyvind Vesselbo.
På institutionerne har to tredjedele af 125 familier beholdt barnet, der nok ellers var endt i en plejefamilie. Problemet er ifølge ham, at kommunerne trækker børn ud af institutionerne i stedet for at samarbejde.
- Man kan spare en masse penge, hvis man får familierne til at fungere. Det er enormt dyrt at få anbragt børn på institutioner eller i plejefamilier. Kommunerne har ansvaret, men socialministeren har et ansvar for, at lovgivningen sker fyldest, siger Eyvind Vesselbo.
Institutionerne burde blomstre for at hjælpe børn tidligt, som Barnets Reform lagde op til. Det siger forskeren bag rapporten Inge Bryderup fra Institut for Uddannelse og Pædagogik på DPU, Aarhus Universitet.
Barnets Reform skal fremskynde indsatsen i sager om anbringelse af børn. Socialministeren skal forbedre samarbejdet mellem kommunerne, mener Eyvind Vesselbo.
- Man skal sikre, at institutionerne kan fortsætte, så kommunerne går sammen om disse projekter. Problemet er, at en eller to kommuner tager familier væk fra institutionerne og placerer dem andre steder. Så falder økonomien bort, siger Venstres socialordfører.
