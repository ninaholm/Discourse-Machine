Røde Kors: Mindst 300 er dræbt i afrikansk kaosland
En fransk styrke på hundredvis af mand er rykket ind i Den Centralafrikanske Republik på anmodning fra FN.


 Mindst 300 mennesker er dræbt i Den Centralafrikanske Republik (CAR) de seneste to døgn, oplyser Røde Kors.
Omkring 1000 franske soldater er blevet indsat i det afrikanske land, efter FN's Sikkerhedsråd torsdag enstemmigt besluttede at sende en fransk og en afrikansk styrke ind i landet for at stoppe blodsudgydelserne.
I hovedstaden Bangui patruljerer de franske styrker i gaderne i armerede køretøjer i et forsøg på at skabe ro i byen.
Siden et kup mod landets præsident i marts er den fattige republik havnet i kaos og anarki med daglige kampe mellem rivaliserende bander og militser. Det er delvist en religiøs konflikt mellem muslimer og kristne.
Alene i Bangui blev over 100 mennesker dræbt torsdag.
Tusindvis af hovedstadens indbyggere har søgt tilflugt nær lufthavnen, hvor både den franske hær og afrikanske styrker har baser.
 Både Frankrig og USA har advaret om, at et folkedrab kan være undervejs i CAR, hvis ikke den sekteriske vold, der har præget landet, siden Michel Djotodia efter et oprør i marts blev landets første muslimske præsident, bliver standset.
Den fattige og kupplagede stat har kæmpet med vold og politisk ustabilitet, siden landet blev selvstændigt i 1960. Det er trods store forekomster af guld, diamanter og uran et af de mindst udviklede lande i Afrika.
Landet danner rammen om den Robert-belønnede danske film "Ambassadøren" fra 2011. I filmen følger man journalisten Mads Brügger, der via åbenlys korruption opnår diplomatiske privilegier.
