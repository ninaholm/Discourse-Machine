Fem tyske delstater ramt af punktstrejker



 Det er ikke længere kun snevejret, der lammer Tyskland. Fem delstater i EU's største land rammes onsdag af omfattende punktstrejker.
De første hundreder har i de tidlige morgentimer nedlagt arbejdet for at øge presset på arbejdsgiverne, så de bøjer sig for fagforbundet Verdis krav om at give to millioner offentligt ansatte fem procent mere i løn.	
Blandt andet vil der onsdag ikke blive afhentet skrald i Nürnberg, mens en række kommunale sygehuse i München, Wolfsburg, Frankfurt, Koblenz og Berlin er ramt af arbejdsnedlæggelser og aflyste operationer. Det samme bliver senere på dagen tilfældet i Bremen og Niedersachsen, og også børneinstitutioner og busselskaber vil flere steder blive ramt af punktstrejker.
Verdi har dog opfordret medarbejderne ved redningstjenester til at møde på job i områder med sne- og isglatte veje. Store dele af især Nordtyskland er hårdt ramt af snekaos, og så sent som tirsdag døde to personer i trafikulykker i det glatte føre.
Punktstrejkerne er en realitet, efter at anden runde af overenskomstforhandlingerne mellem Verdi og tjenestemændenes forbund på den ene side og forbundsstaten og delstaterne mandag endte uden noget resultat. Punktstrejkerne er foreløbig planlagt til at være frem til på mandag.
