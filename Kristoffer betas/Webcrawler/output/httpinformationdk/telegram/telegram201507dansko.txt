Dansk offer for gruppevoldtægt i Indien vidner i retten
Kvinden forsøgte at undgå voldtægt ved at fortælle, at hun var hivsmittet, fortæller hun i retten i New Delhi.


 En dansk kvinde, der sidste år var offer for en gruppevoldtægt i Indiens hovedstad, New Delhi, fortalte torsdag sin version af sagen ved et retsmøde i byen.
I retten forklarede hun, hvordan hun i januar 2014 spurgte en gruppe mænd ved byens hovedbanegård om vej, da hun ikke kunne finde hjem til sit hotel.
Men i stedet for at få hjælp blev hun truet med en kniv og voldtaget på skift af flere af mændene.
I retten fortalte kvinden, der på gerningstidspunktet var 51 år, at hun er sikker på, at tre af de i alt otte tiltalte var til stede den aften i New Delhi.
Hun berettede også om, at hun havde forsøgt at overbevise overfaldsmændene om, at hun var hivsmittet i håbet om, at de ville lade hende gå. Det skriver indiske medier.
Alligevel fortsatte de tiltalte ifølge kvinden deres ugerning.
Kvinden er ikke rejst alene tilbage til Indien. Hun er assisteret af en dansk politibetjent og den kvindelige læge, der stod for den kliniske undersøgelse af kvinden, efter at hun var rejst tilbage til Danmark.
Kvinden afviste at lade sig undersøge i Indien, efter at hun havde foretaget en politianmeldelse, fordi hun ellers ville misse sit fly ud af landet.
Daily Mail India skriver, at den danske kvinde brød sammen to gange under den fem timer lange afhøring i New Delhi torsdag.
To ud af de otte mænd, som alle skulle være hjemløse, er mindreårige. Ifølge den danske kvindes forklaring stod voldtægten på i cirka tre timer.
De tiltalte er anklaget for gruppevoldtægt, røveri og røveri med forsøg på drab eller forsøg på at skade offeret voldsomt.
Retten har tidligere afspillet en afhøring af et øjenvidne, der arbejdede som gartner ved de indiske jernbaner. Han identificerede seks mænd som dem, der voldtog kvinden.
Retssagen får en del omtale i indiske medier, efter at landet er kommet i internationalt søgelys for en række sager, hvor mænd i grupper har voldtaget kvinder.
