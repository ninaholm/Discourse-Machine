Claus Hjort: Kommission frifinder Lund Poulsen i skattesag
Der er hverken påvist magtfordrejning eller lækage, siger Claus Hjort Frederiksen om skattesag. DF bakker op.


 - Der er ikke noget at komme efter.
Sådan siger Venstres veteran, Claus Hjort Frederiksen, efter at Venstres forhenværende skatteminister Troels Lund Poulsen mandag blev frifundet for at have involveret sig i Skat's behandling af Stephen Kinnocks skattesag eller forsøgt at omgøre Skat's afgørelse.
- Der er helt klart. Der var to punkter, der foranledigede, at kommissionen blev nedsat. Den ene var magtfordrejning, og den anden var lækage. På begge punkter er Troels Lund Poulsen blevet frikendt, siger Claus Hjort Frederiksen.
Han afviser samtidig, at kommissionen ikke har kunnet bevise ulovlige forhold, "fordi nogen har valgt ikke at fortælle sandheden", som statsminister Helle Thorning-Schmidt (S) siger i en skriftlig kommentar.
- Det kan jeg ikke forholde mig til. Hvis statsministeren har sandheden, så bør hun fremlægge den, siger Claus Hjort Frederiksen.
 Han påpeger, at Skat Københavns daværende direktør, Erling Andersen, ændrede praksis, da han behandlede Kinnocks skattesag. Det kostede næsten fotomodellen Camilla Vest og hendes mand en skattedom på ét år og ni måneders fængsel samt 6,6 millioner kroner i bøde.
- Til alt held offentliggjorde Helle Thorning sin skattesag. Det fik så Østre Landsret til pure at frifinde de to. Det er det positive, der er kommet ud af det. Jeg håber, at man følger op i Skat. De senere år har udviklingen vist, at der er nogle voldsomme retspolitiske problemer i Skat, siger han.
Dansk Folkepartis formand, Kristian Thulesen Dahl, lægger vægt på, at Skattesagskommissionen i sin beretning afviser, at der har fundet magtfordrejning sted.
Dermed falder hovedanklagen mod Troels Lund Poulsen bort, og Kristian Thulesen Dahl mener ikke, at Troels Lund Poulsen kan kritiseres for at videregive et rygte til sine nærmeste medarbejdere om, at Helle Thorning-Schmidts mand skulle være homoseksuel.
- Enhver minister må kunne lægge til grund, at en ministersekretær og en særlig rådgiver ved, at det er omfattet af tavshedspligt. Så det er ikke de samme som at videregive rygtet til udenforstående, siger Kristian Thulesen Dahl.
På den baggrund mener Kristian Thulesen Dahl, at Folketinget bør tage beretningen til efterretning og ikke tildele Venstres daværende skatteminister Troels Lund Poulsen en næse i sagen.
Spørgsmål: Kan Troels Lund Poulsen med DF's velsignelse blive minister i en eventuel ny borgerlig regering?
- Vi har ikke en liste med folk, som Venstre ikke må udpege som ministre. Deri ligger også, at der ikke er sådan en liste, hvor Troels Lund Poulsens navn står på, siger Kristian Thulesen Dahl.
