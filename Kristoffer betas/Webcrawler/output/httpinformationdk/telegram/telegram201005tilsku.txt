Tilskuer løb på grand prix-scenen i Oslo
Officials måtte fjerne en tilskuer fra scenen midt under Spaniens grand prix-sang.


 Allerede under den anden sang gik det galt ved finalen i det internationale Melodi Grand Prix i Oslo. Mens spanske Daniel Diges sang løb en tilskuer ind på scenen.
Daniel Diges sang som nummer to efter aserbajdsjanske Safura. Den første sang forløb uden problemer, men en tilskuer blandede sig med de cirkusudklædte spaniere på scenen.
Officials måtte op på scenen midt under sangen for at fjerne det forstyrrende element, der dog trådte ned fra de skrå brædder uden at gøre modstand.
Daniel Diges virkede dog ganske upåvirket og fortsatte sin "Algo pequeñito" uden at fortrække en mine.
Forhåbentlig får arrangørerne styr på tilskuerne inden sang nummer 25, hvor danske Chanée og N'evergreen går på scenen.
