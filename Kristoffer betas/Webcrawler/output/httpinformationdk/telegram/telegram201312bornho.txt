Bornholmerfærgen aflyser på grund af storm
På grund af stormen bliver der hverken sejlet til eller fra Bornholm torsdag eftermiddag, aften og nat.


 Hvis du vil besøge solskinsøen, skal du stå tidligt op torsdag.
Hurtigfærgen Leonora Christina sejler nemlig fra Rønne torsdag morgen 6.30 og tilbage til Bornholm fra Ystad klokken 8.30. Men derefter er al sejlads til og fra Bornholm indstillet torsdag eftermiddag, aften og nat.
Danskerne skal forberede sig på voldsom storm og blæsevejr torsdag og fredag med orkanagtige vindstød på over 140 kilometer i timen.
Uvejret går i land ved den jyske vestkyst torsdag middag og ventes at ramme Fyn, Sjælland og hovedstaden i de sene timer torsdag aften og natten til fredag.
- Det bliver en rigtig voldsom storm, som skyldes et lavtryk, der er ved at danne sig mellem Island og Grønland, siger vagthavende meteorolog ved DMI, Frank Nielsen.
Lavtrykket er tidligt onsdag morgen ganske svagt, men på vej mod Skotland bliver det forstærket. Lavtrykket fortsætter derefter mod Danmark.
- Vestjyderne står først for skud, siger Frank Nielsen og fortsætter:
- Umiddelbart bliver det en blid start med almindelig stormvejr, men i løbet af eftermiddagen tager det til, og ved 18-tiden torsdag bliver det stærk storm tæt på orkan. Det er en alvorlig sag med vindstød op til 140 kilometer i timen.
På vej ind over resten af landet ventes stormen at tabe noget af sin styrke, men man kan ikke udlukke risikoen for vaklende stilladser og flyvende tagsten.
Orkanskalaen begynder ved vindstød på 120 kilometer i timen.
Lavtrykket fra Atlanterhavet bringer også vand med sig til hele landet. DMI forventer op til 10 millimeter nedbør.
