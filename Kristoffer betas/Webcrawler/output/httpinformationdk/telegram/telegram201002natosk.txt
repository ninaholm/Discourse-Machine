Nato skyld i mange døde børn i Afghanistan



 Afghanistans børn betaler den højeste pris for at være født i et land, som på niende år lægger jord til voldsomme krigshandlinger.
Sidste år mistede 346 afghanske børn ifølge FN livet i kampene mellem internationale Nato-styrker og den militante Taliban-bevægelse.
Den dystre statistik viser, at Nato-styrkerne var skyld i halvdelen af dødsfaldene, oplyser FN. 
Radhika Coomaraswamy, der er FN's særlige repræsentant for børn i væbnede konflikter, siger, at 131 børn blev dræbt i luftangreb, mens 22 blev dræbt under soldaternes natlige aktioner. 
Taliban menes at være skyld i 128 dræbte børn i 2009. Heraf døde syv af dem angiveligt, fordi Taliban brugte dem som selvmordsbombere.
I 38 sager har det ifølge FN ikke været muligt at fastslå, hvem der var skyld i børnenes død. 
Flere end 2400 civile afghanere blev dræbt sidste år, hvilket gør 2009 til det blodigste år for den civile befolkning siden invasionen og Talibanregimets fald i 2001. 
Natos øverstkommanderende i Afghanistan, den amerikanske general Stanley McChrystal, siger, at de internationale styrker vil "samarbejde med FN om at sikre bedre beskyttelse for børnene".
Afghanistans præsident, Hamid Karzai, har gentagne gange klandret Nato for ikke at tage tilstrækkelig hensyn til civilbefolkningen i forbindelse med militæraktionerne rettet mod Taliban.
Senest er omkring 50 civile blevet dræbt i forbindelse med Nato-styrkernes største militære offensiv i den sydlige Helmandprovins for to uger siden. 
