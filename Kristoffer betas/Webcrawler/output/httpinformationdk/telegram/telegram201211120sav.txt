Over 120 savnes efter forlis ved Bangladesh
Flygtninge fra muslimsk mindretal i Myanmar frygtes druknet under flugt fra Malaysia.


 Fiskere i Bangladesh er torsdag inddraget i en eftersøgning af omkring 130 savnede personer efter et skibsforlis.
De savnede personer tilhører det største muslimske mindretal i Myanmar, hvorfra de er flygtet, da myndighederne opfatter dem som ulovlige indvandrere fra nabolandet Bangladesh.
Rohingya-flygtningene var på vej til Malaysia, da deres båd gik ned ud for kysten nær Bangladeshs grænse til Myanmar.
- Kun seks af de ombordværende er fundet i live, siger politiet.
- Tusindvis af fiskerbåde sejler hver dag ud på havet. Vi har bedt fiskerne om at lede efter de savnede, siger løjtnant Badruddoza fra Bangladeshs kystvagt.
- Desperate familier til de savnede har også søgt efter lig, siger han.
Ifølge Badruddoza er der ikke fundet vragdele fra skibet, og kystvagten har ikke kunnet iværksætte en større redningsoperation, fordi der ikke er præcise oplysninger om, hvornår skibet forliste.
Hundredtusinder af muslimer fra rohingya-folket er flygtet fra Myanmar i de seneste årtier for at undslippe forfølgelse. De fleste af dem er taget til Bangladesh, hvor nylige optøjer har ført til et nyt opbrud blandt flygtningene.
Mindst 89 mennesker er blevet dræbt og titusinder er flygtet fra deres hjem under uroligheder i Myanmars vestlige delstat Rakhine, hvor vold mellem Rohingyaer og buddhister har kostet snesevis af mennesker livet siden juni.
FN har i årevis betegnet rohingya-folket som en af de mest forfulgte minoriteter i verden. Mange rohingyaer forsøger i dag at komme til det overvejende muslimske Malaysia i håb om at få et bedre liv der.
