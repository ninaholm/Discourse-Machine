V er enig med regeringen i erhvervsudspil
Venstre kan sagtens leve med regeringens aftale med Enhedslisten, der fremrykker virksomheders afskrivninger.


 Danske virksomheder kan regne med, at de allerede fra i år og næste år kan afskrive 115 procent af nye investeringer.
Det står klart, efter at det store oppositionsparti Venstre nikkede ja til aftalen mellem regeringen og Enhedslisten på et kort møde med finansminister Bjarne Corydon (S) søndag aften. Aftalen vil ifølge regeringen give 7500 nye job.
Dermed er den første aftale på plads forud for de egentlige forhandlinger om en skattereform. For Venstres formand Lars Løkke Rasmussen var det vigtigt, at få løftet den del af skattereformen ud, så virksomhederne ved, hvad de kan regne med.
- Det er ikke en revolution. Virksomhederne kan nu trække udgifter til investeringer fra hurtigere i stedet for over en årrække. Det havde hastende karakter og derfor var det vigtigt at få afklaret, fordi det ellers kan stoppe alting.
- Min prognose er, at flere partier vil komme om bord i aftalen, siger Lars Løkke Rasmussen.
Venstre står fast på sit krav om en samlet erhvervsskattepakke, hvor selskabsskatten lettes og det bliver mere attraktivt at drive virksomhed ved at sløjfe erhvervsrettede afgifter, der får grænsehandlen til at vokse.
Venstres krav om, at der kommer flere reform-milliarder i spil, fik partiet ikke noget svar på - men bragte det heller ikke selv på bane.
- Nu skal vi til at drøfte skat. Regeringen ved godt, at Venstre er seriøs i drøftelserne om skat, siger Lars Løkke Rasmussen.
Dansk Byggeri hilser den forventede aftale om afskrivninger velkommen.
- Samtidig efterlyser og håber Dansk Byggeri på en samlet bred aftale for både skatter på virksomheder og de ansatte. Det vindue, der er nu, for både nedsat topskattebetaling og reducerede overførsler kommer ikke igen lige med det første, siger administrerende direktør Lars Storr-Hansen.
- Dansk Byggeri håber meget, at Venstre vil indgå i seriøse forhandlinger, siger han.
