Franske højreekstremister triumferer ved franske lokalvalg
Den franske præsidents socialistparti og dets allierede står til nederlag ved første runde af kommunalvalgene.


 Det regerende franske socialistparti og dets allierede fra venstrefløjen ser ud til at lande bagved den konservative opposition ved første runde af Frankrigs kommunalvalg.
Det viser de første exit polls fra Frankrigs over 36.000 kommuner.
Valgene er den første store afstemning, efter at den socialistiske præsident, François Hollande, kom til magten i maj 2012. Siden da har han set sin popularitet falde.
Venstrefløjens partier har - ifølge de første målinger - tilsammen scoret 43 procent af stemmerne, mens oppositionen har sikret sig 48 procent.
Samtidig ser det ud til, at det højreekstremistiske Front National har taget hele syv procent af franskmændenes stemmer - et bemærkelsesværdigt godt resultat set i lyset af, at partiet blot stiller med 600 kandidater i de mange tusind franske kommuner.
Flere kandidater fra det indvandrerfjendske og EU-skeptiske parti har sågar fået et flertal af stemmerne i en række nøglebyer, som gør dem til favoritter til at tage den endelige sejr ved anden valgrunde, der afholdes 30. marts.
I den tidligere kulmineby Henin-Beaumont i Nordfrankrig er Front Nationals kandidat, Steeve Briois, gået endnu længere ved at opnå 50,3 procent af byens stemmer.
Hvis resultatet holder, er det et totalt flertal, der gør ham til endelig valgvinder og retmæssig borgmester i byen.
Kun hvis ingen partier har opnået 50 procent af stemmerne, er en anden valgrunde aktuel.
Den socialistiske regering har allerede reageret skarpt på Front Nationals imponerende resultat.
- Indstillingen fra Socialistpartiet er meget klar: Vi vil gøre alt, hvad vi kan, for at forhindre en kandidat fra Front National i at vinde en kommune, siger partitalsmand Najat Vallaud-Belkacem til tv-stationen France 2.
Det franske indenrigsministerium meldte søndag klokken 16, at valgdeltagelsen tegnede til at blive historisk lav. Det endelige fremmøde ventedes at lande på 65 procent.
