Skakkens hellige gral på auktion i København
Skakbræt, brikker, ur og bord fra skakmatchen mellem Fischer og Spassky i 1972 kommer på auktion i København.


 Det skakbræt og de brikker, som Bobby Fischer og Boris Spassky spillede de sidste 15 partier med ved den legendariske VM-match Reykjavik i 1972 kommer på auktion på Bruun Rasmussen Kunstauktioner i København den 14. juni klokken 17.
Auktionen er annonceret internationalt, og Bruun Rasmussen har allerede fået mange henvendelser fra interesserede udlændinge, fortæller salgs- og vurderingsdirektør Peter Christmas-Møller.
- En amerikaner sagde til mig, at der var tale om skakkens hellige gral. Alt tyder på en meget stor international interesse, så jeg tvivler på, at det bliver en dansker, der får hammerslaget, siger han.
Skakbræt og brikker sælges samlet sammen med et skakur og et bord med to sideborde. Skakuret er et Garde skakur som er tilsvarende det, der blev anvendt i turneringen.
Skakbordet med de to tilhørende sideborde er tegnet af den islandske møbelarkitekt Gunnar Magnússon og udført af snedkermester Ragnar Haraldsson.
Ud over det bord, der blev brugt ved matchen, blev der lavet to ekstra identiske eksemplarer umiddelbart efter den berømte skakmatch. Det udbudte skakbord er et af de to og har blandt andet siden været benyttet ved VM-kandidatmatchen mellem Boris Spassky og Vlastimil Hort i Reykjavik i 1977.
Bruun Rasmussen har vurderet værdien af det udbudte skakmemorabilia til en værdi mellem 1,2 og 1,8 millioner kroner.
Ejeren af effekterne er en islænding, som købte dem i 1976.
De første seks partier af matchen blev spillet på et skakbræt af sten, men da Fischer ikke kunne lide det, blev det skiftet ud med det træbræt, som nu er på auktion.
Den 31. maj klokken 15 afholder Bruun Rasmussen Kunstauktioner internationalt eftersyn og reception i Bredgade 33, hvor Gudmundur G. Thorarinsson, der var formand for organisationskomiteen bag skakmatchen i 1972, holder foredrag.
