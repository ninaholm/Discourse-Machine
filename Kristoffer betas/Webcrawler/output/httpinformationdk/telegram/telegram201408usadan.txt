USA: Danmark skal poste flere penge i militæret
Både Venstre, De Konservative og DF er klar til at følge amerikansk opfordring om investeringer i forsvaret


 I takt med at den økonomiske krise løjer af, skal Danmark og andre Nato-lande øge deres forsvarsbudgetter.
Det er opfordringen fra USA forud for Natos topmøde til september, skriver Jyllands-Posten.
Natos målsætning er, at to procent af et lands bruttonationalprodukt (BNP) bliver brugt på forsvaret, men kun USA, Storbritannien, Grækenland og Estland kan prale af at leve op til det mål.
Danmarks argument for ikke at ramme de to procent har hidtil været, at danskerne bakker op på andre måder i Nato, men det er altså ikke tilstrækkeligt.
- Det er også vigtigt at se på kvaliteten, men over tid kan man ikke blive ved med at levere mere for færre penge. I 2000 kunne Danmark deployere en hel division, nu er det svært at sende en bataljon af sted, og om fem år kan det være mindre, siger en amerikansk Nato-diplomat ifølge Jyllands-Posten.
Oppositionen er klar til at se på et øget budget for forsvaret.
Forsvarsordfører Lene Espersen (K) er enig i, at forsvaret skal prioriteres, og budgettet hæves, når økonomien kommer på fode. Særligt fordi det nuværende budget ikke er tidssvarende.
- Forsvarsforliget blev lavet i en anden tid, da vi ikke troede, at vi havde en trussel så tæt på os som nu med Rusland. Der er behov for at få tilført flere penge på længere sigt, siger hun til avisen.
Samme melding kommer fra Vestres forsvarsordfører, Troels Lund Poulsen, ligesom Marie Krarup, der er forsvarsordfører for Dansk Folkeparti, mener, at Danmark bør følge opfordringen.
Regeringen er mere vag, mens SF blankt afviser at gå med til at hæve forsvarsbudgettet.
Efter planen skal Nato-landene skrive under på en fælles erklæring på topmødet, hvor de forpligter sig til at nå de to procent over de kommende 10 år. Den præcise ordlyd er dog stadig til forhandling.
