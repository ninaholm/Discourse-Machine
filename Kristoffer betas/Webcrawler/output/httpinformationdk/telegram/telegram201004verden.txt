Verdens største flyselskab måske på vej
De amerikanske selskaber Continental Airlines og United Airlines forhandler om en fusion. Den var på vej i 2008, men dengang blev forhandlingerne afbrudt.


 De amerikanske selskaber Continental Airlines og United Airlines har indledt forhandlinger om en fusion. Hvis parterne når til enighed, bliver der tale om verdens største luftfartsselskab.
I 2008 var de to selskaber tæt på en fusion, men den blev dengang ikke til noget, fordi Continental ville bevare sin uafhængighed. 
Nyhedsbureauet Reuters citerer en unavngiven kilde for at sige, at forhandlingerne befinder sig på et tidligt stadium.
Kilden gør samtidig opmærksom på, at United Airlines også forhandler med USA Airways Group, og denne proces er langt længere fremme end sonderingerne i forhold til Continental Airlines.
Ingen af de involverede selskaber ønskede torsdag at kommentere forhandlingerne.
