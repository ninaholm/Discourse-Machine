Optimistisk østtysk overborgmester: Det går meget bedre
Magdeburg, som var bastion for nynazisme og forfald, er en af Tysklands mest dynamiske byer.


 Når Tyskland søndag går til valg, er det med den del af landet, der tidligere udgjorde DDR, i klar bedring. Godt nok halser østtyskerne stadig efter landsmændene i vest på flere punkter, men situationen er anderledes end førhen.
Det gælder for eksempel i den østtyske by Magdeburg, som ifølge det ansete erhvervsmagasin Wirtschaftswoche er "Tysklands mest dynamiske by."
- For 10 år siden var det tidligere DDR mest præget af massearbejdsløshed, nynazisme og affolkede spøgelsesbyer. I dag går det langt bedre. I de seneste fem eller seks år har en ny optimisme vundet frem, siger overborgmesteren i Magdeburg, Lutz Trümper,
 Østtyskerne er stadig efter landsmændene i vest med hensyn til lønninger, beskæftigelse og levestandard.
Men siden Tysklands genforening i 1990 er der ifølge den socialdemokratiske overborgmester sket utrolig meget.
- En virkelig fornemmelse af fremskridt satte ind omkring 2007, siger han og henviser til, at massive investeringer i infrastruktur, nye industrier og uddannelsessteder begyndte at bære frugt.
Arbejdsløsheden i Magdeburg, der har 230.000 indbyggere, er faldet med over syv procentpoint i årene mellem 2006 og 2011.
Faldet i ledigheden har været specielt stort blandt unge. Ledigheden er i dag på 10,4 procent, mens det nationale gennemsnit er på omkring seks procent. Men der har været et vendepunkt.
- Det gjaldt konkret om at gøre det attraktivt at blive. Først og fremmest ved at skaffe arbejde, men også ved at skabe en udvikling, fremhæver Trümper videre med henvisning til, at mange hundredtusinder af østtyskere i en lang årrække valgte at flytte mod vest.
- Hvis man er optimist, kan man håbe på, at forskellene mellem øst og vest er udlignet helt om 10-15 år, vurderer overborgmesteren, som understreger, at han ikke taler om at nå op på niveau med det dynamiske Sydtyskland.
Under kommunismen havde Magdeburgs maskinindustri 46.000 ansatte. Antallet faldt til 2000 efter genforeningen.
Lønningerne i de østlige delstater er markant lavere - omkring 15 procent - og mange ældre østtyskere ser stadig med blandede følelser på genforeningen og stemmer på venstrefløjspartiet Die Linke.
På Oranienburger Strasse i det gamle Østberlin siger en ung studerende, Charlotte Weiss, at øst og vest betyder mindre og mindre.
- Man tænker ikke så meget over, at Tyskland var delt, siger hun nedenfor en tidligere kagefabrik, hvor en lille gruppe igangsættere på få år har opbygget en IT-virksomhed med 280 ansatte fra over 40 nationer.
