To selvmordsbomber dræber 25 i Karachi



 Den pakistanske by Karachi, som de seneste år har været forskånet for militante angreb, er nu for anden gang på to måneder ramt af blodige bombeangreb rettet mod shiamuslimer.
Først blev en overfyldt bus torpederet af en motorcykel med sprængstoffer på en af de mest befærdede veje i Karachi. 
- Jeg så en mand på en motorcykel. Han ramte bussen på venstre side, og der var en kæmpe eksplosion, fortæller Jaafar Ali, som befandt sig i en bil ved siden af bussen.
Om bord på bussen var en større gruppe shiamuslimer, som var på vej til en religiøs fest. Mindst 12 blev dræbt, heriblandt flere kvinder og børn.
Efter eksplosionen blev de sårede fra bussen bragt på hospitalet, men deres blodige mareridt fortsatte, da endnu en selvmordsbombe eksploderede foran skadestuen. 
Også den anden bombe var monteret på en motorcykel, og myndighederne oplyser, at der i begge tilfælde var tale om selvmordsangreb.
Mindst 13 personer mistede livet i bombeangrebet mod hospitalet. Heraf menes flere at være pårørende til ofrene for den første eksplosion, som var strømmet til hospitalet for at høre nyt om deres familiemedlemmer. 
Omkring 100 mennesker meldes såret efter de to eksplosioner, og flere er i livsfare, siger provinsens sundhedsminister, Sagheer Ahmed.
- 15 er så hårdt kvæstet, at de svæver mellem liv og død, fortæller ministeren.
Bombeangrebene skaber bekymring for, at de militante oprørere er ved at intensivere deres kamp og bringe urolighederne ind i Karachi, som er Pakistans finansielle hovedstad.
Karachi har stort set været fri for militant vold i de sidste par år, men den 28. december kostede et bombeangreb mod et shiamuslimsk religiøst optog mindst 30 mennesker livet. 
