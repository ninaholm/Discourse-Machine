Minister: Danmark sender 55 millioner ekstra til Syrien
Danmark har givet Syrien 835 millioner kroner i bistand. Nu sendes flere penge af sted som svar på FN-appel.


 Danmark sender yderligere 55 millioner bistandskroner til det stærkt uroplagede Syrien, fortæller handels- og udviklingsminister Mogens Jensen (S) mandag aften.
Han vil give nyheden videre til FN tirsdag ved et hasteindkaldt ministermøde om krisen i Syrien under FN's Generalforsamling i New York.
- Vi må konstatere, at Syrien er den absolut største humanitære krise, vi har på globalt plan i øjeblikket, siger Mogens Jensen og uddyber.
- Omkring halvdelen af den syriske befolkning er tvunget på flugt fra deres hjem. Vi har 10,8 millioner, der har brug for akut humanitær bistand. Så der er behov for at gøre mere, siger han.
Danmark har ifølge ministeren samlet set siden Syrien-krisens udbrud bidraget med 835 millioner kroner.
- Det er simpelthen nødvendigt. Vi skal gøre, hvad vi kan, for at sikre folk sikkert ophold og mad, og det er det, pengene kommer til at gå til, siger han.
De 55 millioner kroner kommer fra en pulje på i alt 250 millioner kroner, som regeringen i år har omprioriteret, så Danmark kan give mere i humanitær bistand.
Ifølge ministeren vil indsatsen fra Danmark og andre bidragydende lande blive koordineret af FN.
Indtil nu har det ifølge ministeren været svært at få nødhjælp ind i landet, fordi den syriske regering har forhindret det. En FN-resolution giver nu mulighed for, at hjælpen sendes ind via nabolande som Tyrkiet og Jordan.
- Så snart FN har meldt ud, hvad de har behov for, vil de 55 millioner blive fordelt efter FN's anvisninger, fortæller Mogens Jensen.
Han fortæller, at FN har appelleret til, at flere lande sender økonomiske bidrag, og til ministermødet tirsdag vil appellen igen lyde.
- Det er et hasteindkaldt møde, hvor man benytter det, at FN har generalforsamling, til at samle de lande der allerede er engagerede i Syrien og trække flere til for at skaffe flere penge til den humanitære bistand, siger ministeren.
Indtil nu er over 190.000 mennesker blevet dræbt under den syriske konflikt.
