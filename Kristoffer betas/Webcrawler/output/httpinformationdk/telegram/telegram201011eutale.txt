EU taler med Irland om hjælpepakke
EU har indledt uformelle forhandlinger med Irland for at undersøge, hvordan det kriseramte medlemsland kan undgå et økonomisk kollaps, rapporterer BBC.


 EU er åbenbart klar til at give Irland en hjælpende hånd. EU-embedsmænd har taget fat på indledende forhandlinger med den irske regering om en hjælpepakke, erfarer det britiske BBC.
Det kriseramte Irland ventes at have brug for op imod 80 milliarder euro (cirka 596 milliarder kroner) fra en særlig redningsfond, som eurolandene sammen med Den Europæiske Centralbank, ECB, og Den Internationale Valutafond, IMF, satte i søen efter den græske gældskrise i foråret.
Ifølge BBC er der ikke længere tvivl om, at den irske regering vil anmode om kriselånet. Spørgsmålet er blot, hvornår det formelt sker.
Irske regeringskilder holder kortene tæt inde til kroppen, men har ikke dementeret, at forhandlingerne er påbegyndt.
EU-Kommissionen og ECB-chen Jean-Claude Trichet har foreløbig heller ingen kommentarer.
Det britiske nyhedsbureau Reuters har citeret EU-kilder for, at drøftelserne om en mulig hjælpepakke er under opsejling, og at Irland med stor sandsynlighed vil få hjælp.
Regeringen i Dublin har dog gentagne gange afvist, at den har behov for et sikkerhedsnet. Og chefen for IMF, Dominique Strauss-Kahn, prøver ligeledes at nedtone "Den Keltiske Tigers" problemer.
- Indtil nu har jeg ikke modtaget nogen forespørgsel, og jeg mener, at Irland selv kan håndtere det fint, siger Strauss-Kahn til Reuters ved Apec-mødet i Japan.
Det har kostet Irlands økonomi særdeles dyrt, at regeringen har måttet redde landets banker fra kollaps, samtidig med at boligpriserne på den grønne ø er styrtdykket med op imod 60 procent siden 2008. Det irske budgetunderskud er på rekordhøje 32 procent af BNP.
20 af 30 økonomiske eksperter vurderer i en Reuters-rundspørge, at Irland ikke klarer sig igennem 2011 uden hjælp udefra.
