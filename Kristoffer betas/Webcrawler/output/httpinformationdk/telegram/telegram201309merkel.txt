Merkel kan alligevel få brug for koalitionspartner
Tysklands kristelige demokrater misser absolut flertal, viser tv-prognoser. Merkel afventer endeligt resultat.


 Valgaftenen i Berlin har søndag udviklet sig til en sand valggyser.
Sikkert er det, at forbundskansler Angela Merkel med cirka 42 procent af stemmerne har hevet en storsejr i land for sit kristeligt demokratiske CDU/CSU - det bedste valgresultat i næsten to årtier.
Usikkert er det til gengæld, om Merkel kan regere alene eller skal finde sig en koalitionspartner.
Hos tv-stationen ARD har den samlede opposition, bestående af det socialdemokratiske SPD, De Grønne og venstrepartiet Die Linke, et flertal på tre stemmer i den nyvalgte 18. forbundsdag.
SPD's kanslerkandidat, Peer Steinbrück, afviser i partilederrunden på tv dog atter, at socialdemokraterne vil gå sammen med Die Linke, som både består af frafaldne socialdemokrater og tidligere østtyske kommunister.
- Bolden ligger hos fru Merkel, siger Steinbrück, der kun har kunnet sikre SPD en minimal fremgang til cirka 25,5 procent af stemmerne.
Hos tv-stationen ZDF viser prognosen ved 21-tiden, at både CDU/CSU og den rød-rød-grønne blok hver får 303 mandater i Forbundsdagen, og i den prognose er der allerede medregnet fem tillægsmandater.
I partilederrunden tør kansleren da heller ikke at lægge sig fast på noget som helst.
Den 59-årige Merkel undlader her at smile alt for bredt og nøjes med at sige, at hun vil afvente det endelige valgresultat natten til mandag.
- Så må vi se, hvad vi gør, siger hun og vil foreløbig ikke direkte bejle til SPD, som hun også regerede med i en stor koalition fra 2005 til 2009.
Samtidig beklager Merkel, at hendes nuværende regeringspartner, det liberale FDP, er faldet for spærregrænsen.
- Jeg havde af hele mit hjerte ønsket mig, at FDP kom ind. Forbundsdagen har haft gavn af deres tilstedeværelse i parlamentet, siger hun om de liberale, der med cirka 4,7 procent af stemmerne for første gang nogensinde ryger ud af parlamentet.
Mens Die Linke og De Grønne hver kan regne med cirka 8,5 procent af stemmerne, kommer det nye eurokritiske parti, Alternative für Deutschland (AfD), med omkring 4,8 procent af stemmerne lige akkurat ikke ind i Forbundsdagen.
