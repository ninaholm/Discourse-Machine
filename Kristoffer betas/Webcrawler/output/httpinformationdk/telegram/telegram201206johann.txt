Johanne: Regeringen glemmer irakere
Irakere bliver ikke omfattet af nye regler for afviste asylansøgere. Dybt problematisk, mener EL.


 Der er klare forbedringer i regeringens udspil til nye regler for afviste asylansøgere, mener Enhedslisten.
Men det er dybt problematisk, at de irakere, der i første omgang var årsagen til de nye regler, ikke ser ud til at blive omfattet, mener partiets politisk ordfører Johanne Schmidt-Nielsen.
- Det er et problem, fordi det netop er den gruppe, der sidder i årevis i centrene. Vi ved, at mange af dem bliver alvorligt syge. Vores asylsystem skal bygge mennesker op - ikke bryde dem ned, lyder det fra Johanne Schmidt-Nielsen.
Irakerne, der har siddet i årevis i asylcentre, var selve baggrunden for, at regeringspartierne og Enhedslisten i sin tid kom med kravet om mulighed for udflytning efter seks måneder, påpeger hun.
- Blandt de afviste, der ikke kan udsendes, er familier med børn. Det er veldokumenteret, at børnene tager alvorlig skade af de årelange ophold i centrene, siger Johanne Schmidt-Nielsen.
- For Enhedslisten er det afgørende at de børn kommer ud af centrene, så de kan leve en bare nogenlunde normal tilværelse. En barndom skal ikke tilbringes i et asylcenter, tilføjer hun.
Enhedslisten noterer, at regeringen lægger op til, at børnefamilier "i helt særlige tilfælde" kan undtages fra kravet om at skrive under på deres egen udsendelse.
- Vi vil under de kommende forhandlinger kæmpe for, at det ikke kun gælder i nogle få særlige tilfælde, men at det bliver udgangspunktet, når der er børn involveret, siger Johanne Schmidt-Nielsen.

