Rygeforbud rykker nu ind i privaten
De første røgfri boligblokke er på vej, og flere ventes at følge efter. CEPOS og Lejerbo advarer.


 Frederikshavns Boligforening vil som den første i landet indføre totalt rygeforbud i beboeres stuer. 
Et planlagte boligbyggeri skal huse omkring 30 røgfri lejeboliger og ligge ved Sæby Strand i Nordjylland, skriver Kristeligt Dagblad. 
Samtidig melder også to af landets største boligforeninger, AAB og KAB, at de regner med inden for en nær fremtid at kunne tilbyde deres medlemmer en røgfri bolig. 
- Det er tanken, at de røgfri boliger skal dække et behov for nogle mennesker, der har en lungesygdom eller en allergi, siger forretningsfører Kim Madsen fra Frederikshavns Boligforening til Kristeligt Dagblad.
Han understreger, at rygere også kan bo i lejlighederne, men kun hvis de ikke ryger der. Gør de det, bliver de opsagt. 
Udviklingen er både fjollet og nypuritansk, mener chefjurist Jacob Mchangama fra den liberale tænketank CEPOS. Han advarer mod, at politikerne gør de røgfri boliger til en del af rygeloven. 
- De, der ejer bygningen, må selv lave regler for, hvordan man skal opføre sig. Hvis man synes, at reglerne er for snævre, må man lade være med at flytte ind. 
- Men hvis Folketinget begynder at stille krav om, at alle almene lejeboliger skal være røgfri, så har vi et problem. En sådan udvikling er helt klart på den gale side af respekten for privatlivets fred, siger Jacob Mchangama.
Han bakkes op af boligforeningen Lejerbo. Her vil man ikke blande sig i beboernes livsstil:
- Vi må gøre op med os selv, hvad det er, vi synes, en bolig skal kunne. Er det et sted, hvor vi må have lov til at udfolde vores liv? Det synes jeg, siger foreningens administrerende direktør, Palle Adamsen, til Kristeligt Dagblad.

