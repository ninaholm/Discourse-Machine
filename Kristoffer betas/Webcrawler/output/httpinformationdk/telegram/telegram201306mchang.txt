Mchangama forlader tænketanken Cepos
Debattøren Jacob Mchangama vinker farvel til tænketanken Cepos for at starte sin egen organisation.


 
	Samfundsdebattøren og juristen Jacob Mchangama optræder ofte i medierne i kraft af sin post som chefjurist i den borgerlig-liberale tænketank Cepos, men nu er det slut.

	Jacob Mchangama vinker nemlig farvel til tænketanken for at starte sit eget projekt, skriver Berlingske.

	Projektet har arbejdstitlen Justitia, og bliver også en tænketank, der har til formål at give retspolitikken større styrke i samfundsdebatten.

	Omvendt vil Cepos, som han nu forlader, især sætte fokus på økonomi og erhvervslivets betingelser i Danmark.

	- Cepos hjælper mig med at starte op, og når skibet er sat i søen, kapper vi trosserne. Tænketanken skal være uafhængig.

	- Og det vil sige, at hvis Cepos mod forventning fremsætter policy-forslag, som peger i den forkerte retning, skal jeg også kritisere dem, siger Jacob Mchamgama til Berlingske.

	Cepos blev stiftet i 2004, og Infomedia opgjorde annonceværdien af tænketankens omtale i medierne i 2012 til over 100 millioner kroner.

