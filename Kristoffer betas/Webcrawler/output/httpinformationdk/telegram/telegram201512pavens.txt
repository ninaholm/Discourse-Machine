Paven: Samfundet skal stoppe sin beruselse af rigdom
Ved julemessen i Peterskirken råder pave Frans verden til at huske simple værdier som empati og medfølelse.


 Foran titusindvis af mennesker samlet i Peterskirken i Rom til julemesse opfordrer pave Frans samfundet til at styre væk fra overfladiske værdier. I stedet bør simple værdier fylde i hverdagen, lyder det fra paven i den traditionsrige prædiken.
- I et samfund så ofte beruset af forbrugerisme, hedonisme, rigdom, ekstravagance, udseende og narcissisme, opfordrer Jesus os til at handle ædrueligt - med andre ord på en simpel, balanceret måde, hvor vi er i stand til at se og gøre, hvad der er vigtigt i livet, siger pave Frans ifølge dpa.
Han kritiserer samtidig "en verden, der alt for ofte er nådesløs over for synderen, men tolerant over for synden". Han langer også ud efter "en kultur af ligegyldighed, der ikke sjældent udvikler sig til hensynsløshed".
- Vores livsstil bør i stedet være from og fuld af empati, medfølelse og barmhjertighed, hvilket opnås dagligt gennem bøn, siger pave Frans videre i sin prædiken ifølge Reuters.
Paven, der står i spidsen for verdens 1,2 milliarder katolikker, trådte ind i Peterskirken klokken 21.30, og julemessen varede i 90 minutter.
Sikkerheden ved julemessen 24. december var skærpet i forhold til tidligere år, noterer Reuters. Mange betjente var i Vatikanet og udførte sikkerhedstjek. Alle, der skulle ind i Peterskirken, skulle gå gennem en metaldetektor.
1. juledag vil paven fremsætte sit julebudskab og den traditionelle velsignelse "urbi et orbi" - for byen og verden - til en tusindtallig menneskeskare på Peterspladsen.
