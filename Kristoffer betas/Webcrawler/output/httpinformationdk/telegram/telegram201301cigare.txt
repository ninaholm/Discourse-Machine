Cigaretrøg uden kræftstoffer kvalt af tobakslobby
Projektchef i Kræftens Bekæmpelse blev skuffet efter at have læst udspillet til nye, europæiske tobaksregler.


 Rygning koster hvert år over en halv million EU-borgere livet. I Danmark står den usunde vane årligt bag cirka 14.000 dødsfald.
Men mange af disse menneskeliv kunne reddes.
Der findes nemlig mere end 20 patenterede metoder, der helt kan fjerne eller reducere tobaksrøgens indhold af kræftfremkaldende stoffer, skriver Ekstra Bladet.
 Det var derfor med stor spænding at biokemiker og projektchef i Kræftens Bekæmpelse, Per Kim Nielsen, 19. december læste EU-Kommissionens længe ventede udspil til et nyt tobaksdirektiv.
 - Kommissionen kunne have tvunget producenterne til at bruge nogle af de mange metoder, man ved kan fjerne eller reducere indholdet af kræftfremkaldende stoffer i tobaksrøg, siger han til Ekstra Bladet.
- Men de ting er overhovedet ikke blevet overvejet, de er ikke nævnt med et ord i udspillet, tilføjer en skuffet Per Kim Nielsen.
EU-Kommissionens udspil er nu sendt videre til Europa-Parlamentet, hvor det blandt andet skal behandles af den danske parlamentariker Christel Schaldemose (S).
Hun siger til Ekstra Bladet, at hun er skuffet over, at kommissionens udspil ikke vil gøre noget reelt ved registrering og reducering af kræftfremkaldende stoffer.
 Schaldemose har dog et bud på årsagen til kommissionens ageren. Det seneste halve år er hun nemlig jævnligt blevet kontaktet af lobbyister fra tobaksindustrien. Det på trods af, at hun først nu skal til at behandle kommissionens udspil.
- Det er et signal til mig om, at tobaksindustrien har lagt et kolossalt pres på kommissionen, siger parlamentarikeren.
Hun tilføjer, at lobbyisterne måske har formået at overbevise kommissionen om, at der "ikke er nogen grund til at gøre noget", lyder det.
