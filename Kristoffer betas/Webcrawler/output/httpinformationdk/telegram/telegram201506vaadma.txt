Våd mandag og tirsdag - men sankthansbålet skånes for regn
Det tyder på tørvejr, når der tirsdag aften er bålfester rundt omkring i landet.


 Vådt og mest gråt.
Sådan begynder ugen vejrmæssigt, hvor særligt mandag kan blive regnfuld, mens der onsdag sker et mindre skifte i vejret - men ikke i retning af sommer, varsler DMI.
- Vi starter i dag med en del regn og byger og en front, der her til morgen ligger tværs ned gennem landet fra det nordvestlige Jylland og ned gennem Østjylland, Storebælt og Lolland-Falster. Det bevæger sig mod øst og fører regn med sig, fortæller Mogens Rønnebek, vagthavende meteorolog.
Tirsdag byder både på sol og skyer, der kan indeholde regn og torden.
Men det tyder alligevel på, at sankthansaften ikke drukner i nedbør, så det skulle blive til at få fut i bålet og sende heksen til Bloksbjerg.
- Hen mod aftenen begynder bygerne at falde lidt sammen. De fleste steder er der tørt om aftenen, og der er kun lokale byger tilbage til båltændingstid, siger Mogens Rønnebek.
Der er størst risiko for regn, hvis man befinder sig til sankthansarrangement på Bornholm, tilføjer han.
Selvom der ikke nødvendigvis bliver behov for regnjakke, kan der være god grund til at tage en tyk trøje på, da temperaturen tirsdag aften ligger på 12-13 grader.
Onsdag slår vejret om:
- Efter en våd mandag og bygerne tirsdag ser det ud til, at resten af ugen overvejende bliver tør med varierende mængder af sol og kun omkring 15 grader, siger Mogens Rønnebek.
Årsagen til det køligere vejr onsdag til fredag er, at der kommer kold luft ind over Danmark fra vest.
- Det er et køligt hjørne at få luften fra, konstaterer Mogens Rønnebek.
Man må derfor vente til weekenden, før temperaturerne - muligvis - sniger sig op på 20 grader.
