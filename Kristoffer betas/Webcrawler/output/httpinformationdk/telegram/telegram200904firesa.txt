Fire sårede soldater hjem til Danmark



 Fire danske soldater skal hurtigst muligt flyves hjem for at få yderligere behandling på Rigshospitalet, oplyser Hærens Operative Kommando (HOK). De fire soldater blev såret søndag, da to vejsidebomber gik af i Helmand-provinsen, nær den fremskudte base Armadillo. En 24-årig konstabel fra Charlie-kompagniet ved Gardehusarregimentet i Slagelse blev indlagt i kritisk tilstand med svære kvæstelser, mens de tre andre er uden for livsfare
 - Vi har ikke yderligere oplysninger om deres tilstand. Nu arbejder vi på at få de nødvendige tilladelser til overflyvning, så de alle fire kan komme hjem til behandling på Rigshospitalet, siger presseofficer Kim Grünberger fra HOK.
 Den 24-årige blev ramt, da den første vejsidebombe gik af, og da andre soldater rykkede ud for at undsætte ham, blev de ramt af en ny vejsidebombe, som sårede yderligere tre.
 Med helikopter blev den 24-årige fløjet til felthospitalet i Camp Bastion, mens de andre blev evakueret til felthospitalet på Kandahar Air Field. 
 Angrebet er del af en kedelig udvikling for Nato-soldaterne i Afghanistan. I januar og februar 2009 blev antallet af dræbte soldater tredoblet til i alt 32 i forhold til året før, mens antallet af sårede steg 146 procent. Ifølge amerikanske militærkilder kan det øgede antal angreb skyldes bedre organisation blandt oprørere. Samtidig bliver bomberne kraftigere.
