Al-Qaeda-leder beder enlige ulve angribe Vesten
I en video på Twitter opfordrer lederen Ayman al-Zawahiri til angreb på især USA og Israel.


 Terrororganisationen al-Qaeda opfordrer nu sine sympatisører til at udføre angreb på vestlige lande på egen hånd.
Det er al-Qaedas leder og ansigt udadtil, Ayman al-Zawahiri, der kommer med opfordringen i en video, som er blevet lagt på Twitter mandag, oplyser organisationen Site.
Angrebene fra de såkaldte "lone wolves" (enlige ulve, red.) bør især gå ud over USA, siger Zawahiri.
- Det vigtigste er at ramme Vesten og især USA i deres eget hjem og angribe deres interesser, som er spredt ud over hele verden, siger han i videoen.
Han hylder også de palæstinensere, der den seneste tid har udført knivangreb på israelere i Israel og på Vestbredden.
- Israels støtter skal betale med deres blod og deres økonomi, siger han ifølge Site i videoen, der noget utraditionelt er lagt ud på et socialt medie og ikke en hjemmeside med tilknytning til al-Qaeda.
De senere år har angreb fra lone wolves kostet liv i mange dele af verden.
I 2013 blev tre personer dræbt og 264 såret ved eksplosioner under Boston Marathon. To brødre med tjetjensk baggrund stod bag bomberne og handlede angiveligt på egen hånd.
Ayman al-Zawahiri bruger også tid i videoen på at gentage budskabet om, at jihadister fra Tyrkiet til Nordafrika bør forene sig på trods af hans modstand mod Islamisk Stats selvudråbte kalifat i Syrien og Irak.
Zawahiri blev leder af al-Qaeda efter Osama bin Ladens død i 2011.
