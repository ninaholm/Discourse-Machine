Syriske oprørere indgår våbenhvile med islamister
Efter voldsomme kampe mellem syriske oprørsgrupper har parterne indgået fred i grænsebyen til Tyrkiet Azaz.


 Syriske oprørere fra Den Nationale Koalition er fredag blevet enige med militante islamister om at indgå våbenhvile i byen Azaz, der ligger tæt på grænsen til Tyrkiet.
Det oplyser Det Syriske Observatorium for Menneskerettigheder, der er på oprørernes side.
De militante islamister erobrede onsdag Azaz fra oprørerne efter flere timers voldsomme kampe mod Syriens Frie Hær.
Bag angrebene på de moderate oprørere står folk med tilknytning til terrorgruppen al-Qaeda, der er samlet i en bevægelse, som kalder sig Den Islamiske stat Irak og Levanten.
Jihadisterne, der lige som oprørerne bekæmper præsident Bashar al-Assads regime, har også forsøgt at indtage den oprørskontrollerede grænseovergang til Tyrkiet ved Bab as-Salameh.
Den Nationale Koalition beskylder jihadisterne for at agere efter en "udenlandsk dagsorden" og for forsøg på at skabe "en ny stat inden for Syrien".
Azaz var en af de første byer, der i juli 2012 blev erobret af Syriens Frie Hær. Oprørerne gjorde byen til deres administrative center.
Spændingerne mellem de militante ultrareligiøse og Syriens Frie Hær er trappet meget op de seneste måneder, særligt i det nordlige Syrien, hvor Assads modstandere kontrollerer et stort landområde.
