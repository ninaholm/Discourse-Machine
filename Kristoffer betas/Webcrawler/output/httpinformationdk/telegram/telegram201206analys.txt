Analyse: Løftebruds-regeringen er en myte
Kun 14 procent af S og SF's fælles politiske udspil er blevet droppet, viser analyse fra Mandag Morgen.


 Kritikken er gennem de seneste måneder haglet ned over statsminister Helle Thorning-Schmidt (S), fordi hun og regeringsfællerne gang på gang har brudt deres valgløfter.
 Sådan forholder det sig i hvert fald ifølge regeringens politiske modstandere, kommentatorer og flere medier.
Men nu viser en ny analyse lavet af Ugebrevet Mandag Morgen, at den såkaldte "løftebruds-regering" rent faktisk er en myte.
En detaljeret gennemgang af de fælles politiske udspil fra S og SF før valget viser omvendt, at Thorning og Søvndal har fået gennemtrumfet langt flere af deres forslag, end det umiddelbart fremgår af medierne.
 Det skriver Mandag Morgen, som i ugebrevets kortlægning har set på 315 konkrete forslag, der er fremsat i den økonomiske plan "Fair Løsning 2020", samt en række fælles udspil.
Heriblandt er "Tryghed om sundhed", "En ny start for folkeskolen", "En aktiv og ansvarlig udenrigspolitik" og "Danmark har ikke råd til arbejdsløs ungdom".
Ud af 315 fælles forslag fra S og SF, som blandt andet dækker over store reformer, vækststrategi, asylcentre og kollektiv trafik, er 270 forslag enten gennemført, påbegyndt eller en del af regeringsgrundlaget
Ud af disse 270 forslag er 70 på nuværende tidspunkt blevet vedtaget ved lov eller som et nyt initiativ. 148 forslag er genstand for aktuelle forhandlinger, snarlige reformudspil eller udvalgsarbejde.
De resterende 52 forslag er omfattet af regeringsgrundlaget, men endnu ikke sat i søen.
45 af de 315 forslag - svarende til 14 procent - er blevet droppet, efter regeringen kom til magten.
Den massive kritik af regeringens brudte valgløfter har været medvirkende til, at Socialdemokraterne står til at få det dårligste valgresultat i 114 år.
Partiet er også blevet kritiseret for at føre alt for blå politik, men det maner analysen fra Mandag Morgen også til jorden.
- Regeringens økonomiske politik er også langt mere "rød" end det billede, oppositionen og medierne forsøger at tegne, skriver Mandag Morgen på ugebrevets hjemmeside.
