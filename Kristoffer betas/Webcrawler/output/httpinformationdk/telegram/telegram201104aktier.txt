Aktierne i Sony falder efter læk af data
Investorerne sender Sonys aktier ned på børsen i Tokyo af frygt for sagsanlæg fra Play Station-brugere


 Aktierne i den japanske elektronikgigant Sony falder torsdag med over fire procent på børsen i Tokyo efter selskabet onsdag bekræftede, at hackere muligvis har stjålet kreditkortoplysninger fra brugere af selskabets PlayStation netværk.
Sony advarede onsdag brugere af PlayStation om, at deres personlige oplysninger om kreditkort, adgangskoder, alder og erhverv, kan være stjålet af hackere.
Helt op til 77 millioner brugere kan været ramt, og der er tale om en af de værste sikkerhedslækager nogen sinde.
- Oplysninger kan være kommet i ukendte og uautoriserede personers besiddelse, hed det i en erklæring fra Sony.
Lækagen er sket ved, at nogen er trængt ind i netværket og har tappet det for oplysninger. Problemerne begyndte den 20. april, da brugere fik problemer med at logge ind på netværket.
Problemerne fortsatte i flere dage, inden Sony gik ud og meddelte, at problemerne skyldtes "en ekstern indtrængen", hvilket i daglig tale betyder, at hackere har været på spil.
Sony opfordrer derfor brugerne til at være på vagt og holde øje med suspekt aktivitet. Sony har hyret et eksternt sikkerhedsfirma til at efterforske den uautoriserede indtrængen.
Investorernes bekymring skyldes især, at Sony ifølge eksperter risikerer at blive afkrævet erstatninger af brugerne af netværket. Desuden frygtes hele sagen at svække Play Station netværkets tiltrækning.

