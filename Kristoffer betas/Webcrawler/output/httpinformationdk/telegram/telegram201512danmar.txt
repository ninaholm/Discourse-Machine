Danmark hånes på klimatopmøde for at sænke ambitioner
Den danske regering vinder tvivlsom pris for at skære i klimastøtte til ulande. Fuldt fortjent, mener ngo'er.


 Den danske regering og klima- og energiminister Lars Chr. Lilleholt (V) bliver torsdag sat i skammekrogen på klimatopmødet COP21 i Paris.
Danmark vinder den tvivlsomme pris "Fossil of the Day" (Dagens Fossil), som uddeles af det internationale klimanetværk CAN (Climate Action Network), der repræsenterer 950 miljøorganisationer. Prisen gives til lande, der blokerer fremskridt i forhandlingerne.
Andenpladsen går torsdag til Danmark, fordi regeringen inden FN-topmødet har sænket ambitionerne på flere områder, oplyser klimachef John Nordbo fra WWF Verdensnaturfonden og Jens Mattias Clausen, klimapolitisk rådgiver hos Greenpeace.
- Vi er ikke længere duksen i klimaklassen. Regeringens svækkede ambitioner er virkelig noget, der bemærkes ude i verden, siger Nordbo.
- Det er trist, at vi, der engang inspirerede hele verden, nu bliver trukket igennem et søle af hån og latterliggørelse og får sådanne priser, som man ikke ligefrem stiller på kaminhylden, tilføjer John Nordbo.
Danmark har dels skåret sin internationale klimafinansiering med omkring 40 procent fra 500 millioner årligt til 270 millioner kroner næste år.
Dels er de 156 millioner kroner, som statsminister Lars Løkke (V) i mandags annoncerede som klimastøtte til de mindst udviklede lands fond (LDCF), ikke nye (additionelle) midler.
Hertil kommer, at regeringen skærer forskning i grøn energi gennem udviklings- og demonstrationsprogrammet EUDP fra 375 millioner til 127 millioner kroner. Dog øremærkes 580 millioner i 2020 til samme program i USA-initiativet Mission Innovation.
Også andre grønne ordninger og initiativer beskæres eller skrottes helt. Prisen er derfor fuldt fortjent, mener Jens Mattias Clausen.
- Regeringen bliver nu udstillet for at køre rent dobbeltspil, hvor Løkke og Lilleholt på den ene side skærer drastisk på klimaområdet på den hjemlige finanslov for så at tage til Paris og bryste sig foran verdenssamfundet af fortsat at være foregangsland, siger han.
"Fossil of the Day" har været uddelt på de årlige klimaforhandlinger siden 1999.
