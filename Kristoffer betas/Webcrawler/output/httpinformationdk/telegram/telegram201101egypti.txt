Egyptisk politi anholder muslimske ledere
Egyptisk politi slår til mod Det Muslimske Broderskab. Samtidig forlyder det, at internettet er afbrudt.


 Det egyptiske politi har slået til mod Det Muslimske Broderskab og har anholdt mindst 20 personer, herunder mindst ti af broderskabets mest fremtrædende medlemmer forud for fredagens bebudede demonstrationer, oplyser deres advokat.
Ifølge advokaten Abdel-Moniem Abdel-Maksoud blev de alle anholdt under aktioner natten til fredag. Blandt de anholdte er talsmændene Essam El-Erian, Mohamed Mursi og Hamdy Hassan.
- Grunden er selvfølgelig kendt: det er på grund af det, der forventes at ske i morgen, siger advokaten til nyhedsbureauet Reuters.
En sikkerhedskilde bekræfter, at myndighederne har givet ordre til, at der slås til mod Det Muslimske Broderskab i løbet af natten.
- Vi har fået ordre til at foretage en aktion mod broderskabet af sikkerhedsgrunde, siger kilden til Reuters.
Ifølge nyhedsbureauet AFP er der blandt de anholdte fem tidligere medlemmer af parlamentet og fem medlemmer af broderskabets øverste ledelse.
Det Muslimske Broderskab har ikke været involveret i de seneste dages demonstrationer i Egypten, der er arrangeret af unge, som er vrede over dårlige leveforhold og et diktatorisk styre.
Mange af broderskabets medlemmer ventes dog at deltage i de demonstrationer, der er varslet i forbindelse med fredagsbønnen.
Demonstrationerne er blevet organiseret via blandt andet Facebook og Twitter. 
Natten til fredag forlød det, at internettet og sms-tjenesterne blev forstyrret og kun virkede sporadisk rundt om i landet. Regeringen afviser, at den har afbrudt eller forstyrrer netværkene.
Den egyptiske regering har advaret de unge demonstranter mod at lade Det Muslimske Broderskab bruge demonstrationerne til det, som myndighederne kalder "en skjult dagsorden".
Ifølge oppositionslederen Mohamed ElBaradei bruger regeringen frygten for den islamiske opposition som en undskyldning for et diktatorisk styre. 
