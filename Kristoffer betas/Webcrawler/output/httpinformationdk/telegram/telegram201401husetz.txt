Huset Zornig betaler penge tilbage fra millionpulje
Lønudgifter til Lisbeth Zornig Andersen fra omstridt millionuddeling betales tilbage til Socialministeriet.


 Lisbeth Zornig Andersen betaler hele sin løn, som hun har modtaget fra den millionpulje, der gik til kampagnen Stemmer på kanten forud for efterårets kommunalvalg, tilbage til Socialministeriet.
Det skriver Berlingske.
I alt vil Huset Zornig betale mere end 100.000 kroner tilbage ud af den million, som socialminister Annette Vilhelmsen (SF) tildelte Lisbeth Zornig Andersen for rullende kameraer i august sidste år. Og som siden har resulteret i en næse til ministeren
- Som billedet tegner sig, kommer vi som minimum til at betale lidt mere end 100.000 kroner fra den samlede støtte tilbage, som aldrig er blevet brugt, siger Mikael Lindholm, der er partner i Huset Zornig til Berlingske.
Ifølge avisens oplysninger var 112.000 kroner af det samlede tilskud på en million kroner målrettet løn til Lisbeth Zornig Andersen som projektleder for to måneders arbejde i oktober og november.
Mikael Lindholm forklarer til Berlingske, at pengene betales tilbage, fordi Lisbeth Zornig har fået dækket sin løn fra andre steder.
- Det er jo tale om et samlet budget, hvor vi har kunne se, at blandt andet Lisbeth Zornigs løn kunne blive dækket fra andre indtægtskilder, siger Mikael Lindholm.
Annette Vilhelmsen har i et tidligere svar til Folketinget forklaret, at Huset Zornig inden udgangen af april skulle indsende et regnskab over brugen af millionstøtten.
Det regnskab er fortsat under udarbejdelse, men ifølge Berlingske er i alt 764.000 kroner budgetteret til at gå til lønudgifter, mens de resterende penge skulle gå til blandt andet husleje, politikermøder og annoncering.
Annette Vilhelmsen har modtaget en næse for at love pengene til Lisbeth Zornig Andersen længe før ansøgningsfristen udløb, og ministeren har samtidig sat en uvildig advokatundersøgelse af forløbet i gang.
