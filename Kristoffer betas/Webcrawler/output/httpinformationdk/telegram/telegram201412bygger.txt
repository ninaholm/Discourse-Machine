Byggeriet ansætter langt flere lærlinge
Især er der fremgang inden for tømrer- og VVS-fagene. Trods fremgang er der fortsat 1700 i skolepraktik.


 Efter flere års tilbagegang i antallet af nye lærepladser i byggeriet og en absolut bundrekord sidste år, er der i år udsigt til det højeste antal uddannelsesaftaler siden 2008, skriver Licitationen - Byggeriets Dagblad.
I årets første 10 måneder er der indgået 5475 uddannelsesaftaler inden for uddannelserne i byggefagene.
Det er flere end på samme tidspunkt af året siden 2008, hvor byggefagene stod for 6907 aftaler. I forhold til sidste år er der tale om en fremgang på knap 22 procent.
I forhold til de seneste par måneder er fremgangen dog reduceret en smule. Det viser de nyeste tal fra Undervisningsministeriets praktikpladsstatistik.
Det er ikke mindst tømreruddannelsen og uddannelserne inden for installationsfagene, der trækker fremgangen.
Således er der indgået en tredjedel flere aftaler på tømrerområdet, mens VVS-energiuddannelsen kan notere en fremgang på 29 procent.
- Virksomhederne har god fokus på at ansætte flere lærlinge. De er klar over, at de kan komme til at mangle den kvalificerede arbejdskraft.
- De har holdt igen med at lave uddannelsesaftaler på grund af aktivitetsniveauet, og mange er da fortsat bekymrede over ordresituationen - måske også på grund af usikkerhed i forhold til hvad Boligjobordningens bortfald betyder, siger Tina Voldby, underdirektør i Tekniq til Licitation.
Selv om der er blevet lavet flere aftaler om praktik i en virksomhed, er antallet af unge uden den ønskede praktikplads i byggeriet dog også stigende.
I alt godt 2800 unge mangler ifølge Undervisningsministeriets opgørelse praktikplads. Heraf har knap 1700 valgt at fortsætte uddannelsen i skolepraktik.
