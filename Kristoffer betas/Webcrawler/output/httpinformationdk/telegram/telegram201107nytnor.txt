Nyt norsk havområde kortlægges
Efter at Norge og Rusland er nået til enighed om et omstridt område, gælder det jagten på olie og gas.


 Efter at delelinjen mellem Norge og Rusland er trådt i kraft, har de nye norske områder i Barentshavet ikke nået at være norsk territorium i mere end en enkelt dag, før kortlægningen af olie og gasressourcerne er i gang.
Det seismiske fartøj Harrier Explorer har afsluttet sine opgaver i den anden nye olieprovins omkring Jan Mayen.
 Torsdag var skibet på position i Barentshavet, klar til at rykke ind efter midnat i den sydligste del af det tidligere omstridte område.
- Jeg er optimist og har store forventninger til kortlægningen. Der er gjort meget interessante fund vest for dette område. På russisk side, øst for området, ved vi, at der er gjort enorme fund, siger olieminister Ola Borten Moe.
Under de langvarige forhandlinger om delelinjen blev Norge og Rusland enige om ikke at kortlægge de omstridte områder i Barentshavet, før grænsespørgsmålet var afklaret.
Bårde nordmænd og russere har foretaget seismiske målinger i området, og i næsten drømmende vendinger tales der om lovende områder med enorme mængder kulbrinter.
Den russiske avis Moscow Times skriver torsdag, at det tidligere omstridte område kan indeholde 6,8 milliarder ton olie og gas.
Avisen citerer også den russiske forsker Leonid Surgutsjov fra Stavangers Internationale Forskningsinstitutt for, at den norske del af det tidligere omstridte område formentlig er dobbelt så ressourcerig som olie- og gasreserverne i Nordsøen.
- Det har jeg aldrig sagt. Det, jeg sagde, var, at den geografiske udstrækning af Barentshavet er mere end dobbelt så stort som Nordsøen. Det er noget helt andet end at tale om dobbelt så meget olie og gas som i Nordsøen, siger Surgutsjov.
Fra norsk side har man været meget tilbageholdende med at antyde omfanget af ressourcerne i det ny område.
