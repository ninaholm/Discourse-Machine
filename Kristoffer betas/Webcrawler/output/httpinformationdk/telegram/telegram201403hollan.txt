Hollandsk museum er i vildrede med kunst fra Krim
Museum i Holland har lånt værdifuld kunst fra museer på Krim. Nu ved museet ikke, hvor kunsten skal afleveres.


 Et museum i Amsterdam i Holland befinder sig pludselig i et dilemma på grund af krisen i Ukraine, hvor Rusland har annekteret den ukrainske halvø Krim.
Inden det kom så vidt, lånte Allard Pierson-museet forskellige kunstgenstande fra fem museer i Ukraine - fire af dem ligger på Krim.
Den ukrainske kunst er med på en udstilling, der er i gang nu, men museet skal til at finde ud af, hvor de udlånte genstande skal afleveres, når udstillingen er slut.
Skal de til Kijev i Ukraine, eller skal de til Moskva i Rusland?
Blandt kunstgenstandene er nogle fra det syvende århundrede.
Yasha Lange er talskvinde for Amsterdams universitet, der ejer museet, og hun siger, at museet nu er endt med et meget komplekst problem.
- Hvem ejer disse genstande? Kunstgenstandene vil forblive i Holland frem til afslutningen på udstillingen. Men på grund af de politiske forandringer undersøger vi nu, hvem vi skal aflevere dem til, siger Lange.
Hun tilføjer, at museet har henvendt sig til det hollandske udenrigsministerium for at få ministeriets holdning til sagen.
Lange siger videre, at museet hele tiden er i kontakt med myndighederne i Kijev og Moskva for at finde ud af, hvad der skal gøres.
Udstillingen på museet slutter den 18. maj.
