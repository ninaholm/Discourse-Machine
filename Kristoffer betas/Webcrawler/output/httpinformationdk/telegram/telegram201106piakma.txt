Pia K.: Marlene Wind er færdig
Troværdigheden til den højtprofilerede forsker Marlene Wind er gået i nul, siger DF-partiformanden.


 Marlene Wind, EU-ekspert og professor i statskundskab, er "gået over stregen" og er "fuldstændig færdig" som neutral ekspert i medierne.
Det mener partiformand Pia Kjærsgaard fra Dansk Folkeparti, som langer voldsomt ud efter den flittigt citerede forsker fra Københavns Universitet, der har kritiseret aftalen mellem regeringen og DF om skærpet grænsekontrol.
- Jeg mener, at hun er færdig. Fuldstændigt færdig. Marlene Wind har ladet det løbe af med sig, og hun må være færdig som den person, der udtaler sig som ekspert på EU-området, siger Pia Kjærsgaard til Ritzau.
- Der er nogle typer, der lader sig beruse af at være i medierne konstant. Til dem hører hun. Og så går det pludseligt galt. Og når det er gået galt, er det for sent, tilføjer hun.
Marlene Wind har blandt andet kaldt grænseaftalen for "valgflæsk", som appellerer til "den indre svinehund", og den slags bemærkninger får Pia Kjærsgaard til at rase.
- Det er uhyrlige ting, som hun siger, lyder det.
- Hun har overspillet sin rolle, og jeg mener, at hun er passé. Hendes troværdighed er fuldstændigt svækket i medierne, når hun går sådan over stregen, siger Pia Kjærsgaard.
DF-lederen lægger dog ikke op til, at Marlene Wind skal fyres eller suspenderes fra sin stilling, lyder det.
- Men man kan undre sig over, at Københavns Universitet kan have tillid til sådan en person. De skulle ransage sig selv, men det er ikke noget, jeg vil blande mig, siger hun.
Kritiske røster mener, at Pia Kjærsgaard kun angriber Marlene Wind, fordi statskundskabsprofessoren siger ting, som regeringen og DF ikke bryder sig om at høre.
Men det afviser DF-lederen pure.
- Nej, nej. Så skulle jeg have kollapset for mange år siden. Det er meget sjældent, at jeg tager til genmæle mod den slags. Men jeg synes, det har været nødvendigt at sige: Nu er det altså nok, lyder det.
