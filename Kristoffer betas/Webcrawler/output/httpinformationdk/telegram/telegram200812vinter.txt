Vinterbergs "Festen" som radiodrama



 En af dansk filmhistories største succeser, Thomas Vinterbergs "Festen", bliver nu også opført som radioteater. 
 Filmen har begejstret mennesker over det meste af verden både som film og teaterstykke. Når "Festen" nu også kan høres i radioen, er der nærmest tale om en tilbagevenden til udgangspunktet.
 Det var netop i radioen, instruktøren oprindeligt fik sin inspiration til filmens handling. Nærmere bestemt i P1-programmet Koplevs Krydsfelt, hvor en mand i 1995 fortalte, hvordan han til sin fars 60 års fødselsdag holdt en tale og afslørede sin fars seksuelle overgreb på ham og hans tvillingsøster.
 Radiodramaet adskiller sig ikke blot fra filmen ved fraværet af levende billeder. Der er også skrevet nye scener og dialoger. 
 På rollelisten finder man blandt andre Baard Owe og Karen-Lise Mynster. Radiodramaet sendes på P2 lørdag d. 27 december og igen nytårsdag.

