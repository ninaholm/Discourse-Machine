Ikke problemer for danskere Thailand



 De danske rejsebureauer bevarer roen trods de opblussede uroligheder i Thailand. Det er ikke sæson for rejser til Thailand, og de danske turister befinder sig ikke der, hvor urolighederne er. Sådan lyder vurderingen fra Birthe Madsen, der er formand for Rejsearrangører i Danmark og administrerende direktør hos Star Tour.
 - Jeg har lige fået en melding fra vores vagtcentral derovre, og vi har kun fem kunder i Bangkok, og de har det godt. Jeg har heller ikke hørt fra nogle af kollegerne i branchen, at der skulle være problemer, siger Birthe Madsen til Ritzau.
 Som situationen er i øjeblikket, vurderer Birthe Madsen, at det ikke er nødvendigt med nogen former for ekstraordinære tiltag fra rejsebureauernes side.
 - Man kan sige, at så længe det ikke går ud over lufthavnene, som det gjorde, sidst der var uroligheder derovre, så er der ikke nogen problemer, siger hun.
 Det danske Udenrigsministerium opfordrer i dets rejsevejledning turister i Thailand til at udvise forsigtighed og til at følge situationen nøje. Ministeriet oplyser desuden, at der kan forventes store trafikproblemer i Bangkok i forbindelse med urolighederne.
