Pressechef vender tilbage til Venstre
Venstre får ny pressechef. Det er partiets tidligere pressechef Mikkel Faurholdt.


 Venstres tidligere mangeårige pressechef og særlige rådgiver eller spindoktor for daværende finansminister Thor Pedersen (V), Mikkel Faurholdt, gør comeback på Borgen.
Mikkel Faurholdt er blevet ansat som pressechef i Venstres Center for Kommunikation og Politik på Christiansborg. Han afløser Mikael Børsting, som er blevet statsminister Lars Løkke Rasmussens (V) spindoktor.
- Mikkel skal yde strategisk og kommunikationsmæssig rådgivning. Han repræsenterer en erfaring og en tyngde, som Venstre ser frem til at nyde godt af, siger Venstres gruppeformand Kristian Jensen og tilføjer:
- Vi har store forventninger til Mikkel, som vi kender godt fra et tidligere ansættelsesforhold.
Mikkel Faurholdt er uddannet journalist og har arbejdet på blandt andet Jyllands-Posten og dagbladet BT.
Da han første gang, i 2002, blev ansat som Venstres pressechef, kom han fra jobbet som informationschef ved TV Danmark.
Her måtte han blandt andet håndtere krisen, da deltagerne i reality tv-showet Big Brother et nat fik nok og stak af fra det kameraovervågede hus.
Udover det har den forhenværende KU'er været medforfatter til bogen "Ninn" om Erik Ninn-Hansen (K) samt forfatter til "Det konservative blodbad" om de konservative magtkampe i 1990'erne.
Sidstnævnte medførte, at den daværende konservative gruppeformand, Helge Adam Møller, forbød sine gruppe- og partifæller at tale med Mikkel Faurholdt.
Taleforbuddet afholdt dog ikke flere kilder i at fodre Mikkel Faurholdt med pikante detaljer fra De Konservatives uforsonlige magtkamp.
Siden Mikkel Faurholt stoppede i Finansministeriet i 2007, har han arbejdet som kommunikationschef i Sjælsø A/S og kommer senest fra en stilling som seniorrådgiver i konsulenthuset Gunbak i København.
