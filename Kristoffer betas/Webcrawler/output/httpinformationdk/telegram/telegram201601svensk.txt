Svensk politi afventer melding fra Lars Løkke Rasmussen
Den første dag med svensk id-kontrol forløber roligt, men politiet forventer større pres de kommende dage.


 Rygtet om en skærpet svensk grænsekontrol og kravet om billed-id for de rejsende, som krydser Øresund med tog, bus eller færge, afholder migranter og flygtninge fra at rejse mod Sverige.
Det vurderer presseansvarlig for det svenske politi i region syd Ewa-Gun Westford, efter den ekstra kontrol ved den dansk-svenske grænse trådte i kraft ved midnat.
I løbet af natten, morgenen og formiddagen er kontrollen forløbet roligt, fortæller Ewa-Gun Westford. Hun forventer dog, at der vil komme mere pres på grænserne i den kommende tid.
- Nogle mennesker tager ikke til Sverige lige nu, fordi de er nervøse, men det vil stilne af om et par dage, tror jeg, og folk vil begynde at tænke mindre over den skærpede grænsekontrol, siger Ewa-Gun Westford til Ritzau fra perronen på Hyllie Station lidt uden for Malmø.
Det er det første sted, der tjekkes id på svensk grund, hvis man rejser med tog fra Danmark til Sverige.
Id-kontrollen på Hyllie Station har hele morgenen fungeret gnidningsfrit, hvor ankomne til Sverige har vist kørekort, pas eller for svenskernes vedkommende et nationalt id-kort.
- Det er stadig juleferie, og der er derfor færre, der rejser, men om et par dage vil vi have et tydeligere billede af situationen, siger Ewa-Gun Westford.
Hun afventer ligeledes meldingen fra den danske statsminister Lars Løkke Rasmussen (V), som mandag klokken 12 orienterer om situationen i kølvandet på den skærpede grænsekontrol.
- Vi bliver nødt til at afvente og se, hvordan dagen i dag kommer til at forløbe. Vi må også vente og se, hvad det er for en situation, vi har, når den danske statsminister har holdt pressemøde.
Svenske SVT skriver på sin hjemmeside, at "flere asylansøgere" er blevet afvist i kontrollen i Københavns Lufthavn. Ifølge Ewa-Gun Westford er kun en enkelt person blevet afvist ved den svenske grænse efter at have rejst over Øresund.
- Jeg tror, der var en enkelt kvinde, som kom i nat, der blev afvist, men jeg er ikke sikker, siger hun.
