Hiroshima-bombe: 50.000 i bøn for ofre
En kæmpe folkemængde mindedes ofrene for atombomben i 1945, som tog livet af 140.000 mennesker i Hiroshima.


 En klokke ringede for at indlede et minuts stilhed, mens folk tog hinanden i hånden for med bøn at mindes ofrene for den atombombe, der for 67 år siden tog livet af 140.000 mennesker i Hiroshima.
Omkring 50.000 mennesker var mandag samlet til mindeceremonien, som blev holdt i Hiroshima Peace Memorial Park i den centrale del af byen. Det skriver nyhedsbureauet AFP.
- På denne dag, i denne by. Lad mig sige det igen: Der kommer aldrig et nyt atomangreb. Aldrig, sagde Angela Kane, FN's højkommissær for nedrustning.
Hun læste op af en meddelelse fra Ban Ki-moon, FN's generalsekretær.
- Disse våben har ingen legitim plads i vores verden. At udrydde disse våben er både moralsk rigtigt og praktisk nødvendigt for at beskytte menneskeheden, sagde Angela Kane på vegne af Ban Ki-moon.
Atombomben - Little Boy - detonerede over Hiroshima den 6. august 1945.
Efter en fem timers flyvetur fra den lille ø Tinian cirka 2500 kilometer sydøst for Japan smed det amerikanske "Enola Gay"-bombefly fra 580 meters højde over Shima Hospital i Hiroshimas centrum den første atombombe i krigstid.
Hvor gaderne kort forinden havde været fulde af liv, forvandlede atomglimtet øjeblikkeligt byen til et sandt inferno.
 Inden for få sekunder havde en gigantisk varme- og trykbølge på mindst 6000 grader celsius gjort Hiroshima til et sviende helvede.
Alt opretstående blev jævnet med jorden. Af byens cirka 350.000 indbyggere blev over 70.000 dræbt på stedet. Ved udgangen af december 1945 havde bomben krævet mindst 140.000 dødsofre.
Skrækslagne overlevende med kroppe dækket af forfærdelige forbrændinger og med huden hængende i løse strimler vandrede målløse og forvirrede gennem ruinerne.
Så blev himlen over Hiroshima mørk. Sort regn fyldt med radioaktivt aske faldt til jorden og forurenede de intetanende overlevende.
Den 9. august smed USA en atombombe over Nagasaki. Bomben krævede mere end 70.000 menneskeliv.
