Mindst 31 islamister dræbt i syriske luftangreb
Det syriske regime har sat hårdt ind for at bekæmpe Islamisk Stat, lyder det fra aktivistgruppe.


 Mindst 31 militante fra gruppen Islamisk Stat er blevet dræbt i en stribe luftangreb, som syriske regeringsstyrker står bag, lyder det fra aktivistgruppen Syrisk Observatorium for Menneskerettigheder.
Angrebene fandt sted i provinsen Raqa, der er højborg for den militante gruppe.
- Regimet udførte 13 angreb på byen Raqa og 11 mod byen Tabqa i Raqa-provinsen og dræbte mindst 31 jihadister og sårede dusinvis af dem, udtaler aktivisterne, der har base i London.
Ifølge aktivistgruppens leder Rami Abdel Rahman var angrebene det syriske regimes "mest intensive" mod Islamisk Stat (IS), siden islamisterne sluttede sig til den mere end tre år lange syriske konflikt i foråret 2013.
IS har kontrolleret det meste af Raqa-provinsen siden februar, efter at de smed andre oprørsgrupper, der kæmper for at afsætte præsident Bashar al-Assads regering, på porten.
Ifølge observatoriet har regimet også gennemført luftangreb i den østlige provins Deir Ezzor samt Akhtarin og Dabeq i Aleppo-provinsen - to nordlige byer, som IS erobrede fra andre oprørere onsdag.
Det syriske militær har fokuseret på at bekæmpe IS, siden gruppen i juni erklærede et "kalifat" i Syrien og nabolandet Irak, hvor gruppen i den seneste uge har været mål for amerikanske luftangreb.
- Regimet ønsker at vise amerikanerne, at det også er i stand til at ramme IS, siger Abdel Rahman, hvis gruppe modtager informationer fra aktivister og medicinske kilder i Syrien.
IS, der praktiserer en streng fortolkning af islam med voldsomme straffe såsom halshugninger, har også kontrol over det meste af Deir Ezzor ved den irakiske grænse.
