Grækerne er centimeter fra milliardhjælp
På vej ind til endnu et krisemøde om Grækenlands redningspakke er der optimisme blandt mødedeltagerne.


 Grækerne krydser mandag igen fingre for, at de 17 eurolande vil godkende en udbetaling af de over 230 milliarder kroner i lån, de har ventet på siden juni.
Alene de sidste to uger har der været holdt tre møder for at nå til enighed.
- Det er helt afgørende, at vi fjerner den usikkerhed, der lige nu hænger over Grækenland. Jeg vil opfordre eurolandene og IMF (Den Internationale Valutafond, red.) til at gå de sidste kilometer for at få en aftale i dag, siger EU's økonomikommissær Olli Rehn.
 - Faktisk drejer det sig kun om centimeter. Men intet er afgjort, før alt er aftalt. Og vi har brug for de sidste centimeter fra alle parter for at nå en aftale, tilføjer Rehn på vej ind til eurogruppemødet i Bruxelles.
Da han for en uge siden mødtes med de 17 finansministre fra eurolandene, måtte de efter 12 timers tovtrækkerier til klokken fire om natten opgive at nå til enighed.
Søndag var Frankrigs finansminister, Pierre Moscovici, dog optimistisk.
- Jeg mener, at vi er tæt på en løsning. Jeg ved ikke, om vi når frem til den i morgen, men jeg ved, at det er muligt, og jeg vil have en aftale, sagde Moscovici til tv-stationen BFM.
Låneraten på 230 milliarder har været forsinket siden juni, fordi Grækenland kom bagud med lovede reformer og besparelser, mens landet var ramt af store politiske slagsmål og holdt to parlamentsvalg i løbet af bare tre måneder.
Finansministrene diskuterer blandt andet, om eurolandenes nationalbanker skal nedskrive værdien af de græske statsobligationer, de har liggende. Det tvang man i februar private investorer til at gøre.
Et andet stort stridsspørgsmål har været, om grækerne skal have to år længere til at bringe deres gæld ned.
Eurogruppen har kæmpet for at give grækerne to år mere til at bringe deres gæld ned, mens Christine Lagarde, der er chef for Den Internationale Valutafond (IMF), har været modstander af en forlængelse.
