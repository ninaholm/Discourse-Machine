Sydamerika støtter Ecuador i Assange-sag
Sydamerikanske lande støtter Ecuadors beslutning om at give Wikileaks' Julian Assange politisk asyl i landet.


 Udenrigsministre fra Unionen af Sydamerikanske Lande giver deres støtte til Ecuadors beslutning om at give Wikileaks' grundlægger, Julian Assange, politisk asyl i landet.
Det kom frem efter et møde i Guayaquil, Ecuadors største by, søndag.
Udenrigsministrene udtrykker "solidaritet" med Ecuadors regering og opfordrer de involverede parterne til at gå i dialog for at finde en "gensidig acceptabel løsning", som det hedder i en fælles erklæring efter mødet.
Ecuador er blevet kraftigt kritiseret af Storbritannien og Sverige for at give Assange, der opholder sig på Ecuadors ambassade i London, asyl.
Storbritannien ønsker at udlevere Assange til Sverige, hvor politiet ønsker at afhøre ham i forbindelse med anklager om seksuelle overgreb på to kvinder.
Assange ønsker ikke at blive udleveret til Sverige, da han frygter, at svenske myndigheder vil udlevere ham til USA, der har et horn i siden på ham, fordi Wikileaks har offentliggjort tusindvis af hemmeligt stemplede dokumenter.
