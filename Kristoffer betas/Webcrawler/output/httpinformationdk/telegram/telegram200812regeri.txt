Regeringens voksenuddannelse halter bagud



 Det går rigtig skidt med regeringens målsætning om at skaffe og fastholde flere i arbejde, viser en analyse fra Region Midtjylland.
 Her har 165.000 voksne lært så lidt dansk og matematik i folkeskolen, at det truer både deres egen fremtid og samfundsudviklingen. Alligevel benytter kun få tilbuddet om gratis Forberedende Voksenundervisning (FVU).
 Ifølge regeringens mål skal 40.000 danskere hvert år have voksenkurser i dansk og matematik. Dermed skulle 9000 kursister årligt dygtiggøre sig i Midtjylland. Men det bedste resultat hidtil er i 2005 med 5000 kursister.
 - Vi står over for en kæmpe opgave, siger regionsrådsmedlem Ulla Fasting (R), der er formand for panelet for Uddannelse og Kompetence. 
 Fortsætter det nuværende tempo, tager det i bedste fald 33 år at få regionens uddannelsessvage gennem systemet. 

