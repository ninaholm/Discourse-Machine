Republikanere vil stemme om deres egen spareplan i USA
Republikanere præsenterer økonomisk redningsplan, siger de. Nej, de spilder den knappe tid, mener demokrater


 Et politisk teater er torsdag i gang i den amerikanske kongres, mens USA med hastige skridt nærmer sig den økonomiske afgrund.
Republikanerne i Repræsentanternes Hus planlægger senere torsdag eller natten til fredag at sende deres egen plan om besparelser og skatter til afstemning.
Det er den såkaldte plan B.
- Mens Det Hvide Hus i blinde fører os til kanten af den økonomiske afgrund, så vil Republikanerne endnu en gang skride til handling for at beskytte amerikanske familier, vores økonomi og vores nationale sikkerhed, siger den republikanske formand for Repræsentanternes Hus, John Boehner.
Men Demokraterne og præsidenten opfatter det som ren obstruktion.
- Det, som sker i dag, er spild af tid - at foregive ting og sikre sig politiske point ved ikke at spille frem af banen for at nå et kompromis, mener demokraten Steny Hoyer.
Lovgiverne og præsident Barack Obama har frist indtil nytår til at blive enige om en plan.
Alle er enige om, at det haster, men Republikanerne vil ikke bøje sig for Obamas krav om kun at lade skatter for de rigeste amerikanere stige, når en række midlertidige skattelettelser udløber til nytår.
Obama vil forlænge skattelettelserne for middelklassen og gennemføre besparelser på det offentlige budget, så USA på længere sigt kan overvinde landets budgetkrise.
Republikanerne vil have dybe nedskæringer på blandt andet sundhed og pensioner.
Den republikanske plan vil kun acceptere højere skatter for amerikanere, der tjener over en million dollar om året.

Hvis ikke der nås enighed, vil en række automatiske besparelser på budgettet træde i kraft, samtidig med at skatterne vil stige for alle.
Det er en giftig cocktail, der vil sende USA i recession i 2013, siger uafhængige økonomer.
