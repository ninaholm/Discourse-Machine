Opkøb skal bringe Tiger-kæden ud i verden
Kapitalfonden EQT køber sig ind i selskabet bag Tiger-butikkerne og vil støtte en international ekspansion.


 Kapitalfonden EQT VI køber nu 70 procent af selskabet Zebra, der står bag Tiger-butikkerne med tilbud om varer til lave, ofte ensartede priser.
Tiger-kæden har i dag mere end 170 butikker i 16 lande i Europa. Kæden blev stiftet i 1995 som en dansk discountforretning.
I dag fremstår selskabet ifølge EQT som et internationalt "fun shopping"-koncept med en bred vifte af produkter med et skandinavisk design-dna til overraskende lave priser.
- Vi er meget glade for partnerskabet med EQT, og vi synes, timingen er perfekt, siger Lennart Lajboschitz, grundlægger og administrerende direktør i Tiger, i en pressemeddelelse.
EQT vil støtte Tiger i ambitionen om at blive et førende internationalt koncept inden for detailhandel.
De nuværende ejere af kæden bevarer 30 procent af selskabet.
Parterne ønsker ikke at oplyse noget om prisen for Tiger-kæden, der sidste år omsatte for 710 millioner kroner og hentede et overskud før skat på ca. 87 millioner kroner.
Selskabet har i år åbnet 52 butikker - herunder en testbutik i Osaka, Japan.
Ved årets udgang ventes man at nå 195 butikker, hvoraf mere end to tredjedele vil ligge i udlandet.
- Vi ser Tiger som en meget attraktiv vækstmulighed og er imponerede over selskabets udvikling og dets ledelse og kultur, siger Morten Hummelmose, partner hos EQT Partners i Danmark.
EQT til supplere bestyrelsen i Tiger-kæden med international ekspertise fra et netværk af rådgivere, der har særlig viden om koncepter inden for international detailhandel.
- Vi ser meget få retail-koncepter med tilsvarende internationale vækstmuligheder, siger Morten Hummelmose.
Selskabets administrerende direktør Lennart Lajboschitz fortsætter på posten efter transaktionen.
