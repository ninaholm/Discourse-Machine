Økonomer kræver selvjustits hos kolleger
Vi skal holde op med at være alvidende orakler i den politiske debat, lyder selvkritikken fra økonomer.


 Fremtrædende fagøkonomer starter nu et internt opgør og kalder på selvransagelse blandt kollegerne efter den hidsige diskussion om "blå" og "røde" økonomiske eksperter.
Det skriver Information onsdag.
Meldingen kommer fra universitetsprofessorer og et netværk af internationale forskere, som mener, at økonomer skal skrue ned for deres utvetydige vurderinger i den offentlige debat.
Det så man blandt andet med finanskrisen, hvor økonomer ikke tog forbehold for de mange usikkerheder, der er knyttet til de abstrakte modeller, som både dominerer de amerikanske og danske universiteter, lyder det.
- Økonomer slipper af sted med at lave modeller og beregninger, der stort set ikke tager hensyn til usikkerheder og udefrakommende omstændigheder, siger prodekan Katarina Juselius fra Institut for Økonomi på Københavns Universitet.
Hun mener, at et etisk kodeks skal få økonomerne til at ophøre med at optræde som orakler i den politiske debat uden at være på sikker, videnskabelig grund:
- Målet må være, at man rent faktisk kunne fremlægge statistisk velbegrundede empiriske analyser til grund for modellernes fremskrivninger. Men det har nok meget lange perspektiver, siger hun.
Som eksempel peger prodekanen på de danske økonomers optræden i forbindelse med de nylige offentliggørelser af både oppositionens og regeringens 2020-planer.
Men selvom idéen om et etisk kodeks for økonomerne kan synes vanskelig at udføre i praksis, byder en række af landets førende og mest citerede økonomer både debatten og en større selvkritik velkommen.
Også professor og tidligere vismand Nina Smith finder brugen af økonomer i forbindelse med 2020-planerne problematisk.
- Jeg klager ikke, for jeg ved, hvad man går ind til, men jeg er meget ked af, når man som ekspert får en urimelig indflydelse på, om det er den ene eller anden politiske farve, der bliver begunstiget, siger hun.
- Det er bestemt ikke utidigt at have en debat om, hvad vores rolle er, tilføjer hun til Information.
