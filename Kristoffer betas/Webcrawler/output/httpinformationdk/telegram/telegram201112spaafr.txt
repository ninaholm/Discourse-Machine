S på Frederiksberg: Nej til betalingsring
S-viceborgmester Katrine Lester på Frederiksberg siger nu nej til regeringens betalingsring.


 Det socialdemokratiske oprør mod regeringens betalingsring omkring København breder sig fra Vestegnen til Frederiksberg, der ligger som en kommune helt omgivet af København.
Katrine Lester, som er Socialdemokraternes 2. viceborgmester, har hidtil støttet bompenge, men skifter nu holdning, skriver Lokalavisen Frederiksberg onsdag..
- Jeg har været tilhænger af betalingsringen. Jeg har forsvaret det før, under og efter valgkampen. Jeg mente, det var den bedste løsning på trængselsproblemerne, siger hun.
-Nu har vi haft en debat i adskillige måneder, og jeg må indrømme, at tiden er kommet til at skifte vejbane. Lad os sende betalingsringen ud i nødsporet og kigge en ekstra gang på at indføre roadpricing (kørselsafgift, red.) i stedet for, siger Katrine Lester.
Hvor betalingsringen skal løbe ligger ikke helt klart. Flere Socialdemokratiske borgmestre på Vestegenen mener, at den kommer til at ligge ved kommunegrænsen.
Ifølge partiets trafikordfører, Rasmus Prehn har regeringen dog ikke besluttet, at betalingsringen skal køre ved kommunegrænsen i stedet for omfartsvejen Ring 2, der blev præsenteret som den oprindelige linjeføring under valgkampen.
Prehn gav svar på tiltale til Herlevs afgåede S-borgmester, Kjeld Hansen, som angreb statsminister Helle Thorning-Schmidt (S) for løftebrud. Ifølge Berlingske lovede Thorning borgmestrene før valget, at betalingsringen følger Ring 2.
- Hermed lever du ikke op til det fundament om betalingsringen, som du bad os om at acceptere på mødet, og du lever heller ikke op til tilkendegivelsen om den fortsatte dialog med de berørte kommuner, skriver han og fortsætter:
- Der er kun ét ord for sådan en gerning, men det er for slidt til, at jeg skal bruge det. Det er ikke længere stærkt nok, skriver Kjeld Hansen ifølge Berlingske.
For nylig bad Vestegnens S-borgmestre regeringen droppe eller udskyde betalingsringen, indtil der var investeret milliarder i bedre kollektiv trafik.
