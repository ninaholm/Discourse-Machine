Røde Kors vil se Syriens fængsler
Mindst 29 er dræbt i Syrien dagen efter Assad gik med til en tidsfrist for gennemførelse af fredsplan.


 Lederen af Den Internationale Røde Kors Komité (ICRC), Jakob Kellenberger, vil have adgang til Syriens fængsler.
Han bad om at få adgang til landets fængsler, da han tirsdag førte drøftelser med landets indenrigsminister, Mohammed al-Shaar.
Mødet handlede om, hvordan ministeriet kan hjælpe ICRC med inspektion af fængsler og fanger - navnligt i den næststørste by Aleppo, skriver det statslige nyhedsbureau Sana.
Kellenberger, der er på sit tredje besøg i Syrien i år, har tidligere inspiceret et fængsel i landet i en koordinering med Syriens Røde Kors.
Myndighederne tillod sidste år ICRC at foretage et besøg i det centrale fængsel i Damaskus for første gang.
Syriens udenrigsminister, Walid Muallem, forsikrer Røde Kors, at regeringen vil samarbejde for at sikre, at ICRC's mission bliver en succes.
Kellenberger forsøger at få skabt rammer for en større rolle til Røde Kors og den muslimske søsterorganisation Røde Halvmåne.
 - Det er en hjørnesten i mine forhandlinger med de syriske repræsentanter, siger han.
ICRC, der også forsøger at få stoppet alle kamphandlinger to timer dagligt af hensyn til en humanitær nødhjælpsindsats, har spillet en central rolle for at få sikret en humanitær våbenhvile.
Men det kom tirsdag til nye hårde kampe, da det syriske regime sendte forstærkninger til oprørskontrollerede områder. Den øgede vold kostede mindst 29 mennesker livet - de fleste af dem civile.
Blodsudgydelserne skete dagen efter meldinger om, at Syriens præsident, Bashar al-Assad, er gået med til en tidsfrist for at gennemføre en fredsplan i landet.
Fredsplanen, som Assad ifølge FN's særlige udsending Kofi Annan er gået ind på, indebærer, at alle fjendtligheder på en sekspunkts-plan skal være indstillet senest 48 timer efter tidsfristen, som er sat til 10. april.
