Drama i Boston: Mistænkt bombemand muligvis belejret
Politiet har trængt den formodede Boston-bombemand op i en krog, rapporterer flere amerikanske medier.


 Et drama udspiller sig natten til lørdag dansk tid i Boston-forstaden Watertown.
Her er en massiv politistyrke på jagt efter den 19-årige mand, som mistænkes for bombeangrebene ved Boston Marathon.
Ifølge CNN's kilder har den formodede bombemand barrikaderet sig og er nu belejret af tungt bevæbnet politi. Flere andre medier rapporterer det samme.
NBC skriver, at manden befinder sig i en båd på en trailer, der står i en have bag et hus på Franklin Street. Intet er dog endnu bekræftet fra officielt hold.
Sikkert er det, at et stort antal politibetjente befinder sig ved Franklin Street i Watertown. Her er der hørt adskillige skud og eksplosioner i området, hvor den formodede bombemand altså menes at være omringet af politiet.
Tusindvis af politifolk er sat ind i jagten på den 19-årige mand, Dsjokhar Tsarnaev, der betegnes som svært bevæbnet og farlig. Han menes at have sprængstoffer på sig.
Ifølge politiet i Boston er manden terrorist, og han mistænkes for sammen med sin storebror at stå bag bombeangrebene ved Boston Marathon i mandags, der kostede tre mennesker livet og sårede 180.
Hans ældre bror døde fredag på hospitalet, efter at han blev såret af politiets kugler i en voldsom skudduel, der fandt sted i netop Watertown.
Lokale indbyggere opfordres til at holde sig indendørs.
