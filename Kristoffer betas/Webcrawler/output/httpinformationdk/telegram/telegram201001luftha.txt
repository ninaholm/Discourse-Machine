Lufthavnen vil ikke klæde folk helt af



 Om et halvt års tid vil flypassagererne i Københavns Lufthavn blive tjekket med de omstridte kropsskannere, når de skal ud af flyve. 
Lufthavnen vil dog i første omgang vælge at teste kropsskannere med mikrobølger, der ikke viser nær så intime og intimiderende kropsdetaljer, som den mere kontroversielle type, der er baseret på røntgen.
- På forhånd er vi lune på mikrobølgetypen. Det ville være godt, hvis den kan bruges, fordi der så ikke er problemer med privatlivets fred, siger lufthavnens sikkerhedschef Johnnie Müller.
Lufthavnen regner med at prøve de nye skannere af i en testperiode på mellem tre og seks måneder. Og der vil kun blive sat en eller to op.
Sikkerhedschefen vil dog ikke afvise, at det kan komme på tale også at prøve røntgenskanneren.
- Vi er i dialog med Statens Lufthavnsvæsen, om vi også skal prøve den type. Men det er ikke afgjort endnu, siger Johnnie Müller.
Københavns Lufthavn skal blandt andet afprøve en ny generation af teknologi i forhold til de skannere, som Holland og Storbritannien har forsøgt sig med. 
- Testen skal lære os at forstå teknologien og brugen af den, så vi med egne øjne kan gøre vores erfaringer, siger sikkerhedschefen. 
Efter forsøgsperioden piller lufthavnen skannerne ned igen. Lufthavnen vil herefter evaluere forsøget i tæt samarbejde med Statens Lufthavnsvæsen. 
- Og det er så op til myndighederne, om kropsskannere skal gøres til en permanent sikkerhedsordning, siger Johnnie Müller.

