Afviser middag med lesbisk statsminister
Lederen af Færøernes centerparti, Miðflokkurin, nægter at spise middag med Islands statsminister, fordi hun er lesbisk.


 En officiel middag i anledning af Islandsk statsministers besøg på Færøerne har skabt postyr, efter at lederen af Færøernes konservative centerparti Miðflokkurin har afvist at sætte sig til bords med Jóhanna Sigurdardóttir, fordi hun er lesbisk. 
Jóhanna Sigurdardóttir vil til middagen medbringe sin kvindelige partner. Det kan Miðflokkurins leder, Jenis av Rana, ikke acceptere, fordi han er imod homoseksuelle ægteskaber. 
- Mit parti er formelt imod ægteskab mellem homoseksuelle. Hvis jeg deltog i den officielle middag ville det også vise, at jeg støtter en forening, som strider imod naturen og er fordømt af Biblen, og jeg vil under ingen omstændigheder risikere det, siger Jenis av Rana. 
- Jeg er ked af, at den islandske leder vil blive ledsaget af en kvinde, og som partileder kan jeg ikke acceptere det. 
Miðflokkurin har tre pladser i Færøernes 33 sæder store og er kendt for at være indædte modstandere af homoseksuelle ægteskaber. 
Island lovliggjorde i juni ægteskab mellem homoseksuelle. Jóhanna Sigurdardóttir blev samme dag formelt gift med hendes mangeårige partner.
