Homoseksuelle fejrer et års bryllupsdag
For et år siden fik bøsser og lesbiske lov til at blive gift i folkekirken. Det er især signalet, der tæller.


 Homoseksuelle i Danmark kan fejre jubilæum. Lørdag er det et år siden, Folketinget gav de første bøsser og lesbiske lov til at blive viet i kirken.
Tal fra Danmarks Statistik viser, at 51 par indtil årsskiftet benyttede muligheden for at gå op ad kirkegulvet. Hvor mange der i 2013 har gjort det samme, kan endnu ikke opgøres, men et forsigtigt gæt lyder på i alt 100 kirkelige vielser det første år. Og det er et flot antal, mener Kjeld Holm, biskop i Aarhus:
- Men dybest set er antallet underordnet. Om der så kun havde været ét par, så havde det ikke betydet noget for mig. Det vigtigste er, at vi med den nye lov ligestiller bøsser og lesbiske med heteroseksuelle, siger Kjeld Holm.
Han var varm fortaler for lovændringen, og han er i det år, der siden er gået, blevet bekræftet i, at det var det rigtige.
- Da jeg for nylig talte ved Aarhus Pride, gik jeg meget bevæget hjem, fordi den ene efter den anden kom hen til mig og sagde, det var godt, at jeg holdt fast, siger Kjeld Holm.
I Københavns Stift glæder biskop Peter Skov-Jakobsen sig over, at kirken nu "accepterer menneskers kærlighed, som den nu engang er". Han mener også, at antallet af vielser er lige meget.
- Kirken er jo ikke Netto, hvor det, der sælger meget, er det rigtige, siger han.
Blandt modstanderne var biskop i Helsingør Stift Lise-Lotte Rebel, som har kendskab til et par vielser i sit stift.
- Og det synes jeg ikke er mange, når man tænker på, at vi tæller omkring en million indbyggere. Da loven blev vedtaget, fik man jo nærmest det indtryk, at de homoseksuelle stod i kø for at blive gift i kirken, siger Lise-Lotte Rebel.
I Landsforeningen LGBT, som repræsenterer de homoseksuelle, mener forperson Vivi Jelstrup, at antallet er forventeligt:
- Vi taler om en minoritet, og derfor er der jo grænser for, hvor mange, der kan strømme hen i kirken. I øvrigt var det med de mange, vist mest et udtryk for nogen præsters frygt, siger hun.
