Venstrefløjen vil stoppe ulovligt spil



 De frivillige foreninger og almennyttige organisationer skal have fuld kompensation for de penge, de nu mister fra tipsmidlerne på grund af voksende ulovligt spil. Og det kan kun gå for langsomt. 
 Det mener S, SF og Enhedslisten, der er forarget over, at regeringen ikke reagerer på, at et voksende ulovligt spillemarked blandt andet via nettet. 
 - Det er rystende, at regeringen og myndighederne ikke griber ind eller bare forsøger at få stoppet de ulovlige spilannoncer. Det er tydeligt, at regeringen ønsker en liberalisering og ser igennem med ulovlighederne for at skabe et belejligt pres for det, siger Enhedslistens idrætspolitiske ordfører Per Clausen.
 Regeringen er på vej med en ny lov, der vil liberalisere spillemarkedet og lovliggøre udenlandske spiludbydere. Loven ventes at slå igennem i 2012. Indtil da må idrætslivet kompenseres for tabene, mener S og SF. 
 - Vi kan ikke leve med, at idrætsforeninger og almennyttige organisationer, som er med til at få samfundet til at hænge sammen, sidder fast i årevis i økonomisk uvished. Foreningerne skal sikres via en overgangsordning, siger Socialdemokraternes idrætsordfører Flemming Møller Mortensen. 
 Pernille Frahm fra SF kalder situationen helt uacceptabelt. 
 - Ser regeringen igennem fingrene med svindel, står vi overfor valget enten at finansiere disse aktiviteter over finansloven eller at lide et stort tab som samfund, siger hun.
 Den nye lov vil betyde, at udenlandske spiludbydere for at få lovlig licens skal betale en afgift, som så giver nye overskud til danske idræts-, ungdoms- og sundhedsorganisationer. 

