Pakistans eksdiktator skal i retten
Den tidligere diktator i Pakistan Pervez Musharraf skal nu i retten. Han anklages for landsforræderi.


  Pakistans eksdiktator Pervez Musharraf skal inden længe møde op i retten, nu da han formelt bliver anklaget for landsforræderi.
Det har Pakistans Højesteret netop afgjort.
Desuden er det blevet besluttet, at eksgeneral Musharraf ikke må forlade landet, mens retssagen står på.
Anklagen om landsforræderi hænger sammen med Pervez Musharrafs indførsel af undtagelsestilstand og anholdelsen af pakistanske dommere tilbage i november 2007.
Det førte til yderst kritiske røster hos landets daværende opposition og udløste trusler om en rigsret, der senere førte til, at Pervez Musharraf måtte gå af tilbage i november 2008.
Mandag sagde højesteretsdommer Jawad Khawaja, at regeringen i Islamabad har ansvaret for, at eksdiktatoren møder op i retten.
- Regeringen må sørge for, at Musharraf ikke forlader landet, fastslog Jawad Khawaja i sin kendelse.
Pervez Musharraf vendte tilbage til Pakistan 24. marts, efter han i fire ar have levet i eksil.
Han er kommet tilbage for at stille op som kandidat til valget af ny nationalforsamling i Pakistan 11. maj.
Eksgeneralens kandidatur er blevet godkendt i Chitral-distriktet i den nordlige del af Pakistan, men i Musharrafs hjemby, Karachi, er hans anmodning blevet afvist på grund af de verserende retssager.
 Han er blandt andet anklaget for at have spillet en rolle i forbindelse med drabet på Pakistans tidligere premierminister Benazir Bhutto.
Ifølge nyhedsbureauet AFP formodes det, at Pervez Musharraf lige nu opholder sig i nærheden af hovedstaden Islamabad, hvor han ejer en landbrugsejendom.
Enkelte pakistanske jurister kræver, at han stilles for retten og dømmes til døden eller livsvarigt fængsel for brud på grundloven.
