Måling: Sarkozy haler ind på sin rival
Efter valgkampen er skudt i gang, haler Nicolas Sarkozy ind på sin socialistiske modkandidat, viser ny måling.


 Frankrigs præsident, Nicolas Sarkozy, er gået frem i meningsmålingerne, men har stadig en stor opgave forude, hvis han skal gøre sig håb om at genvinde præsidentembedet i kampen mod den socialistiske kandidat, François Hollande.
En ny måling fra avisen Le Figaro viser, at Sarkozy er gået 1,5 procentpoint frem, efter han indledte sin valgkamp i sidste uge.
27 procent af vælgerne siger, at de vil stemme på Sarkozy ved første runde af præsidentvalget den 22. april.
Dermed haler præsidenten ind på Hollande, som ligger stabilt i meningsmålingen med en vælgeropbakning på 29 procent.
Men når vælgerne bliver spurgt om, hvem de vil stemme på i anden og afgørende valgrunde den 6. maj, er Hollande klar favorit med 56 procent mod 44 til Sarkozy.

Målingen viser også, at Marine Le Pen fra det indvandrerkritiske parti Front Nationale går 1,5 procentpoint tilbage og ifølge målingen får 16,5 procent af stemmerne i første valgrunde.
Midterkandidaten François Bayrou står til 13 procent.
Efter Sarkozy onsdag officielt meddelte, at han genopstiller, har han holdt en række valgmøder, hvor han opfordrer de franske vælgere til at bakke op om ham og støtte de traditionelle værdier i "et stærkt Frankrig", som hans valgslogan lyder.
