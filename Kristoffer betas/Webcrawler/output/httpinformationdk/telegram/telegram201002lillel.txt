Lillelund skal løse forsvarets problemer



 Når den nyslåede forsvarsminister, Gitte Lillelund Bech (V), sætter sig til rette i sit nye kontor på Holmens Kanal midt i København, overtager hun ikke blot et prestigefyldt embede. Hun arver også ansvaret for Danmarks engagement i blandt andet Afghanistan. 
For nok har afgående forsvarsminister Søren Gade (V) i det seneste stykke tid været rodet ud i en række problematiske sager. Men rent folkeligt har han på imponerende vis undgået at indtage øretævernes holdeplads. Gades popularitet er blevet betegnet som afgørende for Danmark som krigsførende nation, og den popularitet skal Lillelund Bech nu forsøge at videreføre.
Med et tocifret antal faldne danske soldater og stigende krav om en exitdato fra Afghanistan bliver det derfor afgørende for den nye forsvarsminister, at hun fortsat kan overbevise befolkningen om, hvorfor Danmark kæmper i Afghanistan. 
Gitte Lillelund Bech får derfor brug for alle de erfaringer, hun har høstet som formand for Det Udenrigspolitiske Nævn og ikke mindst som medlem af Forsvarsudvalget. De tidligere poster har givet en af jokerne i regeringsrokaden et godt indblik i, hvilke sikkerhedspolitiske udfordringer Danmark står over for. 
Gitte Lillelund Bech er født i 1969 og uddannet cand.merc. mat. fra Handelshøjskolen i København. Hun er kendt for at følge nøje med i især amerikansk udenrigspolitik og støttede Hillary Clintons præsidentkandidatur. 
Gitte Lillelund Bech blev valgt ind i Folketinget for Venstre i 2001 og har hidtil fungeret som partiets udviklings- og indfødsretsordfører, ligesom hun også er ordfører for Udenrigspolitisk Nævn.
Privat er Gitte Lillelund Bech gift med Klima- og Energiministeriets departementschef, Thomas Egebo.
