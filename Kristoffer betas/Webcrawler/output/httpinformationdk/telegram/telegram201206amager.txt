Amagermanden fundet skyldig i dna-komplot
Han er i forvejen idømt en livstidsstraf. Nu er Amagermanden dømt igen for sit forsøg på at slippe af krogen.


 Københavns Byret har fundet Amagermanden skyldig i medvirken til forsøg på voldtægt i forbindelse med et dna-komplot mellem ham og hans søn.
Marcel Lychau Hansen havde nægtet sig skyldig, men blev dømt efter anklageskriftet. Umiddelbart efter dommen meddelte han, at han vil tænke over, om dommen skal ankes.
Under retssagen valgte Marcel Lychau Hansen den tavse linje. Han ville ikke udtale sig om sagen, der begyndte at rulle, da hans daværende svigerdatter tog kontakt til politiet.
- En ung pige ringede til Station Amager og fortalte, at hun var kæreste med Amagermandens søn.
- I den forbindelse havde hun fundet nogle breve og spidsen af en gummihandskefinger, hvor der var noget i, som hun mente kunne være spyt, fortalte den politimand, der efterforskede sagen.
Det viste sig at være sæd, der var i gummidutterne.
Ifølge anklagemyndigheden var Amagermandens intention, at sønnen skulle plante sæden på et tilfældigt offer, så han selv kunne blive frifundet.
For blev Marcel Lychau Hansens dna fundet på et gerningssted, mens han selv sad inde, så måtte der jo logisk nok være en anden derude med samme dna som ham selv.
Marcel Lychau Hansen fik i december sidste år lovens maksimale straf i form af en livstidsdom for to drab og seks voldtægter. Den afsoner han i øjeblikket på behandlingsanstalten Herstedvester.
Derfor krævede anklageren ham også blot dømt skyldig uden at kræve ekstra straf. Den nye dom kan dog få betydning for spørgsmålet om hans prøveløsladelse i fremtiden.
