Spædbarn dræbt i busulykke i Frankrig
Et spædbarn mistede livet og 35 andre blev kvæstet, da en bus med rumænske turister kørte galt i Sydfrankrig.


 En bus fuld af rumænere, der var på vej hjem fra Spanien, punkterede og kørte galt på en motorvej i det sydlige Frankrig søndag formiddag.
Et lille barn omkom i ulykken, og omkring 35 andre blev kvæstet, op mod otte af dem alvorligt, oplyser lokale myndigheder.
Ulykken skete omkring klokken 9.30 nær byen Vidauban på vejen til Nice.
Ifølge politiet skred bussen ud på grund af det punkterede dæk, hvorpå den ramte et andet køretøj og bragede ind i et autoværn, oplyser politiet.
Ingen personer i det andet køretøj kom til skade.
Omkring et halvt dusin helikoptere og 30 ambulancer blev sendt til ulykkesstedet, skriver avisen Var-Matin.
Ofrene for ulykken er bragt til hospitaler i Marseille, Nice og Toulon.
