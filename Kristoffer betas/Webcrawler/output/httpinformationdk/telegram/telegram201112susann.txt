Susanne Bier er Europas bedste instruktør
"Hævnen" sikrer endnu en stor filmpris til Bier, der slår Lars von Trier som "Bedste Instruktør".


 Det var en tydeligt rørt Susanne Bier, der lørdag aften kunne lade sig hylde som årets europæiske filminstruktør for filmen "Hævnen".
Bier vandt prisen for "Bedste Instruktør" foran landsmanden og ærkerivalen Lars von Trier, som var nomineret for "Melancholia".
Dermed høster Bier endnu en pris for "Hævnen", som allerede har indbragt hende en Oscar og en Golden Globe fra den amerikanske filmbranche.
I sin takketale lignede Bier en kvinde, der kæmpede med tårerne, men hun fik dog sendt en stor tak videre til sin manuskriptforfatter Anders Thomas Jensen, som hun tilskrev en stor del af æren for "Hævnen".
Prisen var ikke den første til dansk film ved ceremonien i Berlin, da Manuel Alberto Claro forinden var blevet hædret som "Bedste Fotograf" for sit arbejde på Lars von Triers "Melancholia".
Både "Melancholia" og "Hævnen" er med i feltet, når hovedprisen for "Årets Film" uddeles senere på aften.
Allerede på forhånd var det kendt, at danske Mads Mikkelsen ville blive hyldet for sit bidrag til filmbranchen med en ærespris.
Prisen blev overrakt af den svenske skuespiller Stellan Skarsgård, som er flittigt brugt i Lars von Triers film, og Skarsgård havde kun ros til overs for sin danske kollega.
- Når jeg ser dig på lærredet, bliver jeg suget ind i dit ansigt, ind i dine øjne, og jeg er meget lykkelig, sagde Skarsgård om den danske skuespiller.
Til gengæld slutter prisfesten uden udbytte for den tidligere vært på filmmagasinet DR2 Premiere, Mikkel Munch-Fals, da hans film "Smukke Mennesker" blev forbigået i kategorien for film lavet af debuterende instruktører.
Denne kategori blev i stedet vundet af den flamske film "Adem", som er instrueret af Hans van Nuffel.
