10.069 kandidater kæmper om stemmer til novembervalg
Venstre overhaler Socialdemokraterne i antal kandidater til kommunalvalget. I alt stiller 10.069 op til valg.


 Ved det kommende kommunalvalg forsøger 8906 kandidater at kapre din stemme, mens 1163 vil have dit kryds til regionsvalget.
Dermed stiller 10.069 personer op til de to lokale valg 19. november, viser et udtræk fra KMD's valgsystemer dagen efter, at listerne er lukket, og 96 ud af 98 kommuner har indberettet deres tal.
Det fremgår også af indberetningerne, at Venstre overhaler Socialdemokraterne som partiet med flest kandidater.
Ved det sidste kommunalvalg i 2009 stillede 9049 kandidater op i 98 kommuner, og der er derfor en anelse færre ved dette valg. Men det er helt naturligt, vurderer professor i statskundskab ved Syddansk Universitet Ulrik Kjær.
- Der er syv kommuner, der har sat antallet af pladser ned i kommunalbestyrelser, så alt er, som det plejer, når vi ser på det overordnede billede, siger Ulrik Kjær til Ritzau.
De samlede antal kandidater er det samme, men der er dog store spring over, hvor mange kandidater de enkelte partier har ved dette valg i forhold til sidste kommunalvalg.
Venstre opstiller 1820 kandidater til kommunalvalget, mens det liberale parti kun havde 1773 navne på stemmesedlen i 2009. Dermed er Venstre partiet med flest kandidater til det kommende kommunalvalg.
Dansk Folkeparti har også en markant fremgang i antal kandidater, mens De Konservative, SF og Socialdemokraterne går tilbage.
Eksempelvis opstiller Socialdemokraterne 1620 kandidater til kommunalvalget i år, mens det var partiet med flest kandidater i 2009, hvor der var 1856 navne på stemmesedlen.
Partier har skullet finde kandidater det sidste halve år, og noget peger på, at udviklingen i antallet af kandidater mellem partierne skyldes meningsmålinger til folketingsvalget, vurderer Ulrik Kjær.
- Det kunne godt tyde på, at det har været nemmere at finde kandidater for de partier, som i de landspolitiske målinger ser ud til at starte valgkampen i medvind frem for dem, der starter i modvind, siger professoren.
Antallet af medlemmer, der skal vælges til kommunalbestyrelsen, er fastsat i den enkelte kommunes styrelsesvedtægt.
Frederikssund og Fredericia Kommune har endnu ikke indberettet deres kandidater.
