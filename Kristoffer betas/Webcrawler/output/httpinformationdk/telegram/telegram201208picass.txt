Picasso-maleri skal blive i Storbritannien
Den britiske kulturminister har indført midlertidigt forbud mod at eksportere et maleri af den spanske mester.


 Det britiske kulturministerium har nedlagt forbud mod udførsel af et Pablo Picasso-maleri indtil december.
Maleriet "Barn bærende en due" er fra 1901, og markerer indledningen på den spanske mestermalers "blå periode". Det er vurderet til 50 millioner pund (480 millioner kroner).
Siden 1974 har maleriet været udlånt til et galleri, men nu ønsker ejerne, en adelsfamilie, at afhænde det. Kulturminister Ed Vaizey har derfor udstedt et forbud mod at sende maleriet ud af Storbritannien inden den 16. december.
Og bliver der fremsat et "seriøst" købstilbud fra en privat samler eller institution uden for Storbritannien, bliver eksportforbuddet forlænget til juni næste år.
- Det muliggør en sidste chance for at skaffe pengene til, at maleriet bliver i Storbritannien, hedder det i en meddelelse fra ministeriet.
Beslutningen er truffet på anbefaling fra den offentlige komité, der vurderer, hvilke kunst- og kulturgenstande, der er af så stor betydning, at de bør forblive i Storbritannien.
- "Barn bærende en due" er et højt elsket maleri med ikonisk status. Sammen med dets lange historie i britiske samlinger, senest i form af udlån til offentlige gallerier, er maleriet af stor betydning for den nationale kulturarv, siger Aidan Weston Lewis fra komitéen.
Maleriet tilhører Aberconway-familien. I marts bekræftede auktionshuset Christie's, at det har fået til opgave at finde en køber.
