Soldater føler kæmpe svigt



 Det er et kæmpe svigt, når højtstående personer i Forsvarskommandoen sætter hele forsvarets troværdighed over styr. Og vi er nødt til at få styr på, hvad der er sket i forløbet.
 Det siger Flemming Vinther, formand for Hærens Konstabel- og Korporalforening (HKKF).
 - Den mistillid, som nu er skabt, kommer til at hænge ved forsvaret mange år, og det kommer til at kræve en kæmpe indsats at fjerne den. Der er i den grad svigtet. Ikke bare forsvaret er svigtet, men også de soldater, der kæmper ude i verden, og som forventer, at ledelsen er lige så professionelle som de selv, siger han.
 To højtstående personer i Forsvaret er suspenderet, efter det er kommet frem, at folk i forsvaret oversatte og siden distribuerede en arabisk oversættelse af tidligere jægersoldat Thomas Rathsacks bog "Jæger - i krig med eliten".
 Lørdag kom det frem, at departementschef i Forsvarsministeriet Lars Findsen vidste, at den arabiske oversættelse var lavet på en maskine og af en tvivlsom karakter. Det fortalte han bare ikke til forsvarsminister Søren Gade (V). 
 Flemming Vinther har tillid til, at auditørerne laver en uvildig undersøgelse og kan leve med, at man venter på den, før der eventuelt ruller flere hoveder.
 - Men det er klart, at vi forventer, at undersøgelsen kommer rundt i alle hjørner, og at der ikke kan sættes spørgsmålstegn ved resultatet. Det er første skridt på vejen til at genoprette troværdigheden, siger Flemming Vinther. 
 Det er uklart, hvornår auditørernes undersøgelse er klar.
 Forsvarschef Tim Sloth Jørgensen mødes mandag med forsvarsministeren for at aflevere en redegørelse om hele sagens forløb.

