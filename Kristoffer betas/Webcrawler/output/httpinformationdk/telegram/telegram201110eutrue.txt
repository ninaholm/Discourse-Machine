EU truer svage banker på bonus og udbytte
EU-Kommissionens formand fremlægger fempunktsplan, der skal knække krisen i eurozonen.


 Europæiske politikere må handle hurtigt for at få bugt med den langvarige gældskrise, der præger Europa.
Det fastslår EU-Kommissionens formand, José Manuel Barroso, der onsdag fremlagde et samlet bud på fem områder, hvor de europæiske ledere bør sætte ind.
- Tilliden kan genoprettes ved øjeblikkelig anvendelse af alle de elementer, der er nødvendige for at løse krisen, siger kommissionsformanden.
Barroso siger, at første skridt er "beslutsom handling angående Grækenland".
Det betyder i første omgang, at den næste portion kriselån fra Den Europæiske Centralbank og Den Internationale Valutafond (IMF), straks skal udbetales.
Desuden opfordrer Barroso de europæiske ledere til snarest at styrke de mange europæiske banker, der er ramt af likviditetsproblemer.
Bankerne skal ruste sig bedre til at klare tab, og her må de europæiske regeringer træde til, hvis det ikke kan ske med hjælp fra private investorer.
Barroso sætter ikke tal på, men en EU-kilde siger til nyhedsbureauet AFP, at målet er, at bankerne skal kunne klare at miste ni procent af deres udlån, investeringer og andre risikable værdipapirer.
Og de banker, der ikke lever op til kravene, skal ikke have lov at udbetale bonusser til de ansatte og udbytte til investorerne, advarer Barroso ifølge AFP.
Han opfordrer de europæiske stats- og regeringschefer til at bakke op om hans fempunktsplan, når de samles til topmøde i Bruxelles den 23. oktober.
Samtidig er der et fortsat amerikansk pres på de europæiske ledere for at få styr på gældskrisen, så den ikke belaster den i forvejen skrøbelige globale økonomi.
- Europa udgør i dag den mest alvorlige risiko mod global fremgang, siger Lael Brainard, der er viceminister for internationale anliggender i USA's finansministerium.
