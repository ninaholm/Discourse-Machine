R: EL's milliardærskat vil gå ud over ledige
Enhedslistens finanslovsforslag indeholder fire nye skatter, men de Radikale er meget skeptiske over forslaget


 En ekstrabeskatning af milliardærer kan virke fristende.
Det erkender De Radikales skatteordfører Nadeem Farooq i forlængelse af Enhedslistens forslag i Politiken fredag om at skaffe 2,5 milliarder kroner til statskassen ved at kræve 0,5 procent af de 49 milliardærfamilier i Danmark.
Alligevel advarer han kraftigt mod forslaget.
- Hvad nytter det, hvis vi ser milliardærer placere flere formuer i udlandet? Så vil det koste arbejdspladser og koste ekstra at få dansk økonomi på fode igen. Det hjælper ikke de ledige, siger han.
Enhedslisten foreslår også, at afgiften på aktiehandler hæves med 0,1 procent - hvilket ifølge partiet vil indbringe 1,5 milliarder. Men det forslag ser skatteordføreren "slet ikke for sig".
- Enhedslisten ved udmærket, at vi i regeringen har været meget skeptiske over for at gå europæisk enegang og indføre en tobinskat eller aktieafgift, siger han.
Heller ikke Enhedslistens forslag om at hæve arveafgiften fra 15 procent til 30 procent for den del af arven, der overstiger 750.000 kroner, falder i de Radikales smag. På trods af, at det skal give 2,2 milliarder ifølge partiet.
Det vil nemlig ramme familieejede virksomheder meget hårdt, når det skal gå i arv efter et dødsfald, forklarer Nadeem Farooq.
Mange af elementerne minder om forslag, som Socialdemokraterne og SF tidligere har spillet ud med. Men den debat vil den radikale ordfører ikke ind i.
- Jeg forholder mig alene til det radikale synspunkt til sagen, og så må jeg tage udgangspunkt i regeringsgrundlaget. Ud fra det tillader jeg mig at være skeptisk, siger han og tilføjer:
- Der er mange ting vi kan mødes med Enhedslisten om, måske at lave en jobpakke og målrettet mod dem, som har svært ved at finde arbejde i øjeblikket, siger Nadeem Farooq.
