Barn overlever 108 timer under murbrokker
12-årig er reddet, efter at han har været begravet 108 timer i ruinerne efter kraftigt jordskælv i Tyrkiet.


 Et lille mirakel indtraf tidligt fredag morgen i Tyrkiet, hvor det lykkedes for redningsmandskabet at redde en 12-årig dreng, som havde været fanget 108 timer i murbrokkerne efter søndagens kraftige jordskælv.
Drengen er kvæstet, men der er ikke yderligere oplysninger om hans tilstand.
Søndagens jordskælv ramte Van-provinsen i det østlige Tyrkiet med en styrke på 7,2 på richterskalaen. Det skabte massive ødelæggelser.
Redningsfolk har siden kæmpet i døgndrift for at finde flere overlevende i de sammenstyrtede bygninger. Både trykluftsbor, skovle, hakker og de bare næver bruges til gravearbejdet.
For to dage siden blev en bare to uger gammel baby reddet levende ud fra et sammenstyrtet hus. Og torsdag blev en 19-årig mand gravet fri efter at have tilbragt 91 timer begravet i ruinerne i byen Ercis, der er en af de hårdest ramte.
Nogle familier har indstillet sig på at begrave deres kære, mens andre endnu ikke har opgivet håbet om at se deres børn, søskende, ægtefæller og forældre igen.
De har stået standhaftigt ved ruinerne og tryglet redningsfolkene om at fortsætte eftersøgningen.
Det er indtil videre lykkedes for redningsfolkene at grave 185 mennesker ud i live fra de mange sammenstyrtede bygninger. Men håbet om at finde flere overlevende svinder.
De tyrkiske myndigheder oplyser, at dødstallet efter jordskælvet er oppe på 534, mens 1650 er kvæstet.
I 1999 ramte to kraftige jordskælv Tyrkiet. De blev målt til 7,4 på richterskalaen og kostede 18.000 mennesker livet. Og sidste år i marts døde 177 mennesker i den sydøstlige by Bingol under et jordskælv.
