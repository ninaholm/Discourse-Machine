Unge socialdemokrater anmelder hacker-angreb
Danmarks Socialdemokratiske Ungdom politianmelder hacker-angreb, der lagde hjemmeside ned.


 Efter at have fået lukket sin hjemmeside ned i weekenden anmelder Danmarks Socialdemokratiske Ungdom, DSU, nu episoden til politiet.
De unge socialdemokrater blev tippet om nedlukningen af deres hjemmeside lørdag af en Facebook-bruger, der overvåger aktiviteter i hackergruppen We Are Anonymous.
Beskeden, der blev givet videre til DSU's Facebook-side, lød:
- Elan0r: Så røg DSU også ned! Jeg er så træt af deres hang arounds der kommer herind og ikke kan holde en sober tone.
Personer, der selv hævder at være en del af hacker-netværket Anonymous, har de seneste dage lagt hjemmesider ned hos flere dele af fagbevægelsen.
Blandt andet hos 3F, der ligger i bitter faglig strid med ejeren af restaurant Vejlegården, som har valgt at opsige aftaler med den traditionelle fagbevægelse og indgå aftaler med Kristelig Fagforening.
Og DSU-formand, Camilla Schwalbe, er ikke i tvivl om sammenhængen.
- De lukker vores side ned, da vi har blandet os i overenskomstkonflikten i Vejle, hvor vi stiller os på 3F's side - og Anonymous mener vel, at vi har et eller andet navlebeslægtede forhold til dem, siger hun.
DSU-formanden er stærkt fortørnet over hackernes metoder.
- Deres måde at ytre uenigheder med os er så at lukke hjemmesiden ned i stedet for at argumentere på demokratisk vis. Det er forargeligt, at man går til den her debat på en så dybt udemokratisk måde, mener Camilla Schwalbe.
Hackeren, der kalder sig Elan0r, og som angiveligt bag DSU-angrebet har tidligere været citeret i forbindelse med sager om hacking, men til TV2 skriver en anonym hacker:
- Det her har taget om sig, og der er for mange "ikke rigtige" anons (medlemmer af Anonymous, red.), som så har taget sagen i egen hånd.
