Nato og USA øger trænerpres på Europa



 De europæiske lande sættes endnu engang under pres fra USA og Nato for at levere mere til den militære indsats i Afghanistan.
Der er akut mangel på flere tusinde trænere, som skal stå for at uddanne afghansk militær og politi. Derfor har en duo bestående af Natos generalsekretær, Anders Fogh Rasmussen, og USA's forsvarsminister, Robert Gates, på et Nato-møde i Istanbul gjort det klart, at de europæiske Nato-lande må optrappe indsatsen.
- Flere trænere er nødvendige, og de er nødvendige med det samme. Jeg har lagt pres på alliancen for at leve op til det langvarige behov for tusinder flere instruktører og mentorer for afghansk militær og politi, siger Gates.
Fogh opfordrer alle 44 lande, som bidrager til den internationale Isaf-styrke i Afghanistan, til at "grave dybt" for at finde mandskab til træningsmissionen. Enten ved at omrokere deres styrker eller sende flere soldater.
Kravet om nye styrkebidrag til Afghanistan kommer oveni løfterne om næsten 40.000 ekstra kampsoldater, som er kommet i de seneste måneder.
Fra dansk side afviser forsvarsminister Søren Gade (V) al snak om at øge det danske styrkeloft på 750 soldater. Derimod skal de danske soldater, som allerede er i Afghanistan, i fremtiden fokusere mere på træning af afghanerne.
- Der er ingen tvivl om, at kapacitetsopbygning af afghanske sikkerhedsstyrker vil komme til at stå centralt i den danske strategi, siger han.
Gade mødtes fredag med sin afghanske kollega, Abdul Rahim Wardak, og de aftalte, at et større antal afghanske sikkerhedsstyrker i år skal oplæres af de danske soldater.
