Landsforeningen Sind: Aftale mest positiv
De svage skal selv betale forbedringen. Men det er positivt, at syge ikke længere ryger helt ud, mener Sind.


 Landsforeningen Sind mener, at den brede politiske aftale om at reformere sygedagpengene er overvejende positiv, siger landsformand Knud Kristensen.
Han peger især på, at varighedsgrænsen på 52 ugers sygedagpenge nu forsvinder. Efter fem måneder skal sygemeldte til gengæld ud i et afklaringsforløb for at vurdere jobevnen - men risikerer samtidig at gå ned på en kontanthjælpslignende ydelse, som er lavere.
- Dette er bedre end at ryge helt ud og også bedre end at ryge over på kontanthjælp, der jo for nogles vedkommende bliver nul kroner, hvis de bor sammen med andre. Men det ville være rimeligt, om ydelsen kom op i nærheden af sygedagpengene, siger han.
- Vi ser det sådan, at de svage selv kommer til at betale for den forbedring, at man ikke ryger helt ud, siger Knud Kristensen.
Han beklager, at der med aftalen skal spares 385 millioner kroner, for reformen var oprindelig ikke tænkt som et spareforslag, påpeger landsformanden i Sind.
Knud Kristensen havde også gerne set, at man opretholdt de oprindelige seks måneders frist for at påbegynde jobafklaringsforløbet - i stedet for den frist på fem måneder, som de borgerlige krævede indføjet for at gå med til aftalen.
- Men det er jo forligets kunst, konstaterer han.
