Kurdere driver Islamisk Stat ud af ti irakiske byer
Med støtte fra en international koalitions luftangreb har kurdiske styrker presset IS ud af byer i Kirkuk.


 Ti landsbyer i den irakiske Kirkuk-provins er ikke længere under Islamisk Stats kontrol, efter at det onsdag lykkedes kurdiske peshmerga-styrker at drive militante fra Islamisk Stat (IS) ud af byerne.
Det oplyser kurdiske militærkilder.
Kurderne fik støtte til offensiven af en international koalition, som ledes af USA. Kampfly angreb IS-stillinger forud for kurdernes aktion og bombede ligeledes Islamisk Stat, mens kampene stod på.
Kampene fandt sted i ti landsbyer i den nordlige Kirkuk-provins og blev indledt ved daggry i området ved Daquq cirka 175 kilometer nord for den irakiske hovedstad, Bagdad.
Det er lykkedes de kurdiske styrker at overtage et område svarende til 24 kvadratkilometer ifølge militærkilderne.
Det kurdiske sikkerhedsråd oplyser, at 2000 peshmergaer deltog i angrebet. Fem af dem meldes dræbt, mens det forlyder, at "dusinvis" fra Islamisk Stat har mistet livet.
- Dette område (nær Daquq, red.) udgjorde en fare for hovedvejen fra Kirkuk til Bagdad og over for de kurdiske samt andre landsbyer i områder besat af Daesh, siger brigadegeneral Aras Abdel Rahman og bruger et andet kaldenavn for IS.
Kurdiske styrker og Islamisk Stat har kæmpet om magten i den nordlige del af Irak, og kurderne har vist sig som en vigtig allieret for USA og den internationale koalitions indsats fra luften.
Danmark deltager i indsatsen i Irak, men det er uvist, om danske fly var på vingerne onsdag.
- Kampfly fra den internationale koalition angreb dusinvis af Isils stillinger fra klokken 22 som forberedelse til offensiven på jorden og ydede luftstøtte i løbet af operationen, skriver det kurdiske sikkerhedsråd i en udtalelse om onsdagens kampe.
Kurderne pressede sidste år Islamisk Stat ud af byen Kirkuk, men andre dele af Kirkuk-provinsen er fortsat kontrolleret af IS.
