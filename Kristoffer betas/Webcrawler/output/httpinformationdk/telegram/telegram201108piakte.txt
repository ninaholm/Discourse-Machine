Pia K.: Terror er ikke vores skyld
Dansk Folkepartis formand kritiserer dem som trækker linje fra udlændingedebat og til terrorangrebene i Norge.


 Dansk Folkepartis formand, Pia Kjærsgaard, fralægger sig ethvert ideologisk medansvar for terrorangrebene i Norge.
I sit ugebrev afviser Pia Kjærsgaard således, at hun - og Dansk Folkeparti - skulle være med til at skabe det menneskesyn, der førte Anders Behring Breiviks terror. Senest har filminstruktøren Lars von Trier trukket en sådan linje.
- En fhv. minister og redaktør mente endog, at det ikke bare er Dansk Folkepartis tone, men vores holdninger - der altså deles af mindst en halv million danskere og ofte endda mange flere - der var et problem og som førte til den slags hændelser som i Norge, skriver Pia Kjærsgaard.
Den fhv. minister og redaktør, som Pia Kjærsgaard henviser til, er Politikens kulturredaktør, Anita Bay Bundegaard, som har advaret om, at Anders Behring Breivik en del af "et kontinuum af de kulturkonservative populister"
- I mine øjne tramper de nådesløst og følelseskoldt hen over de mange ofre, Breivik efterlod døde og sårede midt i Oslo og på Utøya, og bruger tragedien som løftestang i deres evindelige bestræbelser på at svine politiske modstandere mest muligt til.
- Det er så usselt og kynisk, at jeg, der ellers mener at have prøvet lidt af hvert og nok kan både selv levere en barsk tone og håndtere andres, forbavses. Ja, væmmes. Det her er for lavt, skriver Dansk Folkepartis formand og fortsætter:
- Oven i hatten mener de danske socialdemokrater så, at retten til på nettet at skrive, hvad pokker man vil inden for lovens grænser, skal yderligere begrænses. Det er jo årtiets knæfald for vold og terror, en eftergivenhed som netop de ramte nordmænds repræsentanter advarer imod!
Ifølge Pia Kjærsgaard er det kun Anders Behring Breivik, som har ansvaret for terrorangrebene:
- Der går netop ikke "en lige linje" mellem nogen-som-helst politikere i Danmark eller i Norge og massemorderen. Han planlagde det, han udløste bomben, han trykkede på aftrækkeren igen og igen. Han er ansvarlig for massemordet, ingen andre!
