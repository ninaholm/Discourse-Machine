Ekstraregning for metroen kan havne hos skatteborgerne
Københavns overborgmester Frank Jensen (S) skal nu sammen med resten af metroejerkredsen dække underskuddet.


 Københavnernes nye metrolinje Cityringen bliver både et halvt år forsinket og en milliard kroner dyrere end oprindeligt planlagt, og regningen kan ende hos skatteborgerne.
Ifølge Københavns overborgmester Frank Jensen (S) skal metroejerne finde ud af, hvordan underskuddet skal dækkes.
- Nu må vi i ejerkredsen drøfte, hvordan vi håndterer ekstraregningen. Vi kan enten forlænge tilbagebetalingstiden eller finde pengene i stats- og kommunekasserne. De to løsninger kan eventuelt også kombineres, siger han i en skriftlig kommentar.
Ifølge Frank Jensen er det en alvorlig forsinkelse og ekstraregning, som meget klart viser, at der var behov for klare rammer for byggeriet.
Risikoen for forsinkelsen har været kendt et stykke tid, efter at en række naboklager har begrænset Metroselskabets muligheder for at udføre støjende arbejde om aftenen og natten samt i weekenderne.
Det fik transportminister Magnus Heunicke (S) til at lave et lovindgreb, som fastlagde vilkårene for byggeriet og udvidede naboernes mulighed for erstatning.
På baggrund af lovindgrebet har Metroselskabet fastlagt en ny tidsplan, som altså er et halvt år senere end planlagt, og nu er det tid til at se fremad, lyder det fra overborgmesteren.
- Med en ny metrolov og den nye aftale med entreprenørerne kan vi nu trække en streg i sandet. Både borgerne og politikere har fået klar besked og robuste rammer for resten af byggeperioden efter det kaotiske forløb, vi har været igennem, siger Frank Jensen.
- Nu kan vi se fremad og glæde os til Cityringen, som bliver en fantastisk gevinst for København, tilføjer han.
Cityringen kan nu byde de første passagerer velkommen i juli 2019, mens den oprindelige plan lød december 2018.
Ifølge transportminister Magnus Heunicke (S) har staten lagt 300 millioner kroner til side til uforudsete udgifter i forbindelse med metrobyggeriet.
Hvordan resten af pengene skal findes, skal politikerne på Christiansborg nu drøfte med politikerne på rådhusene i København og Frederiksberg.
