Inflationen i EU og eurozonen er stadig svagt faldende
Danmark følger den generelle europæiske trend for fald i den årlige inflationsrate.


 Inflationen i eurozonen og i hele EU er stadig svagt faldende.
Martstallene fra EU's statistiske kontor, Eurostat, viser, at inflationen i de 27 EU-lande fra februar til marts faldt fra 2,0 til 1,9 procent. I marts sidste år var den 2,9 procent.
Samme trend gælder i de 17 eurolande, hvor inflationen den sidste måned er faldet fra 1,8 til 1,7 procent. Det er også et helt procentpoint mindre end samme måned sidste år.
Danmark følger den generelle europæiske tendens for faldende inflation. Fra marts sidste år til marts i år faldt den fra 2,7 til 0,7 procent, og den seneste måned er den faldet med 0,3 procentpoint fra 1,0 i februar.
Inflationsraten er den seneste måned faldet i 20 af EU's 27 medlemslande, mens den er stabil i fem lande og steget i ét land, nemlig Portugal. Der er ingen friske tal fra Storbritannien.
Kun kriselandet Grækenland har oplevet decideret faldende prisudvikling med en inflationsrate i marts på minus 0,2 procent. Næstlavest er Letland med 0,3 procent, fulgt af Sverige med 0,5 procents inflation.
Højeste inflation er registreret i Rumænien med 4,4 procent fulgt af Estland med 3,8 procent og Holland med 3,2 procent.
