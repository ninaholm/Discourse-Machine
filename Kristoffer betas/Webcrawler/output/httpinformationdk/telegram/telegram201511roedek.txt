Røde Kors bakker op om flygtningelandsbyer i Danmark
Danmark har gode erfaringer med flygtningelandsbyer, siger Røde Kors generalsekretær Anders Ladekarl.


 Regeringen bør overveje at give kommunerne lov til at bygge en mængde billige standardboliger samlet i landsbyer til det relativt høje antal flygtninge og asylansøgere, der i år er kommet til Danmark.
Det mener generalsekretær i Røde Kors Anders Ladekarl.
- Idéen om at lave flygtningelandsbyer er ikke ny. Den har også tidligere været en stor succes i forbindelse med de mange bosniere, der flyttede til landet, siger han med henvisning til de bosniere, der flygtede fra borgerkrigen i det daværende Jugoslavien.
- Dengang lavede man mange flygtningelandsbyer, fordi man havde samme boligproblem, som man har nu.
Det vil betyde, at regeringen må gå på kompromis med, at det mest optimale for integrationen, som vil være at give de flygtninge, der skal bo i Danmark, en forbindelse til et dansk lokalsamfund, mener Anders Ladekarl.
Men kommunerne er ifølge generalsekretæren så pressede, at det kan blive en god midlertidig løsning.
- Det kan ikke være en permanent løsning. Men man kan blive tvunget til det i den situation, man er i nu. Det kræver, at man tænker sig om, i forhold til hvordan man sørger for at få etableret en relation til det danske samfund, siger Anders Ladekarl.
Anders Ladekarl advarer dog imod, at boligerne bliver af så lav kvalitet, at det vil kategoriseres som flygtningelejre.
- Det er en rigtig dårlig idé at lave flygtningelejre, som to-tre centre vil være udtryk for. Så får man en situation, som vi kender fra andre steder i verden, hvor man har trøstesløse flygtningelejre uden perspektiv for et liv til de her folk, siger han.
- Det ødelægger mennesker, og det vil ødelægge det danske samfund.
