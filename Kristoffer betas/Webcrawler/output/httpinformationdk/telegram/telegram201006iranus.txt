Iran: USA fører psykologisk krig
Iran beskylder CIA for at føre psykologisk krigsførelse mod Teheran med "falske rapporter".


 Iran beskylder CIA for at føre psykologisk krigsførelse mod Teheran med "falske rapporter", og landet hævder, at den amerikanske efterretningstjeneste er klar over, at det iranske atomprogram ikke har noget militært formål.
Talsmanden for Irans udenrigsministerium, Ramin Mehmanparast, afviser udtalelser fra CIA's øverste chef, Leon Panetta, som siger, at Iran muligvis vil have atomvåben allerede i 2012.
- Sådanne udtalelser ligger inden for rammen af det, som man kalder psykologisk krigsførelse, og det har til formål at skabe en negativ opfattelse af Irans fredelige nukleare aktiviteter, siger Mehmanparast til det statslige nyhedsbureau Irna.
- De amerikanske embedsmænd, og navnligt deres efterretningsapparat, ved, at Irans atomprogram på ingen måde er militært, men fredeligt, siger han. 
Panetta sagde i weekenden til det amerikanske tv-selskab ABC, at Iran har fremstillet tilstrækkeligt med lavt beriget uran til to atombomber, som kan blive klar inden for to år.  
