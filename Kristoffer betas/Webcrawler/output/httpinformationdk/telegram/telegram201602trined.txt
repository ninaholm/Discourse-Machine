Trine Dyrholm vinder en sølvbjørn i Berlin
Den danske skuespillerinde vinder prisen for bedste kvindelige hovedrolle ved filmfestivalen i Berlin.


 Den danske skuespillerinde Trine Dyrholm vinder Sølvbjørnen ved filmfestivalen i Berlin for bedste kvindelige hovedrolle for sin rolle som Anna i filmen "Kollektivet".
Dermed bliver hun den første danske kvindelige skuespillerinde til at vinde en af de eftertragtede sølvbjørne.
I rollen som Anna spiller hun rollen som en hustru, der langsomt går i opløsning, i instruktør Thomas Vinterbergs semi-autobiografiske film om et kollektiv, ligesom det han selv voksede op i.
Prisen blev overrakt af formanden for juryen, skuespillerinden Meryl Streep, der selv tidligere har vundet Sølvbjørnen for bedste kvindelige hovedrolle.
Med en sølvbjørn for bedste kvindelige hovedrolle træder Trine Dyrholm også i fodsporene på blandt andre Nicole Kidman, Julianne Moore, Halle Berry, Michelle Pfeiffer, Holly Hunter, Gena Rowlands, Elizabeth Taylor og Shirley MacLaine.
Trine Dyrholm har også selv siddet i juryen ved filmfestivalen i Berlin - det gjorde hun i 2014.
Det er kun fire år siden, at Mikkel Boe Følsgaard som den første danske mandlige skuespiller fik en sølvbjørn for bedste mandlige hovedrolle for sin rolle i "En Kongelig Affære."
Trine Dyrholm var ikke den eneste dansker, der fik lov at holde takketale ved prisuddelingen lørdag aften.
Også den dansk-palæstinensiske instruktør Mahdi Fleifel var oppe og modtage en sølvbjørn for den dansk-britisk-hollandske kortfilm "A Man Returned." Filmen vandt juryens pris for bedste kortfilm.
Mahdi Fleifel kom til Danmark fra en flygtningelejr i Libanon, hvor han voksede op.
Den franske instruktør Mia Hansen-Løve vandt Sølvbjørnen for bedste instruktør. Hendes dansk-klingende navn skyldes ifølge Politiken en dansk farfar.
