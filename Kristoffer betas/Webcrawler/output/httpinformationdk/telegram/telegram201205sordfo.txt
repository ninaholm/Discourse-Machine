S-ordfører: Skat skal undersøge somaliere
Skat har afsløret en stor gruppe somaliere i systematisk skattesnyd. Nu skal sagen tjekkes til bunds


 248 somaliere fra det vestlige Aarhus har snydt i skat ved for eksempel at give sig selv fradrag for arbejde som dagplejemødre uden at være det og ved at trække lønmodtagerudgifter fra, selvom de var på kontanthjælp.
I alt løber snyderiet op i 12,5 millioner kroner.
Derfor forventer skatteordfører Thomas Jensen (S) at Skat systematisk nu vil undersøge sagen til bunds for at tjekke op på, om der foregår ekstra snyd.
- Det vil være helt på sin plads, at man sørger for at den lige lovlig kreative indberetning bliver korrigeret, så de betaler den skat, de skal, og den bødestraf de skal have for at have unddraget skattevæsnet, siger han.
En arbejdsmarkeds- og integrationsforsker siger til Morgenavisen Jyllands-Posten, at det kan være et udtryk for, at somalierne lever i et parallelsamfund. Det er noget, Thomas Jensen vil undgå.
 - Vi skal først og fremmest arbejde på, at der ikke opstår parallelsamfund i Danmark, siger han.
- Nu kan vi se, at der er særegne indberetninger fra bestemte grupper. Derfor skal vi få de her folk til at forstå, at det ikke er et tagselvbord og at vi slår hårdt ned på folk, der snyder i skat, siger han.
Somalierne har i gennemsnit snydt for 50.000 kroner hver, men mange af dem er arbejdsløse og på kontanthjælp.
- Det er nok ikke nogen penge, der kommer ind lige med det første, men på sigt vil det offentlige kunne inddrive de her penge. Reglerne er indrettet sådan, at myndighederne kan lave nogle modregninger i overførslerne blandt andet, siger Thomas Jensen.
Den somaliske forening i Aarhus siger til Jyllands-Posten, at de ikke har kendskab til, at nogle af deres medlemmer skulle have snydt.
