Betjente vender ryggen til borgmester under begravelse
Mange politibetjente fra New York lavede en stille protest mod byens borgmester under kollegas begravelse.


 Tusindvis af politibetjente deltog lørdag i begravelsen af New York-betjenten Rafael Ramos, der sammen med sin kollega Wenjian Lee blev dræbt, mens de sad i deres patruljevogn på en opgave i New York-bydelen Brooklyn 20. december.
Myndighederne har identificeret gerningsmanden som en 28-årig mand, der rejste til New York fra Baltimore.
Manden, der var sort, havde skrevet på internettet, at han ville dræbe politibetjente som hævn for Eric Garner og Michael Brown - to sorte amerikanere, der er blevet dræbt af hvide betjente.
Under ceremonien i kirken Christ Tabernacle Church talte blandt andre New Yorks borgmester, Bill de Blasio. Talen blev vist på storskærm uden for kirken, men her vendte adskillige betjente ryggen til deres borgmester.
Reaktionen sker ifølge nyhedsbureauet AP, fordi betjentene mener, at Bill de Blasio har bidraget til en stemning præget af mistillid til ordensmagten, hvilket ifølge betjentene førte til drabene på deres to kolleger.
Inde i kirken blev de Blasios tale modtaget med bifald fra de sørgende.
Ud over New Yorks borgmester holdt staten New Yorks guvernør, Andrew Cuomo, og USA's vicepræsident, Joe Biden, også tale ved ceremonien.
- Din mand og hans makker var nogle af New Yorks bedste, og det er ikke bare et tomt udtryk, sagde Joe Biden henvendt direkte til Rafael Ramos' hustru.
Efter drabene løb gerningsmanden ned i den nærmeste undergrundsstation, hvor han tog livet af sig selv med samme våben, som han havde dræbt betjentene med.
Forud for drabene havde han skrevet hashtaggene #Shootthepolice, #RipMichaelBrown og #RipEricGarner på sociale medier, som også blev brugt i forbindelse med sagerne om de to sorte amerikanere Michael Brown og Eric Garner, der blev dræbt af hvide politibetjente tidligere i år.
