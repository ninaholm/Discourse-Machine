Pave Frans vil have en fattig kirke
Der var fokus på fattigdom under den nyudnævnte pave Frans' første presseaudiens lørdag.


 - Jeg vil have en fattig kirke og en kirke for de fattige, sagde pave Frans i sit første møde med verdenspressen lørdag.
Således er den nyudnævnte pave allerede godt i gang med arbejdet som overhoved for verdens 1,2 milliarder katolikker.
Lørdag formiddag mødte han for første gang pressen direkte, som et led i bestræbelsen på at skabe mere åbenhed i den katolske kirke. Flere hundrede journalister fra hele verden var strømmet ind i Vatikanet, og alle brød de ud i klapsalve efter presseseancen.
Pave Frans fortalte på mødet blandt andet, at han valgte navnet Frans på grund St. Frans af Assisi, der er symbolet på fred, nøjsomhed og fattigdom. Præcis sådan en kirke, vil paven have, fortalte han.
- Frans af Assisi er for mig en mand af fattigdom, en mand af fred, en mand som elskede og beskyttede skabelse. Lige nu går det ikke så godt med vores forhold til skabelse, sagde han.
Paven beskrev også det følelsesmæssige øjeblik lige efter, at han blev valgt til den katolske kirkes overhoved i konklavet i Det Sixtinske Kapel onsdag aften.
Den - på det tidspunkt - argentinske kardinal Jorge Mario Bergoglio, fortalte, at han havde siddet ved siden af den brasilianske kardinal Claudio Hummes, der er ærkebiskop ved Sao Paolo Stift.
- Han omfavnede mig og kyssede mig og fortalte mig, at jeg ikke måtte glemme de fattige. Og det ord gik ind her, sagde paven og pegede på sit hoved.
- Jeg tænkte straks på Frans af Assisi, sagde han.
