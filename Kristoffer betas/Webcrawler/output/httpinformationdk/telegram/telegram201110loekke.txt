Løkke siger på gensyn til dronningen
Den afgående VK-regering har taget sin afsked på Amalienborg.


 De fleste afgående ministre kunne mønstre et smil på læben, da deres statsmandsblå ministerbiler en efter en trillede gennem porten til Amalienborg, hvor dronning Margrethe ventede for at tage dem i afskedsaudiens.
Og nok skal VK-ministrene til dronningen for at sige farvel, men fra flere af de afgående ministre lyder det, at de hellere vil sige på gensyn.
- Nyd det, jeg tror det kommer til at vare kort tid, lyder det fra afgående økonomi- og erhvervsminister Brian Mikkelsen (K).
Samme melding lyder fra nu forhenværende statsminister Lars Løkke Rasmussen (V), da han kommer ud på slotspladsen efter afskeden.
- Dronningen blander sig ikke i politik, så det med at sige "på gensyn" står for min egen regning, siger Lars Løkke Rasmussen.
- Jeg glæder mig over, at store dele af den politik, vi selv gik til valg på, står aftegnet i det nye regeringsgrundlag, tilføjer han.
Afgående indenrigs- og sundhedsminister, Bertel Haarder, har efterhånden været igennem en del ministerskifte. Hans post deles mellem Margrethe Vestager (R) og Astrid Krag (SF).
- Jeg skal som sædvanlig have to efterfølgere, så jeg må have båret en stor byrde, siger Bertel Haarder gennem den åbne bilrude.
Efter afskedsaudiensen bliver ministrene kørt til et valgfrit sted af ministerchaufføren. Og så er det den nye regering, der indtager ministerbilerne og kontorerne.
- De skal nyde det, så længe det varer. Det kan nok hurtigt gå over, lyder Søren Pinds (V) salut til de nye ministre.
