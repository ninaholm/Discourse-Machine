Dansk soldat er såret af skud i Afghanistan
En dansk soldat blev torsdag eftermiddag såret af et skud i Afghanistan. De pårørende er underrettet.


 En dansk soldat er blevet skudt og såret i Afghanistan torsdag eftermiddag. Det er den første danske soldat i 2012, der er blevet såret. Han er dog i en tilstand, så han selv har været i stand til at kontakte sine pårørende.
- Soldaten var sammen med sin enhed på en operation, hvor de har støttet den afghanske hær. Under operationen kommer de under beskydning og soldaten bliver ramt af et skud, fortæller presseofficer Peder Enggård fra Hærens Operative Kommando.
Operationen foregik vest for Patrol Base Line, og der blev ydet førstehjælp på stedet.
- Herefter blev han fløjet i helikopter til felthospitalet i Camp Bastion, og efter den første behandling var han selv i stand til at ringe hjem til sine pårørende og orientere dem om, hvad der var sket, siger Peder Enggård.
Den sårede soldat kommer fra kampvognsdelingen, der er udsendt af Jydske Dragonregiment i Holstebro.
De danske soldater er i gang med at overlade mere og mere ansvar til afghanerne. Således overgav et andet dansk kompagni - Charliekompagniet - mellem jul og nytår patruljebasen Bridzar i Patrol Base Line til de afghanske sikkerhedsstyrker.
I løbet af kort tid vil den sidste danske patruljebase Clifton i Patrol Base Line blive overgivet til briterne. Når Charliekompagniet i februar rejser hjem til Danmark, vil de blive erstattet af en skole-enhed, der skal uddanne de afghanske styrker.
Det sker alt sammen i bestræbelserne på, at Danmarks afghanske samarbejdspartnere i 2014 kan håndtere sikkerhedsopgaverne selv, siger oberst Ken Knudsen, chef for Den Danske Kampgruppe.
Senest en dansk soldat blev såret var den 15. december. Han blev hårdt såret af en vejsidebombe, men blev hurtigt vurderet uden for livsfare.
Soldaten fra Ingeniørregimentet i Skive var ifølge forsvaret sammen med sin enhed på patrulje, da en sprængladning blev udløst syd for patruljebasen Spondon.
