Betalte 175 millioner for meget i varme
Forbrugere hos op mod 50 varmeværker i Region Midtjylland kan nu se frem til at få cirka 3000 kroner tilbage. Varmeværker har opkrævet for meget


 Kunderne hos en lang række varmeværker i Region Midtjylland kan nu lune sig på andet end varmen fra varmeapparaterne. En gennemgang af en del af regnskaberne viser nemlig, at kunderne har betalt for meget for varmen hos mere end 50 værker i regionen. Det skriver Dansk Fjernvarme, der er brancheorganisation for varmeværkerne, i en pressemeddelelse.
 - Det er beklageligt, for der skal ikke være fejl i regnskaberne fra fjernvarmeværker, udtaler direktør Jørgen G. Jørgensen fra brancheorganisationen.
 Fejlene betyder, at de 50 værker skal betale 175 millioner kroner tilbage til forbrugerne. Det svarer til 3000 kroner per forbruger, og kan altså lune lidt ekstra i de kolde vintermåneder. 
 Det er Energitilsynet, der har gennemgået nogle af Dansk Fjernvarmes medlemmers regnskaber gennem flere år. Varmeværkerne har ifølge brancheorganisationen ikke fusket med regningerne eller sat de ekstra varmepenge til side.
 Tilsynet vil gennemgå alle cirka 450 varmeværkers i Region Midtjyllands regnskaber i de kommende fem år.
 I mellemtiden vil Dansk Fjernvarme forsøge at rette op på fejlene internt. Det sker blandt andet ved at tilbyde medlemmerne kurser og information om regnskaber.
 - Regnskabsproblemerne skal ud af verden. Vi må sikre, at forbrugerne kan have tillid til, at fjernvarmeværkerne lever op til reglerne samtidig med at de sikrer stabil, billig og klimavenlig varme, siger Jørgen G. Jørgensen.
