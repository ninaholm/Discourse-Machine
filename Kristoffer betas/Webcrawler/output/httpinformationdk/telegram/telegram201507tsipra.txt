Tsipras vil have skåret 30 procent af Grækenlands gæld
Tsipras gentager sin opfordring til grækerne om at stemme nej til afpresning og ultimatummer på søndag.


 En rapport fra Den Internationale Valutafond (IMF) der viser, at Grækenlands gæld ikke er "bæredygtig", retfærdiggør den græske regerings beslutning om at afvise låneaftalen med EU, i og med at aftalen ikke indeholder gældslettelse.
Det siger Grækenlands premierminister, Alexis Tsipras, i en tv-tale fredag.
I talen gentager han sin opfordring til grækerne om at stemme nej til aftalen og til "afpresning og ultimatummer" ved søndagens folkeafstemning.
Samtidig beder han kreditorerne barbere 30 procent af den græske gæld og give landet afdragsfrihed på 20 år til at betale resten af gælden tilbage, skriver nyhedsbureauet AFP.
På nuværende tidspunkt udgør Grækenlands gæld næsten 180 procent af landets bruttonationalprodukt (BNP).
- I går skete der noget af stor politisk betydning, siger Tsipras.
- IMF offentliggjorde en rapport om Grækenlands økonomi, som er en stor oprejsning for den græske regering, fordi den bekræfter det åbenlyse, nemlig at Grækenlands gæld ikke er bæredygtig, siger han.
