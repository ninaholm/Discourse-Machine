Kerry: Støtte til Irak vil være intens og vedholdende
Den amerikanske udenrigsminister har fået lovning på, at Irak senest 1. juli vil få en ny regering.


 USA's støtte til de irakiske sikkerhedsstyrker vil være "intens og vedholdende" i kampen mod militante islamister, der har vundet frem i det nordlige og vestlige Irak, siger udenrigsminister John Kerry.
- Støtten vil være intens, vedholdende, og hvis Iraks ledere tager de nødvendige skridt for at samle landet, vil det være effektivt, siger Kerry efter møder i den irakiske hovedstad, Bagdad.
Washington meddelte i sidste uge, at man sender 300 særlige militære rådgivere til Irak.
- Det vil gøre det muligt for irakiske sikkerhedsstyrker at konfrontere Isil (Islamisk Stat i Irak og Levanten) mere effektivt og på en måde, der respekterer Iraks suverænitet, men også USA's og regionens vitale interesser, siger Kerry.
Ifølge udenrigsministeren har den irakiske premierminister, Nuri al-Maliki, bekræftet, at han senest 1. juli vil danne en ny regering.
- I dag var nøglen at få vished fra regeringens ledere om vejen frem mod dannelsen af en regering, siger Kerry.
- Flere gange lovede premierminister Maliki, at han forpligter sig til 1. juli, fastslår ministeren.
Inden Kerrys besøg i Bagdad havde USA antydet, at man vil lægge pres på de irakiske ledere for at få dem til at gøre mere for at skabe dialog med sunnimuslimske grupper, der føler sig marginaliseret.
Udenrigsministeren understreger imidlertid, at USA ikke vil vælge eller bestemme, hvem der skal regere Irak.
Dog har USA bemærket en udbredt utilfredshed blandt kurdere, sunnimuslimer og visse shiamuslimer, lyder det fra Kerry.
Kerry er på en rundrejse i Mellemøsten, men hans besøg i Irak var ikke annonceret på forhånd.
Søndag blev endnu to irakiske byer overladt til den militante gruppe Isil, som dræbte 21 lokale ledere i byerne Rawa og Ana.
Isil har nu kontrol over en strategisk vigtig rute til nabolandet Syrien.
