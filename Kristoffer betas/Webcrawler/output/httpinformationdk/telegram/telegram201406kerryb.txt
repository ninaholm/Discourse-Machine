Kerry besøger det olierige irakiske Kurdistan
Kerry er i det nordlige Irak for at opfordre regionale ledere til at være del af en ny regering i Bagdad.


 Den amerikanske udenrigsminister, John Kerry, ankom tidligt tirsdag til det olierige irakiske Kurdistan, hvor han indtrængende vil opfodre de regionale ledere til at være del af en ny regering i Bagdad, siger talsmænd for USA's udenrigsministerium.
- Udenrigsministerens besøg er meget vigtigt - både i forhold til at konferere med kurdiske ledere og også i forhold til at opmuntre dem til at spille en aktiv rolle i regeringsdannelsen i Irak.
- Det gælder ikke mindst valget af en ny, stærk præsident, som kan repræsentere ikke blot kurdiske interesser, men også irakiske interesser, siger en højtstående amerikanske embedsmand om Kerrys besøg i Kurdistan.
Situationen har ændret sig for Iraks autonome kurdiske region i nord, efter at Peshmergakrigere, regionens sikkerhedsstyrker, den 12. juni vandt kontrol over oliebyen Kirkuk, da det irakiske militær flygtede fra de fremrykkende militante i Den Islamiske Stat i Irak og Levanten (Isil).
Kurdere har længe drømt om at tage Kirkuk, en by med enorme oliereserver lige uden for den autonome region, og områdets historiske hovedstad. Hvis de kan holde Kirkuk vil olieindtægter kunne give langt mere end noget tilbud fra Bagdad.
Men Kerry håber, at han kan overbevise de kurdiske ledere om, at de bør træde ind i en ny regering i Bagdad, hvor de kan få høje poster og indflydelse på de store olieindtægter.
 Kerry var mandag på et overraskende besøg i Bagdad, hvor han fik lovning på, at Irak senest 1. juli vil få en ny regering.
USA's støtte til de irakiske sikkerhedsstyrker vil være "intens og vedholdende" i kampen mod militante islamister, der har vundet frem i det nordlige og vestlige Irak, lovede Kerry de ledende politikere.
Washington meddelte i sidste uge, at USA sender 300 særlige militære rådgivere til Irak.
Oprørsgruppen Isil har over de seneste uger indledt en større offensiv i Irak og taget kontrol med flere strategisk vigtige områder og byer.
