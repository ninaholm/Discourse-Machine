Novo Nordisk lander på gigantisk overskud
Et kæmpe overskud får Novo Nordisk til at hæve forventningerne til næste år. Analytiker siger godkendt.


 Den danske medicinalvirksomhed Novo Nordisk kom ud af 2013 med et overskud efter skat på hele 25,2 milliarder kroner. Det viser Novos årsregnskab torsdag .
 Det er en stigning på 18 procent i forhold til året før, og resultatet får nu Novo til at hæve forventningerne til næste års regnskab og håbe på en yderligere salgsvækst på otte til 11 procent.
Administrerende direktør Lars Rebien Sørensen erklærer sig tilfreds med resultatet:
- Vi er glade for Novo Nordisks finansielle resultater i 2013, som var et år, der også bød på udfordringer, udtaler Lars Rebien Sørensen i en fondsbørsmeddelelse.
- Den tocifrede salgsvækst var igen i 2013 drevet af robust vækst i vores portefølje af moderne insuliner og Victoza, tilføjer han.
Salget i Nordamerika steg i 2013 med 18 procent og i Region Kina med 13 procent.
Især Victoza trækker læsset med en salgsfremgang på 27 procent.

Insulinproduktet Tresiba er ikke blevet godkendt til det amerikanske marked, men de steder, hvor det er lanceret, er resultaterne lovende, siger direktøren.
Af regnskabet fremgår det også, at Novo Nordisks bestyrelse har planer om kontant udbytte til aktionærerne. Bestyrelsen vil således arbejde for en 25 procent stigning i udbyttebetalingen.
Alt i alt kan regnskabet betegnes som "godkendt", lyder vurderingen fra Søren Løntoft Hansen, der er Novo-analytiker hos Sydbank.
- Regnskabet ligger lidt under de skyhøje forventninger til både salg og omsætning i fjerde kvartal, og det er bestemt ikke et overvældende regnskab. Dog er der flere positive elementer, siger han.
Han henviser til opjusteringen af forventningerne og kalder det for "helt forventelig" og "flot". Bestyrelsens planer om at øge aktionærernes udbytte ser analytikeren som "et signal om et stærkt finansielt fundament".
Novo Nordisk oplyser i øvrigt i regnskabet, at den hidtidige koncerndirektør med ansvar for salg og produktion, Kåre Schultz, udnævnes til viceadministrerende direktør.
Dermed rykker Schultz op i hierarkiet og kommer til at assistere topchef Lars Rebien Sørensen.
