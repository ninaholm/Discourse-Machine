Armensk årsdag markeret i Tyrkiet
For første gang trodser en lille gruppe demonstranter et af Tyrkiets store tabuer og markerer årsdag for deportation af armeniere.


 Menneskeretsaktivister i Tyrkiet brød lørdag et årelangt tabu, da de samledes for at mindes de armeniere, der blev dræbt i Det Osmanniske Rige.
Istanbul-afdelingen af menneskeretsgruppen IHD havde arrangeret en demonstration, hvor omkring 100 personer samledes ved togstationen Haydarpasa. Her blev den første gruppe på 220 armeniere deporteret fra den 24. april 1915.
Under parolen "Aldrig mere" og med stort politiopbud bar demonstranterne sort-hvide billeder af nogle af de deporterede. De fleste af dem vendte aldrig tilbage.
Politiet måtte holde en gruppe moddemonstranter på afstand, heriblandt tidligere diplomater, der viftede med det tyrkiske flag. Den yderliggående armenske organisation Asala dræbte 42 tyrkiske diplomater i 1970'erne og 1980'erne.
Det anslås, at op mod 1,5 millioner armeniere blev dræbt i årene 1915-1923 i forbindelse med Det Osmanniske Riges sammenbrud under Første Verdenskrig. Antallet er dog omstridt, og Tyrkiet er kendt for at benægte de mange drab og protesterer kraftigt, når det betegnes som folkedrab.
I Armeniens hovedstad, Jerevan, var titusinder af armeniere samlet for at markere årsdagen for de første deportationer.
