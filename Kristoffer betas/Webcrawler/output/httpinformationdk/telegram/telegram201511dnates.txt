Dna-test afslører massiv snyd med fisk i EU's kantiner
På menuen står der torsk, men fisken på tallerkenen er en pangasius-filet, og sådan sparer EU-kantinerne penge


 Der sker omfattende snyd med mærkning af fisk i EU-institutionerne, hvor de embedsfolk og politikere, som forfatter Europas fiskeripolitik, dagligt spiser frokost og middagsmad.
Det viser dna-undersøgelser foretaget for interesseorganisationen Oceana, som er kommet frem til, at 38 procent af de fisk, som sælges i EU's kantiner, er mærket forkert.
For hele den belgiske hovedstad gælder det for 31,8 procent af 280 stikprøver på flere end 150 spisesteder, at billigere fisk ofte serveres, når der på menuen eksempelvis står blåfinnet tun eller torsk.
- Vi tager det meget alvorligt, for det er den mad, som vi spiser, siger en talsmand for EU-Kommissionen, Alexander Winterstein.
Han siger, at kommissionen vil tage sagen op med myndighederne, og han understreger, at EU ikke kan gå uden om de belgiske myndigheders kontrol.
- Kantinerne i EU-Kommissionen og i de øvrige europæiske institutioner fungerer ved, at vi samarbejder med firmaer, som leverer den mad, som vi spiser. Det sker under de relevante belgiske myndigheders kontrol, siger Winterstein.
Et typisk eksempel på snyd er, at pangasius-filet sælges som torsk, mens den storøjede tun og guldfinnet tun sælges som den dyrere blåfinnet tun.
Det sidste gør sig gældende i hele 95 procent af stikprøverne.
Hvad angår EU-institutionerne, er der i alt tre leverandører, som forsyner politikere, embedsmænd og andre ansatte med fisk.
Oceana har taget prøverne mellem marts og juni 2015. Der er taget 42 stikprøver i EU-kantinerne, og dna-analyserne er foretaget i samarbejde med et universitet i Leuven.
