S roser nyt pointsystem for udlændinge
Socialdemokraterne er positive overfor regeringens og Dansk Folkepartis pointsystem for familiesammenføring. Men det skal skrues rigtigt sammen, påpeger de.


 Socialdemokraterne er positive overfor idéen om at indføre et pointsystem i forbindelse med familiesammenføringer.
Den nye udlændingeaftale mellem regeringen og Dansk Folkeparti betyder, at den nuværende 24-års-regel kombineres med et pointsystem, der blandt andet belønner færdiggjort uddannelse, erhvervserfaring og sprogkundskaber.
Og det er en god idé mener Socialdemokraternes integrationsordfører Henrik Dam Kristensen. 
- Intentionen om at når man kommer til Danmark, skal man bidrage på arbejdsmarkedet eller i forhold til uddannelse, er helt i orden. Så det med et   pointsystem er ganske fornuftigt, siger Henrik Dam Kristensen.
Han understreger dog, at det er vigtigt, at pointsystemet bliver skruet rigtigt sammen.
- Hvis det kun er dem med uddannelse fra de 20 bedste universiteter, som kan komme ind, er det selvfølgelig et problem. Sidst der blev lavet et pointsystem - dengang for permanent ophold - var det jo ikke alt for heldigt, siger Henrik Dam Kristensen.
Tidligere på dagen lagde SF's menneskerettighedsordfører, Kamal Qureshi, afstand til forslaget fra regeringen og Dansk Folkeparti. 
Det ser med andre ord ud til, at S og SF ser meget forskelligt på den nye udlændingeaftale.
Henrik Dam Kristensen mener dog, at der er tale om en lidt for hurtig udmelding fra SF'eren. 
- Vi er enige om, at et pointsystem kan være fornuftigt. Kamal Qureshi begår efter min mening den fejl, at han ikke venter og ser, hvad der helt konkret kommer ud af det. Jeg tror, at Socialdemokraterne og SF kan finde fælles fodslag, siger han.
Ud over pointsystemet indeholder udlændingeaftalen også en skærpelse af tilknytningskravet. 
Med de nuværende regler skal den herboende og ansøgerens samlede tilknytning til Danmark være større end deres samlede tilknytning til et andet land. 
I fremtiden skal parrets samlede tilknytning til Danmark derimod være væsentligt større end deres samlede tilknytning til et andet land.

