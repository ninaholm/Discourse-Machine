Frikirker vil have børneattest på præster
Også frikirkepræster skal nu have børneattester for at frigøre sig af mistanker for sexovergreb. Det opfordrer frikirkernes organisation selv til.


 Omkring 150 præster i pinsekirken, baptistkirken og andre frikirker bør selv indhente børneattester for at undgå mistanke om overgreb mod børn, sådan som den katolske kirke plages af.
 Det opfordrer organisationen for landets 100 frikirker, FrikirkeNet, nu selv præsterne til at sørge for.
 - Vi ønsker at undgå grå områder på det her felt, siger formand Tonny Jacobsen fra FrikirkeNet, der i forvejen har indskærpet medlemmerne, at de skal indhente børneattester på alle frivillige, som arbejder i kirkernes børne- og ungdomsorganisationer.
FrikirkeNet opfordrer også medlemmerne til omgående at gribe til politianmeldelser, hvis der kommer påstande frem om overgreb på børn. FrikirkeNet har også nedsat en arbejdsgruppe til at oprette et beredskab til at tage sig af eventuelle ofre for sexmisbrug.
Også i folkekirken har præster og biskopper sat sig i bevægelse for at undslippe den katolske forbandelse ved at forlange børneattester på alle præster, som sidder i et embede. Det har kirkeminister Birthe Rønn Hornbech (V) dog afvist.
