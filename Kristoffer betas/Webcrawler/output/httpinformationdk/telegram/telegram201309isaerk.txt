Især kvinder rammes af en dårlig musearm
Det er især kvinder, der får skader af at bruge musen på jobbet. HK mener, at musesmerter skal forebygges.


 Arbejdet foran computerskærmen med musen i hånden kan være smertefuld. Og især kvinder rammes af musens bid, viser en undersøgelse, som forskere fra Aalborg Universitet har lavet blandt 700 medlemmer af HK, der dagligt arbejder med musen.
Andelen af kvinder, der havde smerter i begge håndled, underarm, albue, skulder og nakke over en tre måneders periode, var 16 procent. For mænd var det seks procent.
- Vi har prøvet at finde årsagen til, at kvinder rammes mere. Og det er forskellen i mænds og kvinders arbejdsopgaver, hvor eksempelvis kvinderne sidder mere foran computeren, siger Sven-Erik Hermansen, arbejdsmiljøkonsulent i HK/Privat.
- Men der er ikke forskel på, hvordan man kan undgå det, siger han.
Rådene er meget simple: Tag musen i den anden hånd og brug hæve-sænkebordet, hvis du har sådan et.
- Det her er ikke noget nyt. Første gang, jeg var ude og kræve undersøgelser og forskning på det her område, var i 1996, siger arbejdsmiljøkonsulenten.
At problemet med museskader fortsat dukker op og er udbredt, skyldes ifølge HK/Privat flere ting.
Folk tror ikke, at det rammer dem. Og ifølge Svend-Erik Hermansen er der også en opfattelse af, at "det vel ikke kan være skadeligt bare at arbejde på kontor".
- Men vi skal tage drøftelsen i samarbejdsudvalget på arbejdspladsen og tage beslutningen om, at det ikke skal kunne ske på vores arbejdsplads. Og få en beslutning om at gøre noget ved det, siger Svend-Erik Hermansen.
Det er professor Pascal Madeleine, der har stået i spidsen for undersøgelsen. Og han er allerede i gang med den næste:
- Vi forsker videre i forebyggelse og forståelse af muskulære lidelser hos personer, der oplever smerter i forbindelse med brug af en computer, siger han.
