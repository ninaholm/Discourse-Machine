Fredagens obligationer: Historiske bevægelser i danske renter



 
Danske obligationer havde en vild dag fredag, hvor de over en bred kam gav baghjul til de tyske, som de ellers plejer at gå tæt hånd-i-hånd med.
Skuffende amerikanske nøgletal og et større fald end ventet i eurozonens forbrugerpriser var sammen med de seneste tiltag fra Nationalbankens side for at beskytte kronekursen med til at støtte de danske obligationskurser.
- Det er et rigtigt obligationsvenligt marked, understøttet af nøgletal og gårsdagens rentenedsættelse fra Nationalbanken, siger rentestrateg Morten Hassing Povlsen fra Nordea til Ritzau Finans.
Renten på den tiårige danske statsobligation faldt fredag hele 8 basispoint til historisk lave 0,36 pct. Til sammenligning faldt den tilsvarende tyske rente blot 3 basispoint til 0,33 pct., så spændet til de tyske renter kørte kraftigt ind.
Nationalbanken har med tre rentenedsættelser på ni handelsdage - den seneste torsdag - gødet interessen for de danske obligationer, og det så man en vis forsinket effekt af også fredag, hvor kurserne på såvel de danske stats- som realkreditpapirer fløjtede i vejret.
Dertil kom, at væksten i USA skuffede og fredagen bød også på et større fald i forbrugerpriserne i eurozonen end ventet på 0,6 pct. på årsbasis i januar.
- Skuffende nøgletal er med til at sætte retningen, og så er Nationalbankens rentenedsættelse bare noget, der sætter sig på alle de danske obligationer, også de danske realkreditpapirer, der stiger rigtigt stærkt i pris, siger Morten Hassing Povlsen.
De danske obligationskurser nyder også godt af spekulationer om, at Nationalbanken kan blive nødsaget til at sænke renterne endnu mere.
- Nationalbanken gør alt for at forsvare kronen. Man kan bestemt ikke udelukke, at der kommer noget mere, og det er selvfølgelig også det, der er med til at understøtte obligationerne i Danmark, siger Morten Hassing Povlsen.
