Noma mister plads som verdens bedste
Efter tre år på toppen mister Noma sin førsteplads til den spanske restaurant El Celler de Can Roca.


 Restaurant Noma mister sin plads som nummer et på listen over verdens bedste restauranter. Det skriver flere medier med den spanske El Pais som kilde.
Listen skulle egentlig først offentliggøres senere på aftenen, men avisen har allerede afsløret, hvordan listen ser ud.
I tre år i træk har Noma kunnet sole sig i titlen som verdens bedste restaurant ifølge Restaurant Magazines' liste "The World's 50 Best Restaurant".
Danmarks verdenskendte restaurant bliver mandag aften overhalet af den spanske restaurant El Celler de Can Roca, når årets rangliste bliver præsenteret under et stort show i The Guildhall i London, skriver El Pais.
På listen for 2013 er Noma røget ned på en andenplads, hvor den nye spanske verdensetter har ligget de to foregående år.
Ud over Noma er Østerbro-restauranten Geranium med på listen.
Restauranten med køkkenchef Rasmus Koefoed og i marts deres anden Michelin-stjerne, og det er da også lykkedes dem i år at rykke tre pladser frem på Restaurant Magazines liste fra nummer 48 til 45.
Det er 11. gang, at ranglisten bliver udgivet.
I alt er der 900 dommere, der bestemmer hvilke af verdens restauranter, der kommer med på den prestigefyldte liste. Den udkom første gang i 2002 på initiativ af det Londonbaserede Restaurant Magazine.
Jurymedlemmerne består af journalister, kokke, restauratører, gourmeter med videre, der er fordelt på 26 regionale juryer.
