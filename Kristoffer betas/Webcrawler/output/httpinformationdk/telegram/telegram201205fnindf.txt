FN indfører nye sanktioner mod Nordkorea
FN's Sikkerhedsråd vedtager nye sanktioner mod nordkoreanske firmaer, der er involveret i landets atomplaner.


 FN har onsdag indført nye sanktioner mod nordkoreanske firmaer, der er deltager i landets atomplaner. Det siger USA's FN-ambassadør, Susan Rice.
En komité under Sikkerhedsrådet har sortlistet tre store statskontrollerede firmaer, der alle er dybt engageret i Nordkoreas arbejde med at udvikle atombomber og raketter.
De tre firmaer er kommet på FN's sanktionsliste, der indebærer, at firmaer ikke har lov til at handle med udenlandske firmaer.
 USA ønsker, at hele 40 nordkoreanske firmaer bliver blacklistet. Et ønske der støttes af EU, Japan og Sydkorea.
Sikkerhedsrådets beslutningen kommer, efter at Nordkorea for et par uger siden gennemførte en test af en langtrækkende raket, som kan fremføre atomvåben. Testen mislykkedes helt, da raketten faldt i havet kort efter affyringen.
Desuden er der vedholdende rygter om, at Nordkorea er tæt på at være parat til at gennemføre landets tredje prøvesprængning af en atombombe.
Sydkorea siger, at forberedelserne er afsluttet, og det blot er ledelsen i Pyongyang, der skal give ordre om prøvesprængningen.
En række lande med USA og Sydkorea i spidsen har i stærke vendinger frarådet Nordkorea at gennemføre prøvesprængningen og truet med flere sanktioner, hvis det sker.
