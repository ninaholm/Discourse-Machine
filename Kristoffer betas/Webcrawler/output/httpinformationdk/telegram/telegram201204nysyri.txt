Ny syrisk vold bekymrer Ban Ki-moon
FN's generalsekretær er dybt bekymret over nye voldshandlinger i Syrien forud for FN-observatørernes ankomst.


 FN's generalsekretær, Ban Ki-moon, mødtes søndag med Belgiens premierminister, Elio Di Rupo, for blandt andet at diskutere situationen i Syrien.
Her udtrykte han stor bekymring over de seneste angreb i landet søndag, der falder samme dag, som de første FN-observatører ankommer til Syrien for at skulle overvåge en ellers lovet våbenhvile.
- Jeg er dybt bekymret over, hvad der er sket i løbet af i går og i dag. Den syriske regering har bombet byen Homs og andre steder har vi set, at befolkningen bliver dræbt, siger Ban Ki-moon ifølge Reuters.
- Jeg opfordrer igen på den kraftigst mulige facon til, at våbenhvilen overholdes, tilføjer han.
Det første hold af FN-observatører består af 30 personer og ankommer til Damaskus søndag aften.
Og efter alt at dømme får observatørerne nok at se til.
Der har været rapporteret om flere brud på våbenhvilen, siden den trådte i kraft torsdag morgen.
Organisationen Det Syriske Observatorium for Menneskerettigheder oplyser, at to distrikter i byen Homs er blevet beskudt søndag af syriske styrker, og at soldater kom i kamp med oprørere. Fire skal være dræbt.
- Det er vigtigt, absolut vigtigt, at den syriske regering tager alle tænkelige forholdsregler for at opretholde våbenhvile, og jeg advarer om, at hele verden kigger med skeptiske øjne på, om det lykkes, siger Ban Ki-moon.
