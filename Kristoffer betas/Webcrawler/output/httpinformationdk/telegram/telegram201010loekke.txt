Løkke revser også Sundhedsministeriet
Kritikken er berettiget og statsministeren beklager, at rigsrevisor ikke fik den rapport, han bad om. Løkke kan dog ikke sige, hvorfor oplysningerne strandede.


 Statsminister Lars Løkke Rasmussen beklager på baggrund af særdeles skarp kritik fra Folketingets Statsrevisorer, sagen om, at Sundhedsministeriet har nølet og trukket det i langdrag med at udlevere oplysninger til rigsrevisor.
Oplysninger, som han skulle bruge i sin undersøgelse af, om regeringen havde overbetalt de private hospitaler.
- Jeg har noteret mig, at rigsrevisor siger, at det har været et særdeles utilfredsstillende forløb. Det har indenrigs- og sundhedsministeren jo også beklaget, og det vil jeg også gerne beklage her, siger Lars Løkke Rasmussen.
Statsministeren finder kritikken rimelig.
- Det svier, når man får kritik, og her er det en berettiget kritik. Jeg har sagt flere gange, at rigsrevisor uden ophold skal have de oplysninger han efterspørger, siger Løkke og fortsætter:
- Rigsrevisor har fået det materiale, han gerne vil have, men han har ikke fået det tidligt nok og uden ophold. Det er kritisabelt.
Samtidig hæfter han sig dog ved, at rigsrevisor kalder sagen for enkeltstående.
- Jeg noterer mig også, at rigsrevisor siger, at der er tale om en enkeltstående situation, og at han almindeligvis har et godt og konstruktivt samarbejde med regeringen. Og det vil jeg bestræbe mig på, at han også har fremadrettet.
Statsministeren afviser en undersøgelse af sagen, ligesom han ikke lægger op til, at sagen skal have konsekvenser ud over beklagelsen fra ham selv og fra indenrigs- og sundhedsminister Bertel Haarder (V).
Kritikerne i sagen tvivler dog på, at embedsfolkene af egen drift har tilbageholdt oplysninger, og at der må ligge en politisk ordre bag.
Løkke kan ikke give et bud på, hvorfor oplysningerne ikke blev udleveret, da rigsrevisor bad om dem.
- Det kan jeg ikke komme med nogen begrundelse for. For jeg har det synspunkt, at rigsrevisor skal have det materiale, han skal have.
