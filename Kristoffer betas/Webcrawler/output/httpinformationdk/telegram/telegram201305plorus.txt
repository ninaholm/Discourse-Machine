PLO ruster sig til kamp og indsamler lægers ydernumre
På et bestyrelsesmøde i Praktiserende Lægers Organisation har man besluttet at indsamle lægernes ydernumre.


 De praktiserende lægers organisation er nu for alvor begyndt at organisere sig i konflikten mod Danske Regioner. Således oplyser formand Henrik Dibbern, at man nu begynder at indsamle lægernes ydernumre.
- Vi starter nu den indsamling af ydernumre, som vi har aftalt på medlemsmøderne, siger han.
På fem regionsmøder har 94,3 procent af de fremmødte læger givet udtryk for, at de var parat til at aflevere deres ydernummer og dermed opsige aftalen med det offentlige. Det svarer til, at 70 procent af landets praktiserende læger har stemt ja.
Henrik Dibbern har imidlertid stor tiltro til, at indsamlingen af ydernumre vil svare til den opbakning, som blev tilkendegivet på de fem medlemsmøder. Han slår fast, at de praktiserende læger blot deponerer deres nummer til PLO.
- Det er ikke en aflevering, men en indsamling så den enkelte kollega giver fuldmagt til PLO, at man nu kan råde over deres ydernummer, siger Henrik Dibbern.
Beslutningen om at indsamle lægernes ydernumre er taget på et bestyrelsesmøde i PLO. og ifølge Henrik Dibbern kan der gå en lille uges tid, før numrene er indsamlet.
Repræsentantskabet i PLO mødes i slutningen af juni for at drøfte situationen, og herefter vil man vurdere, om man vil aflevere ydernumrene, som lægerne har for at kunne afregne med den offentlige sygesikring, til Danske Regioner.
Henrik Dibbern slår fast, at danskerne er sikret gratis lægekonsultation frem til 1. september, selvom deres praktiserende læge skulle overdrage sit ydernummer til PLO.
- Lige nu og her betyder det ikke noget. Patienten vil ikke se nogen ændring i praksis. Det er alene en intern forberedelse på, hvis vi fortsat står over for et lovindgreb, når vi nærmer os 1. september, siger han.
Tirsdag mødes de praktiserende læger til stormøde i Odense, og Henrik Dibbern har store forventninger.
- Det bliver en fantastisk begivenhed, for det er første gang i PLO's historie, at vi nogensinde har samlet alle lægerne og alt personale på et enkelt sted for at markere, at vi er i en situation, hvor vi er nødt til at stå sammen for at løse de problemer, vi har.
Såfremt danskere skal til lægen tirsdag er der oprettet et nødberedskab til at tage sig at akutte patienter.
