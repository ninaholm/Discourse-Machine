DF vil spare penge på tolke
Udlændinge, der skal bruge tolk på kommunen eller hospitalet, skal selv betale. Det foreslår Dansk Folkeparti i forhandlingerne om regeringens spareplan.


 Albertslund Kommune bruger hvert år i omegnen af 400.000 kroner på tolkebistand til udlændinge.
Og ganger man det op til landsniveau, så er der penge at hente, mener Dansk Folkeparti. Derfor har partiet smidt et forslag på bordet om fuld egenbetaling for tolkebistand på eksempelvis hospitalet, i skolen, på kommunen eller ved domstolene under forhandlingerne op regeringens Genopretningspakke.
- Det vil være en besparelse for staten, kommunerne og regionerne, hvis man lader udlændinge - for eksempel familiesammenførte eller nogen, der har fået opholdstilladelse - selv betale for de udgifter, der rent faktisk er, når man søger kontakt hos det offentlige, siger Dansk Folkepartis retsordfører, Peter Skaarup.
Dansk Folkeparti forhandler over pinsen med regeringen om spareplanen, der skal trimme den offentlige økonomi med 24 milliarder kroner årligt. Peter Skaarup vil dog ikke sætte tal på, hvor stor en del, tolkebetaling kan kradse ind.
- Det har vi bedt regeringen om en beregning på, siger han.
Dansk Folkeparti vil generelt spare på udlændingeområdet. Blandt andet ved ikke at modtage de 500 kvoteflygtninge om året, som Danmark modtager i dag og ved at indføre gebyrer.
- Der behandles jo årligt omkring 70.000 sager om opholdstilladelser og 80.000 visumsager. Det er store tal og store udgifter for den offentlige forvaltning. Der synes vi, det er rimeligt nok, at man har en egenbetaling, og de foreløbige beregninger tyder på, at man der kan finde omkring 82 millioner kroner om året, siger han.
Dansk Folkeparti har også foreslået at beskære børnechecken, ligesom partiet vil friholde kommunerne fra besparelser. Og så står støttepartiet fast på, at spareøvelsen ikke må øge uligheden.
- Vi vil ikke være med til at øge uligheden overhovedet, siger Dansk Folkepartis formand, Pia Kjærsgaard.
