Minister skrotter sit partis idéer med nyt børneudspil
Manu Sareen (R) vender ryggen til sit partis vedtagede politik om minimumnormeringer i børneinstitutioner.


 De Radikale har i efteråret på partiets landsmøde vedtaget, at der bør indføres minimumnormeringer i vuggestuer og børnehaver.
Men social- og børneminister Manu Sareen (R) afviser at lade normeringer være fokus i et nyt børneudspil, skriver Berlingske.
- Det her handler om børn og ikke om normeringer, siger han til avisen.
- Kvalitet er meget, meget andet, og vi har jo smidt 750 millioner kroner af sted til et løft af normeringer og kvalitet. De kommer nu hvert evigt eneste år. Vær så god. Brug det. Jeg synes, at det er et svigt af børnene kun at se på normeringer. At udvikle børnene er også centralt.
Socialministeren holder torsdag et inspirations- og dialogmøde, hvor fagfolk, eksperter, kommuner og organisationer giver deres bud på, hvad der skal til for at skabe bedre børnehaver, vuggestuer og dagplejer.
I den forbindelse udtaler Manu Sareen i en pressemeddelelse, at det handler om at få konkrete anbefalinger, der kan tages videre i regeringens arbejde med et udspil på området.
Men ministerens afvisning af at fokusere på normeringer i børneinstitutionerne vækker vrede i det radikale bagland.
Det gælder blandt andre Sanne Bjørn, folketingskandidat og medlem af De Radikales forretningsudvalg. Hun stod bag normeringsforslaget, der blev vedtaget på det radikale årsmøde.
- Landsforbundet, kandidater og medlemmer har en klar forventning om, at folketingsmedlemmer og ministre forsøger at få så meget som muligt af vores politik gennemført, siger hun til Berlingske.
Sanne Bjørn slår dog samtidig fast, at hun vil afvente, hvad der helt konkret kommer til at stå i udspillet, før hun "bliver meget spids".
De Radikale vedtog ved landsmødet, at partiet vil indføre minimumnormeringer i de danske daginstitutioner og vil arbejde for, at der i vuggestuer er minimum fire voksne til 13 vuggestuebørn og i børnehaver minimum tre voksne til 19 børnehavebørn.
