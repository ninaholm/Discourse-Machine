Schweiz: Polanski måtte anholdes



 Eveline Wildmer-Schlumpf forsvarer anholdelsen af den verdensberømte filminstruktør Roman Polanski.
 Hun er justitsminister i Schweiz og siger søndag, at det ville være forskelsbehandling, hvis ikke Polanski var blevet anholdt lørdag aften, da han ankom til lufthavnen i Zürich.
 Den 76-årige Polanski blev anholdt, fordi USA har udstedt en international arrestbegæring på ham i forbindelse med en sag fra 1978, hvor han i USA havde sex med en mindreårig pige på 13.
 Arrestbegæringen blev udstedt i 2005.
 - Schweiz har ikke været under pres fra amerikanerne. Politik har ikke noget med det her at gøre, siger hun og tilføjer, at der var "ingen anden løsning" end at anholde manden.
 Wildmer-Schlumpf erkender, at Polanski har været i Schweiz tidligere, men hun siger, at det er første gang efter 2005, at myndighederne på forhånd vidste, at han ville komme.
 Polanski skulle deltage i en filmfestival i Zürich.
 - I henhold til loven er det ikke muligt at gøre forskel. Det ville være uforståeligt, hvis én, der er mere end andre, skulle nyde godt af en anderledes behandling, siger hun. 
