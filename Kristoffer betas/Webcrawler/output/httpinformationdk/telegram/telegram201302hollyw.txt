Hollywood gennemhegler Bille Augusts nye film
Bille Augusts nye film får en hård medfart af Hollywood. Dansk anmeldelse kalder den for hans bedste i årevis.


 Der er blandet anmeldelser af den danske instruktør Bille August og hans nye film "Nattog til Lissabon", efter at den onsdag fik verdenspremiere på den internationale filmfestival i Berlin.
For mens Politikens filmanmelder Erik Jensen kalder den Augusts "bedste film i årevis", skyder de internationale filmmedier med skarpt og råder folk fra at hoppe med på toget.
- Svingende mellem fantasiløs og kedelig føles filmen til tider som et filmet konferenceopkald, hvor alt for mange aktører ringer ind, skriver Boyd van Hoeij fra det amerikanske filmmagasin Variety.
Mens David Rooney fra The Hollywood Reporter ligefrem beskylder Bille August for at mangle fantasi og stil i hans filmatisering af bogen "Nattog til Lissabon", der er skrevet af pseudonymet Pascal Mercier.
Erik Jensen roser til gengæld den 64-årige "Pelle Erobreren"-instruktør for hans formidling af historien om den grå gymnasielærer Raimund Gregorius, der finder en bog om livet, religion og kærlighed i en frakke tilhørende den kvinde, han netop reddede fra at begå selvmord.
Grebet af bogens ord og temaer vælger Gregorius helt imod sin natur at gøre noget impulsivt. Han bruger billetten til Lissabon, der ligger i bogen, og hopper på det første tog mod den portugisiske hovedstad i jagten på bogens forfatter.
Ifølge Erik Jensen ligger filmatiseringen "fornuftigt hos Bille August", og den er både "smukt og lydefrit" instrueret.
Han vurderer dog, at filmen - ligesom bogen den bygger på - ikke sætter gang i de vilde følelser.
- Bogen er uden de vilde stemninger - den er som filmen hverken dyster, melankolsk, sjov, spændende, euforisk eller passioneret. Blot registrerende og reflekteret på en lidt langsommelig og farveløs måde, skriver Erik Jensen.
- Ud fra det har Bille August skabt en lidt træg dog seværdig film.
Det er endnu uvist, hvornår "Nattog til Lissabon" får premiere i Danmark.
