Straw forsvarer britisk krigsdeltagelse



 Der var dyb splittelse i den britiske regering om, hvorvidt landet skulle gå med i den amerikanskledede invasion af Irak.
Det sagde Storbritanniens daværende udenrigsminister Jack Straw, da han torsdag afgav forklaring ved en høring i London.
Straw sagde, at beslutningen om at gå i krig var den vanskeligste, han selv nogensinde har stået over for.
I en erklæring til komitéen bag høringen, som blev offentliggjort umiddelbart inden, Straw skulle udspørges, skrev han, at hans støtte til krigen - som daværende udenrigsminister - var "afgørende" for, om Storbritannien skulle sende soldater til Irak.
- Hvis jeg havde nægtet det, ville Storbritanniens deltagelse i den militære aktion ikke have været mulig, sagde han ifølge BBC.
Han tilføjede, at han "aldrig havde ønsket" en militær indgriben i Irak og kun modstræbende endte med at støtte krigen, der blev indledt i marts 2003.
Straw forsvarede torsdag beslutningen og sagde, at han handlede "ud fra de bedste beviser, der var tilgængelige på det tidspunkt" om den trussel, Irak og landets nu afdøde leder, Saddam Hussein, udgjorde.
- Jeg mente på det tidspunkt, og mener stadig, at vi tog de bedste beslutninger vi kunne efter omstændighederne, konstaterede Straw.
Samtidig erkendte han, at sagen om de masseødelæggelsesvåben, Saddam Hussein angiveligt var i besiddelse af, endte med at undergrave tilliden til regeringen.
Der blev aldrig fundet masseødelæggelsesvåben i Irak.
Straw, der i dag er justitsminister, var udenrigsminister i Tony Blairs regering fra 2001 til 2006. Han er den hidtil mest fremtrædende minister, der har afgivet forklaring ved Irak-høringen.
Storbritanniens nuværende premierminister, Gordon Brown, tog sidste år initiativ til høringen ud fra et ønske om at lære af erfaringerne fra krigen.
