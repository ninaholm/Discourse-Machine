Möger vil trække sig som SF-næstformand
Skatteminister Thor Möger Pedersen vil trække sig som næstformand for SF efter kritik fra partifæller.


 SF's nyudnævnte skatteminister Thor Möger Pedersen er klar til at trække sig fra posten som næstformand for partiet. Det erfarer Berlingske.
Det sker efter at en række partifæller har sået tvivl om, hvorvidt den 26-årige SF-komet kan klare den organisatorisk tunge post sideløbende med sin ministerpost og sine poster i regeringens koordinationsudvalg og økonomiudvalg.
SF-formand og udenrigsminister Villy Søvndal afviste tidligere på dagen at bede Thor Möger Pedersen om at trække sig som næstformand med det samme.
- Det vil jeg ikke kommentere. Den unge mand er blevet udnævnt til minister for 48 timer siden. Det skal vi nok vende tilbage til, siger Villy Søvndal.
Alice Møller, som er SF's lokalformand i Randers, siger, at Möger er dygtig, men det er i SF's situation nødvendigt med en ny næstformand, som kan samle partiet.
- Det skal være en person, der kan samle fløjene. Ligesom der er fløje i andre partier, er der også fløje i SF, siger hun til Berlingske.
Thomas Winther Jensen, som er lokalformand i Lemvig, mener, at Möger savner lokal støtte.
- Thor Möger har vist sig at være en dygtig strateg, men han har ikke den opbakning blandt partiforeningerne, som er krævet for at være næstformand. Det, synes jeg, er åbenlyst for enhver, siger han.
Trine Pertou Mach fra landsledelsen mener ikke, at Möger kan være næstformand som skatteminister og medlem af regeringens koordinationsudvalg og økonomiudvalg.
