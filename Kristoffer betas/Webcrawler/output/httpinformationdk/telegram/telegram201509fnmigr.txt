FN og migrantorganisation IOM kritiserer EU i hårde toner
- Vi frygter, at den manglende beslutningsdygtighed i EU vil føre til flere dødsfald, siger IOM.


 FN udtrykker "dyb skuffelse" over, at EU's ministre ikke er nået til fuld enighed om en plan for fordeling af 120.000 flygtninge.
- Det er nødvendigt at træffe afgørende og effektive beslutninger uden yderligere udsættelser, hvis behovene for hjælp skal imødekommes, og der er brug for modig handling ud fra solidaritet fra alle medlemslande, hedder det i en erklæring fra FN's flygtningeorganisation, UNHCR.
En lignede kritik kommer fra Organisationen for Migration, IOM, der også kritiserer EU-landene for ubeslutsomhed.
- Mens farerne vokser, frygter vi, at den manglende beslutningsdygtighed i EU vil føre til flere dødsfald i Det Ægæiske Hav, siger IOM's talsmand, Leonard Doyle.
 - De beslutninger, som forskellige europæiske regeringer har truffet om grænsekontrol, vil have ødelæggende følger, tilføjer han.
Et flertal af EU-landenes indenrigsministre nåede ved et møde i Bruxelles sent mandag til principiel enighed om at fordele 120.000 asylansøgere ud over godt 40.000, som er blevet fordelt på frivillig basis.
Men en del detaljer i aftalen er ikke formaliseret og fremstår som meget vage, og adskillige af de tidligere kommunistiske lande i Centraleuropa afviser stadig fordeling ved kvoter.
UNHCR fraråder, at flygtninge sendes tilbage til Serbien, som ikke har kapacitet til at tage sig af dem.
Flere end 500.000 flygtninge og migranter har indtil videre i år krydset EU's grænser. Det skriver Det Europæiske Grænseagentur, Frontex, i en pressemeddelelse.
Antallet af flygtninge var i 2014 det højeste siden Anden Verdenskrig, og UNHCR har måttet skære i fødevarerationerne for syriske flygtninge i Libanon og Jordan, samt for flygtninge fra Sudan og Somalia, der opholder sig i Kenya.
FN's flygtningehøjkommissariat har opfordret til, at der oprettes store modtagelsescentre i EU-frontstaterne Grækenland, Italien og Ungarn.
