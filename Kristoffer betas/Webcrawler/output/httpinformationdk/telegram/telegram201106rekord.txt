Rekordmange er dræbt i Afghanistan i maj
Maj måned blev den blodigste for civile afghanere, siden FN begyndte at føre statistik over dræbte i landet.


 368 civile afghanere blev dræbt i maj måned i år. Det blev dermed den blodigste måned for civile, siden FN begyndte at føre statistik over dræbte i 2007.
Det oplyser FN lørdag kun timer efter, at mindst 15 civile, heraf otte børn, blev dræbt af en bombe, der eksploderede ved en bus i byen Kandahar i det sydlige Afghanistan.
- Flere civile blev dræbt i maj måned end nogen sinde tidligere, hedder det i en erklæring fra FN i Afghanistan.
Præsident Hamid Karzai har kritiseret de udenlandske sikkerhedsstyrker i Afghanistan for at dræbe civile i deres kamp mord militante talibanoprørere.
Men FN- statistikker viser, at det er væbnede talibanere, der dræber flest civile.
- Regeringsfjendtlige elementer, (talibanere, red.) er årsag til at 301 civile dødsfald i maj, mens 45 blev dræbt af regeringsstyrker, hedder det i meddelelsen fra FN.
De resterende 22 civile menes at være dræbt, da de blev ramt at kugler under sammenstød mellem afghanske og udenlandske soldater på den ene side og Taliban-oprørere på den anden.
