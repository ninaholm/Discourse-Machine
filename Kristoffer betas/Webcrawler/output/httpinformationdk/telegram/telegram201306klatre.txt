Klatrer dræbt af granitblok i verdensberømt nationalpark
Endnu en ung mand har mistet livet i Yosemite National Park. Det er weekendens andet dødsfald.


 En klatretur i en af USA' største turistattraktioner - Yosemite National Park - endte søndag fatalt for en ung brite.
Den 28-årige mand fra London var sammen med en anden klatrer ved at bestige den populære granit-formation El Capitan i den californiske nationalpark, da han blev ramt af en stor klippesten, der havde revet sig løs.
Ifølge Yosemite National Park faldt granit-blokken omkring 50 meter, inden den ramte briten og dræbte ham.
Ulykken skete søndag omkring klokken 14 lokal tid. To timer senere nåede parkinspektører frem til stedet, og den unge brite blev erklæret død.
Liget blev fløjet ned på landjorden i en helikopter, mens parkinspektørerne firede den anden klatrer ned fra den cirka 900 meter høje klippeformation.
Det er det andet dødsfald i den verdensberømte nationalpark på to dage. Lørdag blev en 19-årig mand fra Sacramento revet med af strømmen og kastet ud over Nevada Falls nær en populær vandrerute. Hans lig er endnu ikke blevet fundet.
Yosemite tiltrækker hvert år omkring fire millioner turister, og ifølge Los Angeles Times mister omkring 12-15 mennesker livet i nationalparken årligt.
 Sidste år udstedte myndighederne en advarsel til over 200.000 mennesker, som havde besøgt det naturskønne område, efter at tre mennesker var døde af den farlige gnaver-bårne hantavirus.
