Uvejr i Frankrig rammer kendte feriesteder
Antallet af omkomne er steget til 22 i Sydfrankrig, der torsdag blev ramt af endnu et uvejr. Omkring 2000 deltager i redningsoperationen.


 Kendte feriesteder som St Tropez er blevet hårdt ramt af det voldsomme uvejr i Sydfrankrig, hvor antallet af omkomne er steget til 22.
Indenrigsminister Brice Hortefeux siger, at katastrofen har et omfang, der aldrig tidligere er set i regionen.
Omkring 2000 soldater, brandfolk og politi er sat ind i en redningsoperation. 
Helikoptere reddede onsdag folk fra hustage og biler, og redningsmandskab overflyttede også 436 indsatte fra et oversvømmet fængsel i Draguignan, hvor vand dækkede de to nederste etager.
Over 1500 mennesker er bragt i sikkerhed fra feriestedet Frejus. Mange er blevet fløjet væk i helikoptere eller er blevet hentet i gummibåde.
Oversvømmelserne har fået de franske statsbaner til helt at indstille togdriften langs kysten mellem Toulon og Nice.
Præsident Nicolas Sarkozy vil i næste uge besøge området, der tidligt torsdag blev ramt af endnu et uvejr
Oversvømmelser har også ramt det sydvestlige Frankrig, deriblandt ferieområder som Saint-Jean-de-Luz og Bayonne, hvor et hospital er blevet oversvømmet.
