Whitney druknede med kokain i blodet
Whitney Houstons død skyldtes drukning, men kokain spillede også ind, viser obduktionsrapport.


 Popdivaen Whitney Houston døde, da hun ved et uheld druknede i badekarret på sit hotelværelse i Beverly Hills. Men en hjertefejl og regelmæssig brug af kokain var også medvirkende årsager til dødsfaldet.
Det viser den officielle obduktionsrapport, som torsdag blev offentliggjort af retsmedicineren i Los Angeles County.
Sangerinden, der døde i en alder af 48 år, havde kokain i blodet, og det var med til at sende hende i døden, lyder det i en udtalelse fra retsmedicineren.
Dødsfaldet beskrives som et uheld, mens drukning er opført som dødsårsagen sammen med "effekterne af aterosklerotisk hjertesygdom og kokainforbrug" - eller med andre ord, at forkalkning omkring hjertet og stofferne var medvirkende faktorer.
Desuden er der fundet rester af marijuana, allergimedicin og to forskellige slags beroligende midler i Whitney Houstons krop.
Der er ikke noget der tyder på, at popstjernen var offer for en forbrydelse, fastslår retsmedicineren.
Politiet i Los Angeles har tidligere udtalt, at der ikke er grund til at tro, at der ligger noget kriminelt bag Whitney Houstons død.
Hun blev fundet død 11. februar, dagen inden musikindustrien skulle uddele de årlige Grammy-priser.
