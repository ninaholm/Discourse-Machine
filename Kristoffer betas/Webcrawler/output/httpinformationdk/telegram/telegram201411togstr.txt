Togstrejke afkortes før fejring af Berlinmurens fald
Tyske tog begynder at rulle igen lørdag aften. Det sker som en forsoningsgestus, siger fagforeningen.


 Tysklands Lokomotivførerforbund erklærer fredag, at det vil skære en dag af den fire dage lange togstrejke for at give folk mulighed for at rejse til Berlin for at deltage i fejringen af 25-året for Murens fald.
Beskeden kom, efter at Fagforeningen GDL sejrrig og fuld af selvtillid kom ud fra arbejdsretten, hvor lokomotivførerne havde krydset klinger med arbejdsgiveren Deutsche Bahn (DB).
Strejken har allerede afbrudt rejser for seks millioner tyske pendlere, plus de 350.000 passagerer, som kører med tog over grænsen hver dag. Kun omkring en tredjedel af DB's tog er fortsat med at køre som følge af lokomotivførernes aktion.
GDL-leder Claus Weselky siger, at lokomotivførerne som en forsoningshandling vil genoptage deres arbejde fra klokken 18.00 lørdag i stedet for at vente til klokken 04 mandag morgen, hvilket var den oprindelige plan. Strejken begyndte tidligt torsdag morgen.
- Vi ville have været i stand til at fortsætte strejken indtil mandag, siger han til journalister.
Kritikere har sagt, at det ville have været upatriotisk at fortsætte strejken søndag, når Tyskland markerer 25 års jubilæet for Murens fald. En festival med musik og lys er planlagt i hovedstaden for at mindes den dag, da østtyskere fik mulighed til at forlade kommunistisk territorium.
Deutsche Bahn har tidligere sagt til dommerne, at strejken dagligt koster den tyske økonomi et tab på over 100 millioner euro, og dertil yderligere flere end 10 millioner euro i tab til Deutsche Bahn.
Advokat Thomas Ubber fremlagde vurderingerne i en indtrængende appel i en arbejdsmarkedsdomstol i delstaten Hessen.
Retsmødet fandt sted dagen efter, at en lavere retsinstans havde afvist Deutsche Bahns krav om at få strejken erklæret ude af proportioner i forhold til, hvad der var på spil, og ulovlig i forhold til de love, der skal regulere stridigheder på arbejdsmarkedet.
Men appeldomstolen afviste DB sag, ligesom arbejdsretsdomstolen i Frankfurt havde gjort det aftenen inden. Retsformand Michael Horcher sagde, at strejken var lovlig og ikke stod i misforhold.
