Pædagoger frygter at skoleaftale vil koste SFO-job
En skoleaftale med en hurtig start er godt, men kommunerne skal allerede nu sikre pædagogerne mod ledighed.


 Aftalen om en kommende folkeskolereform kan komme til at koste SFO-pædagogerne jobbet.
Sådan lyder bekymringen fra formand i pædagogernes fagforbund, Bupl, Henning Pedersen, efter regeringen, Venstre, Dansk Folkeparti og De Konservative torsdag skrev under på en ny aftale om den kommende folkeskolereform.
- Jeg har stadig en frygt for, at man henter besparelser ved at indskrænke åbningstiderne i SFO'erne, uden at overflytte de pædagoger til undervisningsdelen, siger Henning Pedersen og fortsætter:
- Derfor synes jeg, det er et problem, at man vil igangsætte det her etapevis, fordi det fulde potentiale i forhold til pædagogers deltagelse først kommer den dag, man gennemfører hele reformen med de understøttende aktiviteter, pædagoger kan bidrage med.
Aftalen indebærer blandt andet, at skolepædagogerne fremover kan varetage den såkaldte understøttende undervisning. Men først efter et folketingsvalg kan pædagogerne inddrages fuldt ud i hele skoledagen.
Det glæder Henning Pedersen, men han frygter samtidig, at man vil stå med arbejdsløse pædagoger, fordi det ikke bliver muligt for dem at flytte deres timer fra SFO'en til folkeskolen med det samme.
Derfor opfordrer han kommunerne til at foregribe problemet allerede fra reformen træder i kraft efter sommerferien 2014.
- Jeg håber og opfordrer meget stærkt til, at kommunerne tænker på, at kunne bruge pædagogerne allerede nu, sådan som det er tænkt, siger han.
Bupl roser forligspartierne for at have en indgået en bred aftale, som sikrer en hurtig implementering af den kommende folkeskolereform.
