Forsvaret nedtoner problem med syge i krig
Ledende militærpsykolog sætter spørgsmålstegn ved fagforenings påstand om, at mange psykisk syge ender i krig.


 Chefen for Forsvarsakademiets Institut for Militærpsykologi, Vibeke Schmidt, savner dokumentation for, at rigtig mange psykisk syge soldater skulle ende i krig.
Det er en udmelding fra Yvonne Tønnesen fra soldaternes fagforening Hærens Korporal- og Konstabelforening, som psykologen reagerer på.
 - Hvad er det for mange soldater, hun kender, og hvad er det for befalingsmænd og chefer, der ikke er deres opgave bevidst?, spørger Vibeke Schmidt.
Til bladet Kommunen siger Tønnesen, at:
- Der er rigtig mange af "mine" soldater, der er blevet sendt af sted, selv om soldaterkolleger, befalingsmænd og chefer ikke kan have været i tvivl om, at de har været syge.
Vibeke Schmidt vurderer, at man i Forsvarsakademiet har mellem 30 og 40 soldater til undersøgelse, før et hold sendes i krig. Og ingen af disse kommer af sted, hvis de lider af psykiske problemer, garanterer Vibeke Schmidt.
Alligevel tør hun ikke udelukke, at enkelte med psykiske problemer smutter gennem systemet.
- Vi kan aldrig være sikre på, at der ikke kommer nogen ud, som ikke burde have været udsendt. Systemet er så komplekst og har så mange aktører, at det kan forekomme, siger militærpsykologen.
- Men jeg er ret sikker på, at ingen med vilje sender folk ud, der ikke er egnet til at modstå de psykiske belastninger, fortsætter Vibeke Schmidt.
En beretning fra korporal Bjarke Jensen tjener som eksempel på en udsendt soldat med psykiske problemer. Midt om natten løb soldaten rundt og truede resten af sin lejr med et skarpladt våben. Han blev dog overmandet.
 Chefen for den personalestrategiske afdeling i Forsvarskommandoen, Henrik Ryberg, mener ikke, at det helt kan forhindres, at psykisk syge sendes i krig. Men der er ikke tale om et omfattende problem, slår han fast.  
- Vi har lige lavet en kæmpe undersøgelse af Hold 7 i Afghanistan, der ikke kan bekræfte, at der ikke går en masse psykisk syge rundt, siger han.
Den omtalte undersøgelse viser blandt andet, at 95 procent af de danske soldater ikke havde psykiske reaktioner otte måneder efter, at de var kommet hjem fra Afghanistan.
ritzau/

