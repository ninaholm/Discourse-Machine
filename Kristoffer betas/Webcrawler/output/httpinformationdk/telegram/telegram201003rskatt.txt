R vil af med skattestop og kræver reformer



 De Radikale venter ikke et orgie af offentlige udgifter, fordi kommuneplanen fra Socialdemokraterne og SF øger de offentlige udgifter med fire milliarder kroner årligt. Men planen kræver reformer og vinker farvel til skattestoppet, siger partileder Margrethe Vestager.
I januar fremlagde De Radikale deres plan med reformer, som betaler en årligt vækst på 1,3 procent i kommunerne, påpeger hun.
- Regeringen må have været på Ønskeøen, da den lavede planen om nulvækst. Det er ikke sket i moderne tid, fastslår hun.
Margrethe Vestager henviser til, at nationalbankdirektør Nils Bernstein onsdag efterlyste reformer og kaldte tre års offentlig nulvækst et "meget ambitiøst mål".
Hun erkender, at De Radikale hverken har flertal med oppositionen eller regeringen for sin plan, der fjerner efterlønnen på 10 år og halverer dagpengeperioden til to år blandt andre reformer. 
Margrethe Vestager understreger, at politikerne ikke kan lade som ingenting og udskrive en regning. 
- Regeringen sender bare regningen videre, som den skælder S og SF ud for, siger hun.
Det koster ifølge hende syv milliarder kroner, hvis hospitalerne friholdes for nulvækst, som regeringen har bebudet.
- Hvis nogle skal have syv milliarder, skal andre give dem. Det er ikke svær matematik. Det er 1. klasse matematik, kan jeg se på de bøger, som (min datter) Ella har med hjem i tasken, siger hun.
Mens reformpolitikken står for døren, står skattestoppet ifølge hende for fald, som Socialdemokraternes formand, Helle Thorning-Schmidt, har forklaret.

