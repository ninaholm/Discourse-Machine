Højt rangeret nordkoreansk afhopper død
Den tidligere nordkoreanske embedsmand, der havde tætte forbindelser til Kim Jong-il, Hwang Jang-yop, er fundet død i sit hjem i Sydkorea.


 Den højest rangerende nordkoreanske embedsmand, som flygtede til Sydkorea som politisk flygtning, blev søndag morgen fundet død i sit hjem, oplyser lokale medier. 
YTN, en sydkoreansk tv-station, citerede en unavngiven embedsmand for at sige, at den 87-årige Hwang Jang-yop, som er tidligere sekretær i det nordkoreanske arbejderparti, menes at være død af et hjerteanfald på badeværelset i sit hjem i Sydkorea.
Dog undersøger efterretningstjenesten også muligheden for, at Jang-yop er blevet dræbt, oplyser tv-stationen.
Han døde umiddelbart før en stor militærparade i Nordkorea, der markerer 65.-årsdagen for grundlæggelsen af det regerende parti.
Hwang var arkitekten bag den nordkoreanske socialistiske ideologi og tidligere rådgiver for Nordkoreas nuværende leder, Kim Jong-il. Men siden han i 1997 afhoppede via Kina, har han været en voldsom kritiker af lederen og har levet under politibeskyttelse på en ukendt adresse. Han har modtaget adskillige dødstrusler.
