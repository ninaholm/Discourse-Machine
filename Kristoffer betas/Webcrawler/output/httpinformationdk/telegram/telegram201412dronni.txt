Dronningens ord om flygtninge er relativt kontroversielt
Kulturforsker og debattør hæfter sig ved dronningens omtale af flygtninge i nytårstalen. Dette emne deler folk


 Dronningens nytårstale nærmer sig det politiske i de afsnit, hvor hun omtalte den store flygtningestrøm.
- Det er relativt kontroversielt, lyder vurderingen fra kulturforsker og debattør Kasper Støvring.
Dronningen sagde dels, at det for kommunerne er en stor belastning og byrdefuldt med mange flygtninge, og dels at vi skal sørge for, at de skal hjælpes til at blive integreret.
- Her bed jeg mærke i, at hendes tale blev mere politisk, siger Kasper Støvring til Ritzau.
- Hun antyder ligesom, at mange flygtninge bliver boende i Danmark og indvandrere, og det falder i tråd med udtalelser fra De Radikales Morten Østergaard, siger han.
- Man kan faktisk diskutere, om flygtningene skal integreres for at blive en del af samfundet, eller om de skal rejse hjem igen, når forholdene i deres hjemland tillader det. Dette er noget, der deler folk, mener Kasper Støvring.
Han understreger dog, at dronningen også lægger vægt på de byrder, som flygtningestrømmen udgør for landets kommuner.
I øvrigt roser kulturforskeren dronningens ord om det enkelte menneskes ansvar for andre.
- Hun taler om at inddrage civilsamfundet og appellerer om gensidighed og siger, at man skal vise tillid til andre mennesker. Her vinklede hun meget på skolen og lærerne, siger Kasper Støvring.
Han roser også dronningen for appellen om, at man skal skal gøre sig umage, og at man skal stræbe.
- Det er rigtigt fint, og det falder godt i tråd med temaer i tidligere taler.
Desuden lægger forskeren mærke til, at de indledende ord om sorg og glæde er en litterær henvisning til en salme af Thomas Kingo.
