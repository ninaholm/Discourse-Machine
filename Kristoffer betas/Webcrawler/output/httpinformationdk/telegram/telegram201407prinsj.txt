Prins Joachim vil stadig have en fod i landbruget
Selv om prins Joachim bliver københavner, så fortsætter han som medejer af landbrugssamarbejdet De 5 Gaarde.


 Selvom prins Joachim bliver københavner og har overdraget Schackenborg Slot til en nystiftet fond, så vil han fortsat have den ene fod i landbruget. Dronningens landbrugsuddannede næstældste søn fortsætter som medejer af De 5 Gaarde, skriver Landbrugsavisen.
- Prinsen har fortsat en ejerandel. Det er et ønske fra prins Joachim, siger Niels Hasselholm, direktør hos De 5 Gaarde, til landbrugsavisen.dk.
Prins Joachim vil som hidtil bidrage til udviklingen af selskabet.
- Han er innovativ og har bidraget til virksomhedens produktudvikling. Det vil han fortsat gøre. Det sker ofte via telefon eller mail, så om han er i Møgeltønder eller København, er fuldstændig ligegyldigt, siger Niels Hasselholm.
Direktøren for De 5 Gaarde går i rette med de kritikere, som har beskyldt prins Joachim for at være en dårlig landmand, der har kørt Schackenborg i sænk økonomisk:
- Jeg vil gerne sige, at prins Joachim er en vigtig del af De 5 Gaarde.
- Han bringer nogle ting ind i virksomheden, som ikke mange kunne gøre. Nu bliver der kørt lidt på ham, så jeg synes, at det er vigtigt at sige, at han rent faktisk er en dygtig landmand, siger Niels Hasselholm til landbrugsavisen.dk.
Siden 2001 har Schackenborg deltaget i De 5 Gaarde, der er et koncept- og produktionssamarbejde mellem fem godser om at forædle råvarer fra gårdene til produkter af høj kvalitet.
De andre fire godser er Frijsenborg og Wedellsborg med lensgreve Bent Wedell spidsen samt Gyllingnæs og Constantinsborg, som ejes af den stenrige Bestseller-tøjfamilie Holck Povlsen.
Prins Joachim meddelte tirsdag, at han opgiver tilværelsen som landmand og flytter til København sammen med prinsesse Marie og deres børn.
Den nye fond skal stå for driften af slottet med dertil hørende landbrug, da det ifølge hoffet er vanskeligt at drive Schackenborg samtidig med parrets øvrige virke og engagement i officielle opgaver og protektioner.
Det kongelige par lægger dog vægt på at bevare sin tætte tilknytning til Møgeltønder og Sønderjylland. Som protektorer vil parret derfor i perioder af året fortsat opholde sig på slottet.
