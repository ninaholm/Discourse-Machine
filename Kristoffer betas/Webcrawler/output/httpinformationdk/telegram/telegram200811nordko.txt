Nordkorea lukker sin grænse mod syd



 Det kommunistiske styre i Nordkorea meddelte i dag, at landet lukker sin grænse til Sydkorea med virkning fra 1. december. Det sker angiveligt, fordi Sydkorea har bragt forholdet mellem de to lande på et "faretruende niveau".
 Meddelelsen gjorde det imidlertid ikke klart, hvorvidt grænsetrafikken vil blive stoppet fuldstændig eller blot indskrænket kraftigt. Et totalt forbud mod at krydse grænsen vil i praksis lukke de to landes fælles erhvervsprojekt, Kaesong, der ligger lige nord for grænsen.
 Udmeldingen kommer i kølvandet på et stadigt mere køligt forhold de to lande imellem. Ifølge det officielle nordkoreanske nyhedsbureau KCNA er skridtet en respons på Sydkoreas modvilje mod at overholde de aftaler, der er indgået på topmøder mellem de to nabolande i 2000 og 2007. 
 Sydkorea udtrykte beklagelse og opfordrede Nordkorea til at genoptage den strandede dialog. 

