Blind kinesisk aktivist på vej mod USA
Chen Guangcheng sidder i lufthavnen i Beijing og venter på at blive fløjet ud - angiveligt til USA.


 Den blinde kinesiske aktivist og systemkritiker Chen Guangcheng er i lufthavnen i Beijing og angiveligt på vej mod USA.
- Jeg er i lufthavnen. Jeg har intet pas. Jeg ved ikke, hvornår jeg tager af sted. Jeg tror, at jeg skal til New York, siger han over telefonen til nyhedsbureauet AFP lørdag morgen dansk tid.
Han fortæller, at han regner med, at de kinesiske myndigheder vil give hans pas direkte til amerikanske embedsmænd, som så kan indsætte et amerikansk visum, så han kan tage af sted.
Chen har været indlagt på et hospital de seneste to uger. Før det var han på den amerikanske ambassade, hvor han flygtede til for at opnå politisk asyl.
Han sad oprindeligt i husarrest, men flygtede og brækkede foden under flugten til den amerikanske ambassade.
Chen er i unåde hos de kinesiske ledere, fordi han har kritiseret landets omstridte etbarnspolitik.
