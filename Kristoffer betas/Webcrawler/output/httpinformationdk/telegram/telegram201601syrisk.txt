Syriske fredsforhandlinger begynder senest i næste uge
Rusland vil støtte en alternativ gruppe, som kan forhandle med Syriens regime, hvis oprørere ikke møder op.


 En russisk diplomat siger til Reuters, at Rusland og USA er enige om, at Syrien-forhandlinger skal indledes inden månedens udgang, og at fredag 29. januar er den senest mulige dag at begynde.
Samtidig understreger den russiske diplomat, at hvis de syriske oprørere ikke møder op til de planlagte fredsforhandlinger i Genève, vil Moskva støtte en alternativ gruppe, som kan forhandle med det syriske regime omkring præsident Bashar al-Assad.
Højtstående franske diplomater fastslår, at den syriske oppositionsplatform, som blev dannet i Riyadh, må lede forhandlingerne som angivet i en resolution fra FN's Sikkerhedsråd.
FN-kilder siger samtidig til AFP, at forhandlingerne kan blive forsinket af praktiske grunde - men kun nogle få dage.
- Det er sandsynligt, at datoen den 25. ikke holder, og at begyndelsen vil blive udsat i nogle dage af praktiske grunde, siger Jessy Chahine, som er talskvinde for FN's særlige udsending til Syrien, Staffan de Mistura.
Staffan de Mistura skal være vært for forhandlingerne, som har til formål at få tilendebragt den næsten fem år lange syriske borgerkrig.
Rusland, som er tæt allieret med Syriens præsident, Bashar al-Assad, har ifølge iagttagere ikke nogen interesse i at forblive en del af konflikten i særlig lang tid endnu.
- Og på trods af deres uenigheder er Iran og Saudi-Arabien formentlig også klar over, at tiden er inde til at forsøge at finde en politisk løsning i Syrien, siger Staffan de Mistura.
Frankrigs præsident, François Hollande, sagde torsdag, at koalitionen vil intensivere sine angreb fra luften mod Islamisk Stat i Irak og Syrien.
- Vi skruer op for intensiteten, og Frankrig kommer til at spille sin rolle i dette, sagde Hollande efter et møde onsdag.
Her mødtes forsvarsministrene fra syv af landene i koalitionen mod Islamisk Stat og meldte ud, at deres strategi var at befri byerne Raqqa og Mosul i Syrien og Irak, hvor ekstremistgruppen fortsat står stærkt.
