Flere V-folk klar til at nedlægge regioner



 Venstre er nu angiveligt indstillet på at nedlægge regionerne og i stedet lade dem afløse af selvejende sygehusselskaber.
Det skriver flere morgenaviser, efter at Dansk Folkeparti onsdag, på partiets sommergruppemøde, gav startskuddet til et nyt stormløb mod regionerne. I forvejen har de Konservative længe været modstander af regionerne.
Selv om Venstres officielle svar fortsat kun er, at partiet er villig til at undersøge sagen nærmere, så er den tidligere kategoriske afvisning af at nedlægge regionerne imidlertid væk.
Ifølge Morgenavisen Jyllands-Postens oplysninger vil regionernes afløser blive et centralt emne på Venstres sommergruppemøde i næste uge, og VKO-partierne vil på det store regeringspartis initiativ samles og formulere et fælles udspil sidst i august eller først i september.
Flere fremtrædende medlemmer af Venstres folketingsgruppe siger til Politiken, at de er klar til at lade regionerne dreje nøglen om. Partiets udenrigsordfører, Michael Aastrup Jensen, mener, at det sidste valg til regionerne allerede har været afholdt.
- Det håber jeg, og det vil jeg gerne sige meget klart. Hvis man kigger på, hvad regionsrådsmedlemmerne primært beskæftiger sig med, er det sundhedspolitik, men de er ikke professionelle sundhedsledelser. Det ville være på sin plads med professionelle ledelser, der forhandler direkte med regeringen, siger Michael Aastrup Jensen.
Han støttes af blandt andre finansordfører Jacob Jensen, folkeskoleordfører Per Bisgaard og fødevareordfører Erling Bonnesen.
Statsminister Lars Løkke Rasmussen (V) har ikke ønsket at kommentere spørgsmålet om regionernes fremtid inden Venstres sommergruppemøde på Bornholm i slutningen af næste uge.
