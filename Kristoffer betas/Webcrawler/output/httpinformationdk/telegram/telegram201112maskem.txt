Maske-mand dræber 30-årig på café i Malmø
En mand med halloween-maske skød omkring sig på en café i Malmø. En er dræbt, mens to andre er sårede.


 En mand i 30-års-alderen er dræbt, mens to andre er såret ved et skuddrama i Malmø mandag aften. Det siger politiet.
- En mand med halloween-maske affyrede en lang række skud i lokalet. Omkring 15 personer var i rummet, og tre af dem blev ramt, siger J.B. Cederholm fra Skåne-politi til Aftonbladet.
Drabet fandt sted på en cafélignende beværtning ikke langt fra Malmø centrum.
- Jeg sad ved et bord i nærheden og spillede kort, da manden kom ind og skød. Han vidste helt sikkert, hvem har var ude efter, siger et vidne til det norske medie dagbladet.no.
- De to andre, som blev ramt, kom bare tilfældigvis i vejen for kuglerne. Bagefter gik gerningsmanden roligt af sted igen. Alle kastede sig på gulvet, siger vidnet.
Den dræbte og de to sårede er gamle kendinge af politiet, siger en talsmand for Malmø politi.
- Jeg kan kun sige, at vi kender de tre meget godt, siger vagthavende Hans Nilsson til avisen Sydsvenskan.
Politiet fik den første alarm ved 20-tiden og sendte et stort mandskab til stedet.
En mand blev fundet hårdt såret på et gulv. Manden var ramt i maven, og selv om der straks blev indledt genoplivningsforsøg, døde manden på stedet.
Politiet havde ved 22-tiden, et par timer efter dramaet, ingen oplysninger om motivet til drabet. Gerningsmand eftersøges med sporhunde.

Caféen ligger i et industriområde, og det er uklart, hvem der driver beværtningen, eller om den er lovlig.
De to sårede personer er ført til et hospital. Den ene behandles for et skudsår i en hånd, mens den anden er såret i en arm. Begge er uden for livsfare.
Der har været flere lignende skudepisoder i Malmø i de seneste uger. De fleste har været relateret til den kriminelle underverden.
