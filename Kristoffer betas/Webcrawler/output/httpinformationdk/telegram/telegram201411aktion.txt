Aktionærforening om OW Bunker: Mange private er snydt
- En kapitalfond kommer ind som ejer, og efter syv måneder vakler koncernen nær konkurs, påpeger aktionærer.


 Sagen om den danske virksomhed OW Bunker, der balancerer på randen af konkurs efter blandt andet en stor svindelsag, får konsekvenser for mange private investorer.
Det siger Jens Møller Nielsen, der er direktør i Dansk Aktionærforening, til Ritzau Finans.
- Vi er i granatchok. Det her er en regulær skandale. Vi har i OW Bunker et selskab med rigtig mange private investorer, der er blevet snydt, så vandet driver, og nu er det ikke til at vide, hvilke skeletter der kan vælte ud af skabet, siger direktøren.
OW Bunker har afsløret omfattende svindel i et datterselskab i Singapore samt nye kæmpetab på eksisterende kontrakter. Bedrageriet alene kan koste selskabet over 750 millioner kroner.
- Der er meget lidt, der skal gå galt, før det går helt galt. Derfor er det helt centralt, at de har fuldstændig styr på den slags, så enkeltpersoner ikke kan lave den slags numre. Og det har de bare ikke haft her, siger Jens Møller Nielsen til Ritzau Finans.
Særligt undrer han sig over OW Bunkers udvikling, siden selskabet blev solgt til kapitalfonden Altor i 2007.
- Der kommer en kapitalfond ind som ejer og får skubbet selskabet på børsen, men efter syv måneder vakler koncernen på randen af en konkurs. Det er jo påfaldende. Man kan ikke lade være med at spørge sig selv, om der er gamle principper, man har slækket på, siger Jens Møller Nielsen.
Direktøren påpeger, at "skandalen" kan skabe en nervøs stemning for mulige nye børsnoteringer i fremtiden.
- Det er gift for børsnoteringer i fremtiden. Pandora-skandalen for nogle år siden er vand i forhold til det her. Som investor løber man altid en risiko, men man skal jo have at vide, hvilke risici det er, man løber. Elendig risikostyring og nu svindel er helt ubærligt for en børsdebutant, siger han.
