Dovne Robert havner igen i internationale medier
Nyhedsbureauet AFP har interviewet Robert Nielsen, der hellere ville have kontanthjælp end et meningsløst job.


 Robert Nielsen - bedre kendt som "dovne Robert" - er igen havnet i de internationale mediers søgelys.
Han blev tidligere på året interviewet af New York Times, og nu har det franske nyhedsbureau AFP haft fat i danskeren, der gjorde sig bemærket, da han på DR2 proklamerede, at han hellere vil modtage kontanthjælp end at tage et job, som han fandt meningsløst.
- Jeg har aldrig lidt af den fejlslutning, at det er nødvendigt at have et job for at have et godt liv, siger Robert Hansen til AFP i interviewet.
- Jeg opfatter mig selv som intellektuel. Så jeg vil naturligvis gerne have et job, hvor jeg kan bruge, hvad jeg ved om verden, fortsætter han.
AFP skriver, at bemærkninger som ovenstående har sat gang i debatten i Danmark, og at kommentatorer blandt andet har peget på, at velfærdssystemet er for generøst og gør folk for magelige.
Nu tirrer Robert Nielsen blandt andet kritikere ved at sælge trøjer med slogans som "arbejdsløs og stolt", skriver nyhedsbureauet. Han er også deltager i denne sæson af Robinson Ekspeditionen og har lanceret en politisk karriere i kommunalpolitik.
Robert Nielsen er også talsmand for et kosttilskud, der påstår at kunne kurere træthed, og han er ikke længere afhængig af penge fra det offentlige.
- Jeg har faktisk færre penge, end da jeg var på kontanthjælp, siger han.
Til trods for universitetsstudier i blandt andet filosofi har han dog aldrig fået sig en uddannelse.
- Desværre har jeg ingen papirer på, hvad jeg ved, siger han.
Han ønsker ikke at svare på, hvad der ville ske, hvis alle opførte sig som ham og modtog offentlig støtte i årevis i stedet for at bidrage til samfundet.
- Det er et meningsløst spørgsmål, og jeg kan ikke lide at svare på det.
- Alle er ikke mig, og de bliver aldrig som mig, siger han til AFP.
