Saudi-konge uddeler sociale goder
Saudiarabisk konge uddeler sociale goder især til unge efter protester mod dårlige sociale forhold i nabolande


 Uden varsel er Saudi-Arabiens kong Abdullah gået i gang med forbedre de sociale forhold i landet og siger, at han øger sociale ydelser for milliarder til især unge.
Beskeden kommer samtidig med, at den 87-årige konge onsdag vendte hjem efter tre måneders hospitalsbehandling i USA.
Beskeden kommer efter ugers social uro i flere arabiske lande og demonstrationer mod autoritære ledere.
De sociale ydelser er specielt rettet mod at afbøde stigende priser på mad og daglige fornødenheder og stigende boligpriser.
Der afsættes også penge til unge arbejdsløse og studerende, som har studeret eller vil studere i udlandet.
Andre udsatte grupper bliver også hjulpet, men forslagene er ikke offentliggjort.
I alt kommer de sociale forbedringer til at koste cirka 190 milliarder kroner.
Beslutningen indebærer ikke politiske og økonomiske reformer, som demonstranter har krævet i andre arabiske lande som Egypten, Tunesien, Bahrain og Libyen.
Beskeden fra kongen kommer samtidig med, at en gruppe på Facebook opfordrer til "en vredens dag" med demonstrationer over hele Saudi-Arabien med krav om demokratisk valgte ledere og øget frihed.
Aktivister foreslår at gøre den 11. marts til "vredens dag". Flere end 450 har allerede onsdag støttet opfordringen.
