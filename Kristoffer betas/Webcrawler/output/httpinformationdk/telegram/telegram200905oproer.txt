Oprør på georgisk base er ovre



 Georgiens præsident, Mikhail Saakasjvili, siger, at et oprør på en militærbase nær hovedstaden Tbilisi er ovre, efter at soldater og kampvogne blev sendt til stedet. 
 Præsidenten, der tidligere havde sagt, at oprørske soldater havde planlagt et storstilet oprør, siger til landets indenrigsministerium, at oprøret er ovre.
 - Vi gik ind på basen og fik beroliget alle. Oprørets leder er anholdt og andre afhøres, siger en talsmand for indenrigsministeriet.
 Præsidenten var selv til stede på basen, sagde talsmanden.
 En talsmand for det georgiske indenrigsministerium sagde tidligere, at lederne af oprøret havde planer om at dræbe præsident Saakasjvili.
Saakashvili beskylder russiske specialstyrker for at være involveret i kupplanerne på militærbasen Mukhrovani, som åbenbart skulle forpurre en storstilet NATO-øvelse. Den indledes i morgen og fortsætter foreløbig som planlagt, siger en Nato-kilde til Itar-Tass.
 Ruslands Nato-ambassadør siger, at de georgiske beskyldninger er Saakasjvilis forsøg på at bortlede opmærksomheden fra hans indenrigspolitiske problemer.
 - Oprøret på militærbasen i Georgien understreger blot, at der er en tiltagende dyb krise under Saakasjvilis præsidentskab, siger den russiske Nato-ambassadør, Dmitrij Rogosin.
 Moskva har kraftigt protesteret mod, at 1300 Nato-soldater deltager i den over tre uger lange øvelse 70 kilometer fra grænsen til Sydossetien - udbryderregionen, som i august i fjor var årsag til den fem dage lang krig mellem Rusland og Georgien.

