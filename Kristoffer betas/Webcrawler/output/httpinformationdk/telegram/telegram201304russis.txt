Russisk domstol nægter at løslade medlem af Pussy Riot
Det kan ikke komme på tale, at Nadezhda Tolokonnikova bliver prøveløsladt, fastslår domstol.


 En russisk domstol afviser at prøveløslade Pussy Riot-medlemmet Nadezhda Tolokonnikova, der er idømt to års fængsel for protester mod præsident Vladimir Putin.
- Ansøgningen om prøveløsladelse af Tolokonnikova kommer for tidligt, siger dommer Lidiya Yakovleva.
- Retten finder, at forsvarets argumenter er utilstrækkelige, lyder det videre.
I august blev Nadesjda Tolokonnikova og et andet medlem, Maria Aljokhina, dømt til to års fængsel for "hooliganisme med religiøse motiver", efter at de under valgkampen i februar havde afbrudt en gudstjeneste i Moskvas katedral for at vise deres modstand mod Putin.
Et tredje medlem, Jekaterina Samutsjevitj, fik ligeledes to års fængsel, men blev overraskende benådet i oktober.
