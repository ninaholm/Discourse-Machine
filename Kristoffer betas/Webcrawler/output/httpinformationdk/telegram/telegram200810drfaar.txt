DR får klø af Pressenævnet



 Pressenævnet kritiserer DR i skandalesagen om systematisk fejl- og overmedicinering af psykisk syge på det københavnske bosted "Ringbo".
 Brugen af skjult kamera var unødvendigt i det omstridte tv-indslag, der i februar blev bragt i programmet "21 Søndag". Samtidig haltede dokumentationen, lyder det blandt andet fra nævnet.
 - Vi beklager, at vi denne gang - ifølge Pressenævnet - ikke har leveret den nødvendige dokumentation. Vi vil nu nærstudere afgørelsen og lægge os den på sinde i vores fremtidige arbejde, udtaler Naja Nielsen, chef for "21 Søndag".
 Anderledes toner lyder fra produktionsselskabet Bastard Film, der står bag programmet:
 - Det er en helt ny og striks linje overfor skjult kamera, som Pressenævnet lægger op til, udtaler Søren Steen Jespersen, direktør for Bastard Film.
 Afgørelsen risikerer at blive en "journalistisk spændetrøje", der på sigt vil svække den frie kritiske presse i at kontrollere magthaverne, mener Bastard-direktøren.
