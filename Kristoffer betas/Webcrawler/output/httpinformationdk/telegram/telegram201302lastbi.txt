Lastbiler oser for 2,8 milliarder om året
Lastbilerne står næsten halvdelen af forureningsomkostningerne ved vejtrafik, viser ny rapport.


 Udstødningen fra lastbiler koster hvert år op mod 2,8 milliarder kroner i helbredsskader, alene i Danmark. Det viser en ny rapport fra Det Europæiske Miljøagentur.
- Det er et væsentligt problem. Lastbilerne udgør næsten halvdelen af vejtransportens luftforurening, så de tunge køretøjer er en stor udlader, konstaterer miljøøkonom Mikael Skou Andersen, der er forfatter til rapporten.
Han forklarer, at Danmark ligger en anelse under gennemsnittet i EU, når det kommer til luftforurening fra lastbiler, men at de nye tal generelt er højere, end hvad man tidligere har set.
Omkostningerne kommer da også bag på seniorforsker Matthias Ketzel fra Aarhus Universitet, som til daglig beskæftiger sig med trafikforurening.
- Det er en lille smule højere, end jeg havde forventet. Der er sket forbedringer, især i København, hvor man har lavet miljøzoner, men man har helt klart ikke løst problemet med forurening fra lastbiler, konstaterer han.
Lastbilerne var så sent som for en uge siden i det politiske søgelys, da regeringen opgav at lave en kørselsafgift for lastbiler. De nye tal er kun med til at øge irritationen hos Enhedslisten, som var stærkt tilhænger af afgiften.
- Det stiller virkelig regeringens beslutning i relief. Vi har hele tiden anset lastbilafgiften for at være en miljøafgift, og de her tal er ganske overraskende, siger trafikordfører Henning Hyllested.
Og netop en kørselsafgift er en af vejene til at nedbringe forureningen fra lastbilerne, mener Matthias Ketzel.
- Det havde klart haft en effekt, og det havde været meget smart, hvis man havde gjort den afhængig af, hvor meget lastbilerne forurener, forklarer forskeren.
Mikael Skov Andersen fra miljøagenturet påpeger, at selv en mindre modernisering af de lastbiler, der kører på de danske veje, vil have stor effekt på forureningen.
- Der skal ikke så stort et teknologispring til, får vi kan få en halvering af forureningen fra lastbilerne, så et signal i markedet kunne godt have en stor effekt, påpeger miljøøkonomen.
Hos brancheforeningen Dansk Transport og Logistik fastholder underdirektør Ove Holm, at det var rigtigt at droppe afgiften. Han er samtidig skeptisk over for Miljøagenturets tal.
- De seneste år har vi fået miljøzoner, lastbiltrafikken i København er faldet med 40 procent, de enkelte lastbiler kan have mere gods med og der er kommet partikelfiltre på de lastbiler, der kører i byerne. Så det lyder lidt voldsomt, erklærer han.
