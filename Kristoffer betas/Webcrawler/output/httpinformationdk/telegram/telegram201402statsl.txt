Statslig IT-skandale: Rigsrevisionen på vej ind i sagen
Beskæftigelsesminister Mette Frederiksen (S) kritiseres for at tie om skandaleramt IT-system.


 Rigsrevisionen er nu på vej ind i sagen om Arbejdsskadestyrelsens problemfyldte IT-system Proask.
Samtidig bliver beskæftigelsesminister Mette Frederiksen (S) kritiseret for ikke at have informeret Folketingets Finansudvalg grundigt nok om problemerne med systemet.
Det skriver Berlingske.
Arbejdsskadestyrelsen, Beskæftigelsesministeriet og Finansministeriet vidste allerede i 2012, at IT-projektet var på gyngende grund, men det fik finansudvalget intet at vide om før i april 2013.
Det fremgår af en aktindsigt, der omfatter cirka 2500 sider, som Berlingske har fået.
Formanden for Statsrevisorerne, SF'eren Peder Larsen, mener, at det er "uheldigt", at udvalget blev holdt i uvished.
- Hvis finansudvalget havde været informeret, er der en teoretisk mulighed for, at finansudvalget ville have trukket i håndbremsen og sagt: "Stop, det går bare ikke", siger Peder Larsen til Berlingske.
Beskæftigelsesministeriet har tilsynspligten med Arbejdsskadestyrelsen, understreger han. Derfor vil han nu bede Rigsrevisionen om at kigge nærmere på denne del af forløbet.
Rigsrevisionen oplyser, at den regner med at iværksætte en undersøgelse af sagen.
Ifølge retningslinjerne i staten skal finansudvalget have besked om væsentlige ændringer i den slags projekter.
Dansk Folkeparti har tidligere kritiseret Mette Frederiksen (S) for ikke at holde finansudvalget løbende orienteret, og Enhedslisten har kaldt hende i samråd om sagen.
Nu er der endnu flere spørgsmål til ministeren, siger Enhedslistens arbejdsmiljøordfører, Jørgen Arbo-Bæhr, til Berlingske.
- Vi skal have det hele på bordet. Blandt andet skal vi vide, hvorfor de i en så lang periode ikke har givet finansudvalget besked om, at det skred for dem. Det vil jeg gerne have en forklaring på fra ministerens side, siger han.
Mette Frederiksen begrunder den lange tavshed over for udvalget med, at Beskæftigelsesministeriet afventede en konsulentrapport om IT-projektet.
