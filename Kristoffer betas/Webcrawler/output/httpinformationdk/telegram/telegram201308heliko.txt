Helikopter styrter ned i Nordsøen: To personer dræbt
Medarbejdere fra olieplatform endte i havet få kilometer fra lufthavn. Stor eftersøgning er i gang.


 To personer har mistet livet, efter at en helikopter med 18 mennesker om bord styrtede ned i Nordsøen fredag aften. Det skriver BBC.
Helikopteren blev tvunget til at lande i vandet få kilometer fra Sumburgh-lufthavnen på Shetlandsøerne.
Tre redningshelikoptere blev straks sendt til stedet, men kun 15 ud af 18 personer blev reddet i land. En større eftersøgning blev sat i gang natten til lørdag, og tidligt lørdag morgen er to lig hevet op af havet. En person savnes stadig.
De dræbtes nationalitet er ikke oplyst.
Ifølge BBC er den forulykkede helikopter brækket over i flere dele.
Helikopteren fragtede medarbejdere fra olieselskabet Total til og fra boreplatforme i Nordsøen. Der var 16 passagerer og to besætningsmedlemmer om bord.
Det er canadiske CHC, der ejer helikopteren, men selskabet ved endnu ikke, hvorfor helikopteren endte i havet.
Ulykken er den seneste i en række helikopteruheld i Nordsøen. I oktober sidste år overlevede 19 mennesker et styrt, og i maj slap 14 mennesker ligeledes med livet i behold efter en helikopterulykke.
16 mennesker mistede livet i april 2009, da en Super Puma-helikopter styrtede ned i Nordsøen, mens den var på vej tilbage fra en boreplatform.
