Ungarn anholder ikke påstået naziforbryder
Ungarske myndigheder har kendt til formodet naziforbryder i årevis. Nazijæger skuffet over landets passivitet.


 En 97-årig formodet nazikrigsforbryder Laszlo Csatary, som ifølge Simon Wiesenthal-centret bor i den ungarske hovedstad, Budapest, bliver næppe anholdt lige med det samme.
Ungarns statsadvokatur oplyser mandag aften ifølge det ungarske nyhedsbureau MTI, at man gennem nogen tid har efterforsket en person - men vil hverken be- eller afkræfte mandens identitet.
Laszlo Csatary blev i 1948 dømt til døden in absentia i Ungarn.
Det er The Sun, som i weekenden afslørede den 97-åriges opholdssted. Men statsadvokaturen hævder, at den britiske avis i sin seneste artikel om Csatary og hans formodede krigsforbrydelser ikke har bragt noget nyt frem.
Dels er det vanskeligt at verificere avisens oplysninger, fordi det drejer sig om begivenheder, der ligger mere end et halvt år århundrede tilbage - dels udspillede de sig et sted, som i dag hører under en anden stat, lyder statsadvokaturens argumenter.
Laszlo Csatary var fra 1941 til 1944 politichef i Kosice i den ungarskbesatte del af Slovakiet og skal have spillet en vigtig rolle i deportationen af 16.000 jøder til udryddelseslejren Auschwitz.
Det er Simon Wiesenthal-centret i Jerusalem, der opsporede Csatary i Budapest, og som i september 2011 gav landets myndigheder hans adresse.
 Centret, som gennem årtier har jagtet medskyldige i nazitidens rædsler, kræver, at Csatary stilles til ansvar for sine forbrydelser.
Da de ungarske myndigheder ikke reagerede på oplysningen, valgte Simon Wiesenthal-centret til sidst at gå til pressen, siger direktøren, Efraim Zuroff. Derefter fotograferede og filmede The Sun-journalister Laszlo Csatary i Budapest.
- Ungarns myndigheder har kendt til sagen i fire et halvt år. De har simpelt hen håbet på, at han skulle forsvinde, siger Zuroff til dpa.
Den tidligere politichef levede efter Anden Verdenskrig lang tid i Canada, hvis myndigheder imidlertid fratog ham canadisk statsborgerskab i 1997.
