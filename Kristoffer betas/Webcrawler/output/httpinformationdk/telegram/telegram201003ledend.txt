Ledende al-Qaeda-medlem dræbt



 En ledende planlægger fra terrornetværket al-Qaeda menes dræbt i Pakistan efter et angreb med et amerikansk førerløst fly, oplyser embedsfolk.
Manden, Hussein al-Yemeni, menes at have spillet en rolle i planlægningen af et spektakulært selvmordsattentat i december mod en CIA-base i den afghanske by Khost.
- Vi har indikationer på, at Hussein al-Yemeni - en vigtig al-Qaeda-planlægger og mellemmand med base i stammeområderne i Pakistan - blev dræbt sidste uge, siger en amerikansk embedsmand, der beskæftiger sig med terrorbekæmpelse.
- Han menes at have spillet en nøglerolle i angrebet 30. december i Khost, siger embedsmanden videre.
Ved selvmordsattentatet blev syv agenter fra den amerikanske efterretningstjeneste CIA dræbt. Attentatmanden, en jordaner, havde i flere år været betragtet som en af CIA's mest værdifulde meddelere, når det kom til oplysninger om al-Qaeda.
CIA var bekendt med, at jordaneren, Humam Khalil Abu-Mulal al-Balawi, havde en radikal muslimsk baggrund, men troede, at han var blevet omvendt. Den 30. december mødte han imidlertid op på basen i Khost og udløste det bombebælte, han havde under tøjet.
Der var tale om det blodigste attentat rettet mod CIA i 27 år.
