En bule i underbukser tvinger Weiner ud
Den amerikanske politiker Anthony Weiner trækker sig fra USA's kongres efter at have sendt lumre billeder.


 Efter flere ugers kritik af, at han har sendt billeder af sig selv i underbukser til flere kvinder, meddeler demokraten Anthony Weiner under tumulter, at han trækker sig fra den amerikanske kongres.
På et indkaldt pressemøde takker han medarbejdere og familien for deres støtte. Men det sker til høje tilråb fra publikum.
- Vi vil have hele sandheden, lyder det fra en tilhører.
Flere af hans partifæller har lagt pres på ham for at få ham til at trække sig, efter han i en uge havde trukket den pinlige sag i langdrag ved at lyve om, hvorvidt han havde sendt upassende billeder af sig selv til kvinder rundt om i USA.
Weiners brøde var i første omgang et billede, han havde sendt i en twitter-meddelelse. Det var et billede af underkroppen, der viser ham med en velvoksen bule i grå underbukser.
Siden er der kommet andet materiale frem. Blandt andet et billede af ham med nøgen overkrop, som han har sendt til udvalgte kvinder.
De famøse billeder endte siden i aviser og tv-nyheder over hele USA.
Tirsdag øgede præsident Barack Obama presset på Weiner ved at sige, at "hvis det var mig, ville jeg trække mig. Nu."
Inden skandalen brød løs, blev Weiner betragtet som et af fremtidens store navne i partiet og en mulig kandidat til borgmesterposten i New York.
Ingen af de kvinder, der har modtaget mobilbilleder og tekst fra Weiner, giver udtryk for, at de føler sig forulempet, snarere overraskelse.
