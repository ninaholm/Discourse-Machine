V: Regeringens a-kasse-aftale falder helt igennem
Regeringens forsøg på at give a-kasserne en gave med jobreformen er slået helt fejl, mener Venstre.


 Regeringens forsøg på at styrke a-kassernes rolle i forbindelse med beskæftigelsesreformens omkalfatring af indsatsens for de ledige er endt i et selvmål.
Sådan lyder det fra Venstres arbejdsmarkedsordfører, Hans Andersen, efter at den (næsten) nyudnævnte beskæftigelsesminister, Henrik Dam Kristensen (S), nu lægger op til at barbere ned i antallet af møder, som a-kasserne skal have med de ledige.
Oprindeligt lagde Dam Kristensens forgænger på posten, Mette Frederiksen (S), op til, at a-kasserne skulle overtage ansvaret for de stærke ledige i de første seks måneder af beskæftigelsesindsatsen.
Men nu vil Dam Kristensen sikre, at a-kasserne som hovedregel kun skal deltage i to af de oprindelige tre møder mellem de mere ressourcestærke ledige, jobcentrene og a-kasserne, som reformen fra i sommer lagde op til.
Et forslag, som ifølge a-kasserne vil kunne begrænse antallet af møder med ressourcestærke ledige rundt omkring i landet med omkring 100.000.
Og selvom Venstre oprindeligt var imod den massive inddragelse af a-kasserne, som Mette Frederiksen lagde op til, så ryster man på hovedet af justeringen.
- Regeringens forkærlighed for a-kasserne har ikke vist sig særlig frugtbar. A-kasserne kan ikke levere varen, og dermed falder regeringens aftale med dem helt igennem, lyder kommentaren fra Venstres beskæftigelsesordfører, Hans Andersen.
- Regeringen ville med beskæftigelsesreformen gerne give en gave til vennerne i fagbevægelsen, men da virkeligheden så ramte regeringen og a-kasserne, ville de ikke alligevel. Derfor er det jo grinagtigt, at vi i dag må se regeringen trække i land, siger han.
