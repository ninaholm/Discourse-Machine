K: Minister har fortiet omfanget af anlæg
Lars Barfoed vil have transportministeren til at fremlægge en liste over anlægsarbejder til betalingsringen.


 Den konservative partiformand, Lars Barfoed, kræver, at transportminister Henrik Dam Kristensen (S) fremlægger en oversigt over de anlægsarbejder, som den kommende betalingsring vil medføre.
Anledningen er, at DSB vil oprette godt 2500 parkeringspladser nær en række S-togsstationer i hovedstadsregionen uden for ringen. En del af dem foreslås ifølge et oplæg lagt i grønne områder, for eksempel Geels Skov ved Holte Station.
- Transportministeren har sagt, at det ikke var nødvendigt med VVM-undersøgelser, fordi der ikke er tale om mere, end at der skal bankes nogle pæle ned i jorden. Nu viser det sig, at det er langt mere omfattende anlægsarbejder, siger Lars Barfoed.
De såkaldte VVM-undersøgelser skal efter loven gennemføres, hvis større anlægsarbejder vurderes at kunne få virkninger på miljøet.
- Jeg rejser spørgsmålet, fordi jeg mener, at ministeren indtil nu har fortiet omfanget, siger Lars Barfoed.
Han vil i første omgang stille et paragraf 20-spørgsmål til Henrik Dam Kristensen, og hvis svaret ikke er tilfredsstillende, vil han overveje at kalde ministeren i samråd om sagen.
De Konservative er arge modstandere af betalingsringen, der skal mindske trængslen i København. Partiet har netop krævet, at den tidligere regeringspartner Venstre utvetydigt lover, at de borgerlige vil afskaffe ringen, hvis de kommer til magten igen.
ritzau/

