Greggs farvel er en lussing til Obama



 Da Barack Obama førte valgkamp for at blive USA's præsident, var et af hans løfter, at han ville nedbryde de stærke partiskel i Washington og bygge broer i det splittede politiske landskab. Derfor er det lidt af en lussing til Obama, at den republikanske senator Judd Gregg har trukket sig som kandidat til posten som handelsminister.
 Gregg meddelte torsdag, at han dropper kandidaturet på grund af uenigheder med Obama-administrationen.
 I sin første kommentar til Greggs beslutning siger Barack Obama til avisen Springfield State Journal-Register, at han er overrasket.
 - Det kommer som noget af en overraskelse, fordi ærligt talt, så var Gregg i sine samtaler med os interesseret og entusiastisk. Men i sidste ende, så tror jeg, at vi bare vil fortsætte med at gøre forsøg på at skabe den slags konsensus på tværs af partiskel vedrørende vigtige emner, som jeg mener, den amerikanske befolkning efterlyser, siger Obama.
