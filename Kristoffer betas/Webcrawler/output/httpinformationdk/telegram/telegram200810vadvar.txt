V advarer mod højere offentligt forbrug



 Dansk Folkeparti bevæger sig ud på en økonomisk farlig kurs, når partiet foreslår, at kommunerne skal have mulighed for at bruge flere penge for at holde den danske økonomi på sporet. Meldingen kommer fra samarbejdspartneren Venstre.
 - Jeg vil advare mod at lade det offentlige forbrug stige endnu mere, end der er lagt op til. Det er en medicin, der kan gøre patienten syg. Udfordringen er 100 procent at få skaffet noget arbejdskraft, for det kan gøre patienten sund. Øger vi det offentlige forbrug, skaber vi mere aktivitet uden at skaffe mere arbejdskraft, siger Venstres finansordfører, Peter Christensen.
 Det er Dansk Folkepartis gruppeformand og finansordfører, Kristian Thulesen Dahl, der i torsdagens udgave af Politiken siger, at han vil møde op til finanslovforhandlinger med et krav om, at staten skal bruge flere penge på offentligt forbrug.
 - Vi vil alle sammen gerne have ordnet de offentlige anlæg, som trænger til at blive renoveret, og når der nu tegner sig et billede af, at der er plads i økonomien, så bør vi finde nogle penge på næste års finanslov, siger Kristian Thulesen Dahl.
