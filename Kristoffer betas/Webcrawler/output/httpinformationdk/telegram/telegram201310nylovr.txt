Ny lov renser luften omkring krydstogtskibe
Luften bliver sundere at indånde i danske havnebyer, hvis lov om billigere strøm til krydstogtskibe vedtages.


 Der bliver betydeligt renere luft i de byer i Danmark, der anløbes af krydstogtskibe, hvis Folketinget vedtager et af regeringens forslag i lovkataloget.
Forslaget, som ventes fremsat i februar 2014 af skatteminister Holger K. Nielsen (SF), sænker elafgiften for krydstogtskibe og andre erhvervsskibe.
Så kan skibene med fordel købe grøn el, produceret på land, frem for selv at fremstille strøm af den forurenende fuelolie, de bruger som brændstof.
Krydstogtskibe forurener massivt, når de lægger til kaj, fordi de fungerer som store hoteller og derfor har et stort elforbrug. Deres strøm produceres af motorer, der kører på gasolie med højere indhold af svovl end den olie, som lastbiler bruger.
Beregninger fra brancheorganisationen Dansk Energi viser, at forslaget årligt sparer luften for 220 ton sundhedsskadelige NOx'er (kvælstofilter) og partikler, alene på Nordhavnskajen i København.
Hertil kommer et samfundsøkonomisk plus på 22 millioner kroner, hvis man klargør den nye Nordhavnskaj til landstrøm, oplyser vicedirektør Anders Stouge.
- Det er et vigtigt skridt væk fra de fossile brændsler, hvor vi skal bruge mere af den el, der bliver grønnere hver dag. Det er tilmed provenu-neutralt for staten, fordi krydstogtskibene i dag producerer el på afgiftsfritaget fuelolie, siger Anders Stouge.
Ifølge miljøminister Ida Auken (SF) er det nødvendigt at sænke krydstogtskibenes elafgift til EU's minimum. Den kommer nu ned på 0,4 øre pr. kWh.
- Store skibe i danske havne er med til at forurene luften i byerne, fordi det er billigere for dem at brænde olie af end at bruge strøm fra land. De er med til at fylde luften med svovl og andre skadelige partikler, siger hun.
- Det er dårligt for danskernes sundhed og livskvalitet. Derfor fjerner vi nu den danske afgift på landstrøm, så skibene på sigt holder op med at brænde olie af, tilføjer Ida Auken.
Det betyder, at Københavns Kommune, By & Havn samt Dansk Energi kan komme videre med projektet om landstrøm på hovedstadens nye krydstogskaj.
