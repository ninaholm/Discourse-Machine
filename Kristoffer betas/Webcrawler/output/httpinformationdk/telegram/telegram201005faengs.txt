Fængsling af russisk rigmand var politisk
En tidligere russisk premierminister siger, at Yukos-ejeren, Mikhail Khodorkovskij, blev fængslet og dømt, fordi præsident Vladimir Putin var vred på ham.


 Den russiske rigmand Mikhail Khodorkovskij blev fængslet og dømt af politiske grunde, siger den tidligere russisk premierminister Mikhail Kasjanov.
Khodorkovskij havde gjort præsident Vladimir Putin vred ved at give økonomisk støtte til et oppositionsparti.
Khodorkovskij, der tidligere var Ruslands rigeste mand, blev anholdt i 2003, og hans olieselskab, Yukos, og øvrige forretninger blev splittet op og solgt til statskontrollerede selskaber.
Kasjanov, som har udviklet sig til en af Kremls skarpeste kritikere, var premierminister fra 2000 til 2004. Han siger under et retsmøde i Moskva, at Putin fortalte ham, at Khodorkovskij og hans forretningspartner, Platon Lebedev, blev anholdt for at yde finansiel støtte til Kommunistpartiet.
- Begge medejere (af Yukos) blev anholdt af politisk motiverede grunde, siger Kasjanov.
De russiske myndigheder har hele tiden nægtet, at der var politiske motiver til at anholde og dømme Khodorkovskij.
Den tidligere Yukos-ejer sidder stadig i fængsel. Der blev sidste år indledt endnu en retssag mod ham for underslæb, og han risikerer at få forlænget sin straf betydeligt.
