Amerikansk militærhelikopter styrter ned nær Nordkorea
En amerikansk militærhelikopter er styrtet ned tæt på den nordkoreanske grænse ifølge nyhedsbureauet AFP.


 En amerikansk militærhelikopter er tirsdag styrtet ned tæt på den nordkoreanske grænse i Sydkorea, oplyser en talsmand fra det sydkoreanske forsvarsministerium til AFP. Ingen meldes omkommet efter styrtet, som fandt sted i Cheolwon.
Årsagen til, at den amerikanske UH-60 Black Hawk-helikopter styrtede ned, er endnu ukendt, men ulykken skete i forbindelse med en af de fælles militærøvelser mellem USA og Sydkorea.
Det nordkoreanske styre har fordømt de fælles militærøvelser og kalder dem træning før en invasion af Nordkorea. Styret har truet med militær gengældelse.
Ifølge redningsmandskabet var der 12 personer om bord i helikopteren, da den styrtede ned.
Der er 28.500 amerikanske soldater udstationeret i Sydkorea.
Nordkorea fremsatte tirsdag nye trusler mod Sydkorea og truede med "forhammer-slag" af gengældelse, hvis ikke sydkoreanerne undskylder for anti-nordkoreanske protester dagen før, hvor det kommunistiske regime markerede "Den Store Leder" Kim Il-sungs fødselsdag.
 Markeringen skete ikke som sædvanligt med militærparader og en raketaffyring, men foregik ret lavmælt.
 Nordkorea blev dannet under Kim Il-sung i 1948, da den koreanske halvø blev delt op efter Japans nederlag i Anden Verdenskrig. Han blev født den 15. april 1912 og døde den 8. juli 1994. Begge dage er helligdage i Nordkorea.
