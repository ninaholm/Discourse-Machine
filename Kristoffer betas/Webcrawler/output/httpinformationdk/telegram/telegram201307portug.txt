Portugals præsident afviser oppositionens krav om valg
Et parlamentsvalg er ikke den rette løsning på landets problemer, siger Portugals præsident.


 Portugals præsident Anibal Cavaco Silva siger søndag, at han støtter landets koalitionsregering og afviser oppositionens opfordring til at udskrive parlamentsvalg.
Et valg er ikke løsningen på den politiske krise og de problemer, som det gældstyngede land i øjeblikket står overfor, mener præsidenten.
- Jeg tror, at den bedste løsning er at holde den nuværende regering ved magten, siger Silva.
Hans udtalelser kommer efter fredagens mislykkede krisesamtaler mellem Portugals tre vigtigste partier om regeringens økonomiske reformer.
Præsidenten har opfordret de to partier i koalitionsregeringen - premierminister Pedro Passos Coelhos centrum-højre parti, PSD, og det konservative CDS-PP til at stå sammen om at gennemføre reformerne, som er aftalt med landets långivere.
De to partier har et solidt flertal i parlamentet, men alliancen begyndte at slå sprækker efter finansminister Vitor Gaspar og udenrigsminister Paulo Portas, der er leder af CDS-PP, trak sig fra deres poster i juni.
Uenigheden internt i regeringen og med det største oppositionsparti, Socialisterne, har øget frygten for, at regeringens forsøg på at få rettet op på statsfinanserne og økonomien bliver afsporet. Sker det, kan det tvinge landet til igen at søge international hjælp.
Mange portugisere er utilfredse med regeringens voldsomme nedskæringer, og mener, at de forværrer den tre år lange økonomiske recession i landet.
I år ventes økonomien at gå tilbage med 2,3 procent i forhold til 2012. Arbejdsløsheden er samtidig rekordhøj med over 18 procent.

