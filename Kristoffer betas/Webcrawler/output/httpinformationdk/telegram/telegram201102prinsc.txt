Prins Charles langer ud efter klimaskepsis
Klimaskeptikerne ødelægger kampen for en bæredygtig fremtid, mener prins Charles.


 Prins Charles af Wales har i mange år været en del af den verdensomspændende klimadebat og startet flere tiltag i kampen mod klimaforandringer.
Derfor nager det ham, at der stadig findes klimaskeptikere, som afviser, at mennesket er med til at forværre den globale opvarmning.
Ifølge prinsen er klimaskeptikerne nemlig med til at underminere arbejdet og målene for en bæredygtig fremtid.
Sådan lyder det fra den miljøfokuserede prins, der onsdag talte foran EU-institutionernes øverste ledere, verdensførende klimaforskere og NGO'ere ved en stor klimakonference i Bruxelles.
- Jeg spekulerer på, hvordan disse folk (klimaskeptikerne, red.) vil se deres børnebørn i øjnene og indrømme, at de ignorerede alle advarselstegn og kaldte klimaforandringerne en cyklisk proces, der er opstået før, og som ikke er til at kontrollere, siger prins Charles.
- Jeg tænker på, om man i fremtiden vil anklage disse mennesker, fordi de helt afviser at gøre noget ved sagen nu, siger han.
EU's kamp for en bæredygtig fremtid får dog rosende ord med på vejen af prinsen.
Det er først og fremmest essentielt, at man kommer væk fra nutidens økonomiske modeller og tankegange, hvis alle verdens lande skal sikre sig klimavenlig vækst, påpeger han.
- Jeg er ikke historiker eller økonom, men det er indlysende, at det at fortsætte med at øge jagten på et højere BNP ikke er måden at klare det på. Vi må tage udfordringerne op og afkoble økonomisk vækst fra øget forbrug, så man tager højde for naturens økonomi, samtidig med at vores egen økonomi ikke lider, lyder det fra prinsen.
Prins Charles har i mere end 25 år engageret sig i klimadebatten og har også tidligere fået taletid i EU-regi.
Forud for Cop15 i København var han blandt andet også med til at samle en række kendte personligheder som Tibets Dalai Lama, fodboldspilleren Pelé og skuespilleren Harrison Ford i en kampagne for forholdene i verdens tropiske regnskove.
