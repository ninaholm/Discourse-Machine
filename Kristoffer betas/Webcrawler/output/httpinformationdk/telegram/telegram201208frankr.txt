Frankrigs regering kritiserer Sarkozy
Udenrigsminister Fabius beder diplomatisk Sarkozy klappe i. Sarkozy vil gribe ind i Syrien-konflikten.


 Frankrigs udenrigsminister, Laurent Fabius, og andre i den socialistiske regering i Paris kritiserer tidligere præsident Nicolas Sarkozy, der indirekte har rettet kritik af regeringens håndtering af Syrien-konflikten.
Fabius siger til avisen le Parisien, at Sarkozy bør tie stille, nu da han ikke længere sidder på magten.
Sarkozy tabte tidligere i år præsidentvalget til socialisten François Hollande.
- Jeg er overrasket over, at Sarkozy vil udløse kontroverser på så alvorligt et område, når man skulle forvente det anderledes fra en tidligere præsident, siger Fabius.
- Jeg spørger mig selv, om det er for ikke at blive glemt, selv om det ville være ynkeligt. Ved sådanne alvorlige forhold her er det bedst at stå bag den politik, ens land fører, siger Fabius.
Sarkozy brød onsdag tre måneders tavshed efter valget, da han opfordrede til en hurtig international intervention for at standse konflikten i Syrien.
Han sammenlignede krisen med den i Libyen, hvor han var med til at skubbe på for, at Vesten greb militært ind i 2011.
Der har ikke været nogle kommentarer fra præsident Hollande, som er på ferie i det sydlige Frankrig.
