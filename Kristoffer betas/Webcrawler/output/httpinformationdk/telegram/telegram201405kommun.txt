Kommune giver gratis gummi til de unge
Halsnæs Kommune har besluttet at give fri prævention i et forsøg på at mindske antallet af aborter.


 En nordsjællandsk kommune har taget et nyt middel i brug for at begrænse antallet af uønskede graviditeter blandt unge, skriver Politiken fredag.
Fremover kan unge i Halsnæs få gratis prævention, og der er frit valg mellem alt fra kondomer over p-piller til spiraler.
- Vi regner med, at udgifterne bliver modsvaret af besparelser på længere sigt, forklarer familiechef Jan Dehn til avisen.
Han vurderer, at tiltaget, der er den første af sin art herhjemme, vil koste med 75.000 og 125.000 kroner om året.
Formålet er at mindske antallet af aborter og unge mødre blandt de 16 til 24-årige.
- Uønskede graviditeter kan have stor betydning for den unges tilknytning til uddannelse og arbejdsmarkedet, påpeger familiechefen.
Organisationerne Sex & Samfund og Sex & Sundhed udtrykker begge begejstring for tiltaget.
- Der er potentiale for en ganske stor effekt, for det kan være svært for mange unge at overskue, hvordan de skal forholde sig til deres seksuelle sundhed, og hvad der er op og ned i forhold til prævention, siger Anne Sofie Fraenkel, som er undervisnings- og kampagneleder hos Sex & Sundhed.
Hun håber at tiltaget vil brede sig til flere kommuner.
