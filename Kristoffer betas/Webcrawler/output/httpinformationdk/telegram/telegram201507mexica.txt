Mexicansk narkobaron flygter fra fængslet gennem tunnel
En af verdens mest berygtede narkobaroner er flygtet fra fængslet gennem en halvanden kilometer lang tunnel.


 Den mexicanske narkobaron Joaquin "El Chapo" Guzman er flygtet fra et topsikret fængsel udenfor Mexico City gennem en halvanden kilometer lang tunnel.
Den spektakulære flugt sker kun et års tid efter, at han blev anholdt efter 13 år på flugt.
Gangsterlederen blev sidst set lørdag aften på overvågningskameraer i brusebadet i Altiplano-fængslet, oplyser den nationale sikkerhedskommission. Fængslet, der huser Mexicos mest berygtede forbrydere, ligger omkring 90 kilometer vest for Mexico City.
Der blev slået alarm, da han "ikke var synlig" i et stykke tid og hans celle var tom.
- Der blev iværksat en aktion for at finde ham i området og på vejene i nabostaterne, udtaler kommissionen og tilføjer at den nærliggende lufthavn i Toluca er blevet lukket efter flugten.
I baderummet ved hans celle fandt myndighederne indgangen til en tunnel. Den viste sig at være halvanden kilometer lang og ende i en bygning, der er ved at blive opført udenfor fængslet, oplyser politiet på et pressemøde ifølge flere nyhedsbureauer.
18 personer er i kølvandet på flugten blevet bragt til afhøring i Mexico City, skriver nyhedsbureauet Reuters.
Den 58-årige Guzman, hvis Sinaloakartel smuglede stoffer til det meste af verden, var op til sin anholdelse verdens mest eftersøgte narkobagmand.
Han blev anholdt første gang i Guatemala i 1993, men i 2001 lykkedes det ham at flygte fra fængslet ved at gemme sig i en vogn med vasketøj.
Sidste år blev han anholdt efter 13 år på flugt, da marinesoldater før daggry stormede en lejlighed i feriebyen Mazatlan på Stillehavskysten. Denne gang kom han dog kun til at sidde 17 måneder bag tremmer, før det lykkedes ham at flygte igen.
Hans flugt er pinlig for den mexicanske regering, der fik megen anerkendelse for anholdelsen af den ikke særligt store - hans øgenavn betyder noget i retning af "Den Lille" - men farlige mand, og ved anholdelsen blev han vist frem for rullende tv-kameraer.
Siden 2006 har 80.000 mennesker mistet livet i den mexicanske narkokrig.
Flere end 10.000 af dem menes at have mistet livet i en krig mellem Guzmans Sinaloakartel og Juarezkartellet over narkoruten til den amerikanske stat Texas.
