Hollandsk storbank fyrer 7000



 Chefen for den trængte hollandske storbank ING, Michel Tilmant, træder tilbage fra sin post. Det meddeler banken i dag, hvor det også står klart, at 7000 ansatte verden over vil miste deres job. 
 Tilmant, der fortsætter som rådgiver for banken indtil 1. august, bliver afløst af Jan Hommen, den nuværende formand for bestyrelsen.
 Den hollandske regering tilførte i oktober 10 milliarder euro (74,5 milliarder danske kroner) til ING i et forsøg på at hjælpe banken igennem den økonomiske krise. 
 ING er en af verdens største banker med 85 millioner kunder og 130.000 ansatte.
