Salg i kirkemodel efter Berlusconi-angreb



 Souvenirer-sælgerne i Milano melder om øget salg af de små modeller af katedralen i Milano.
 Det var sådan en model, der blev smidt i hovedet på den italienske premierminister, Silvio Berlusconi, i søndags. Hans næse brækkede, og to tænder blev knækket.
 - Salget er afgjort gået op, fortæller Mario, der sælger souvenirer på pladsen foran katedralen.
 - Folk køber dem som en souvenir fra episoden. Det ser ud til at blive den mest populære julegave, siger han.
 Overfaldet på Berlusconi har udløst sympati for premierministeren blandt italienerne, men udenlandske turister ser ud til at have en anderledes interesse i den lille katedral.
 En brasiliansk turist siger, at han "måtte have en statue", og at det bliver en julegave.
 Miniaturemodellerne fås i forskellige udgaver til forskellige priser. Den tunge model koster 10 euro, en af de lettere udgaver fås for det halve.
 - Folk, der kommer forbi, skal lige løfte modellerne for at se, om den virkelig kan have forårsaget den fysiske skade på Berlusconi, fortæller en af de handlende.

