Hjort: SF og S sætter skatterekord
Socialdemokraterne og SF lukker op for investeringsposen i deres nye finanslovforslag. Deres plan hænger ikke sammen, mener finansministeren.


 Finansminister Claus Hjort Frederiksen (V) advarer om, at Socialdemokraterne og SF's fælles finanslovforslag vil medfører rekordstore skattestigninger.
- Det er en ren tilståelsessag og det endelig bevis for, at "Fair Løsning" ikke hænger sammen. Så sent som i juni stemte Socialdemokraterne og SF nej til de skatteforslag, som de nu har inkorporeret i deres finanslovforslag. Så man er vendt på en tallerken, siger finansministeren.  
- Pludselig er man blevet enig med sig selv om, at skatten skal stige med en 25-26 milliarder kroner - det er syv milliarder kroner oven i de 18 milliarder kroner, man har annonceret i "Fair Løsning", siger Claus Hjort Frederiksen.
Socialdemokraterne og SF overtager således nu den del af regeringens genopretningspakke, som går ud på at fastfryse skattesatserne i tre år. 
Det giver syv milliarder kroner ekstra til holdbarheden i "Fair Løsning". 
Ifølge finansministeren bliver der i alt - over de næste tre år - tale om skattestigninger på mellem 35 og 40 milliarder kroner eller op mod to procent af det danske bruttonationalprodukt (BNP).
- Så kan sige, at der er to veje i dansk politik: S og SF vil øge skatten voldsomt, for det er noget nær danmarksrekord og 11.000 kroner i skattestigninger om året per husstand. 
- Samtidig vil man lade den offentlige sektor vokse med en meget stor styrke - og det selv om vi i dag bruger den største andel i landets historie på den offentlige sektor, siger Claus Hjort Frederiksen. 
Ifølge S og SF bruger man dog de knap 7 milliarder i skattestigninger, som kommer fra regeringens genopretningspakke, til hurtigere end planlagt at forhøje beskæftigelsesfradraget, forhøje pensionstillæg og forhøje overførselsindkomster.
Ifølge S pg SFs finanslovforslag går de to ting lige op.
