Storbritannien og Frankrig vil bevæbne syriske oprørere
Uanset om der skabes enighed i EU-kredsen, så er Paris og London klar til at gå enegang i Syrien.


 Den franske og den britiske regering er klar til at bevæbne de syriske oprørere, selv om der ikke er enighed om det i EU.
Det siger den franske udenrigsminister, Laurent Fabius.
- Vi er nødt til at bevæge os hurtigt, siger den franske minister.
Regeringerne i Paris og London vil have fremskyndet et møde, hvor EU's våbenembargo over for Syrien skal diskuteres.
- Europæerne antages at tage dette spørgsmål op om flere uger, men vi vil sammen med briterne bede om at få fremskyndet mødet, forklarer Fabius.
Han mener, at et nyt møde kan finde sted i slutningen af denne måned.
Fabius lader forstå, at de to regeringer vil bevæbne de syriske oprørere, uanset om der skabes enighed i EU-kredsen.
Den britiske premierminister David Cameron sagde tirsdag, at Storbritannien vil overveje at negligere et EU-forbud mod at levere våben til de syriske oprørere, hvis det kan føre til, at præsident Bashar al-Assad styrtes.
EU besluttede i sidste måned at modificere embargoen over for Syrien, så medlemslande kan forsyne den syriske opposition med såkaldt ikke-dødeligt udstyr.
Men man valgte ikke at gå det sidste skridt - at forsyne oprørerne med våben.
Kritikerne af den britiske og franske holdning mener, der er en risiko for, at eventuelle våben fra Europa vil falde i hænderne på ekstreme islamister, der ikke har en demokratisk dagsorden for et fremtidigt Syrien.
