Sort organisation kræver tegner fyret



 Den største organisation for afrikansk-amerikanere i USA, NAACP, kræver en omstridt tegner fra tabloidavisen New York Post fyret, fordi hans karikaturtegning om den økonomiske hjælpepakke angivelig er racistisk og opfordrer til vold mod præsident Barack Obama.
 NAACP's formand, Benjamin Todd Jealous, sagde på organisationens årsmøde i weekenden, at NAACP vil arrangere demonstrationer ved tabloidavisens kontorer og ved tv-selskabet Fox' kontorer, medmindre tegneren Sean Delonas bliver afskediget.
 Det rapporterer tv-kanalen CNN.
 Både New York Post og Fox ejes af mediemogulen Rupert Murdochs koncern News Corp.
 Todd og andre kritikere siger, at tegningen spiller på racistiske fremstillinger tilbage i USA's historie af sorte ved at portrættere Obama som en chimpanse, som er blevet skudt af politibetjente.

