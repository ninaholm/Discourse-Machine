Måske over 1000 dræbt ved indonesisk skælv



 Et kraftigt jordskælv nær øen Sumatra i Indonesien har kostet mindst 75 mennesker livet, men myndighederne frygter, at over 1000 kan være omkommet.
 Landets vicepræsident, Jusuf Kalla, siger, at 75 er fundet døde, men lederen af Sundhedsministeriets krisecenter, Rustam Pakaya, frygter, at dødstallet er langt højere. 
 - Måske over tusind, siger han og henviser til store materielle ødelæggelser. Mange hoteller, fabrikker, butikker, hospitaler og boliger er styrtet sammen, og et stort antal mennesker er spærret inde i ruinerne.
