Asyl: Venstre lover straksopbremsning af tilstrømningen
Folketinget skal efter valget hastebehandle en række lovforslag, der skal bremse asyltilstrømning, siger Løkke


 Umiddelbart efter valget skal politikerne i Folketinget kaldes sammen for at hastebehandle en række lovforslag, der skal bremse tilstrømningen af asylansøgere til Danmark.
Det fastslår Venstre i deres asyludspil "Asylreform - styr på tilstrømningen".
- Vi kan ikke vente til oktober, for vi ved, at det er i sommermånederne, at presset er størst. Derfor skal vi i gang nu, siger Lars Løkke Rasmussen.
I udspillet fastslår Venstre, at en ny regering "umiddelbart efter folketingsvalget vil iværksætte initiativer med henblik på at undgå en meget stor tilstrømning af asylansøgere henover sommermånederne, som var tilfældet sidste år".
Det vil blandt andet indebære, at Folketinget hurtigt efter valget vil blive indkaldt for at hastebehandle lovforslag, der gør det markant mindre attraktivt at søge til Danmark, hedder det i udspillet.
- Vi står over for en situation, hvor vores kommuner og lokalsamfund over de næste par år skal tage imod måske 24.000 flygtninge - et tal der så kan stige yderligere.
- Vi kan se på tallene, at hvis vi ikke gør noget, vil vi få en massiv tilstrømning efter sommeren. Vi er nødt til at passe på os selv, siger Lars Løkke Rasmussen.
Folketinget skal blandt andet vedtage, at der ikke skal gives kontanthjælp til nytilkomne flygtninge og familiesammenførte. De skal i stedet modtage en lavere ydelse, der starter på SU-niveau.
Samtidig skal optjeningsprincipper på børnecheck og folkepension for flygtninge genindføres, så flygtninge ikke stilles bedre end danskere.
Venstre vil desuden afskaffe muligheden for, at flygtninge kan opnå permanent ophold uden at kunne tale dansk og er i arbejde.
Dermed er der ikke tale om store ændringer i selve reglerne for at få asyl, men i højere grad ændringer i de vilkår, som asylansøgere og indvandrere opholder sig under i Danmark. Men det vil have effekt på flygtningestrømmen, mener Løkke.
- For os er der ingen tvivl om, at hvis vi strammer de vilkår for at være flygtninge i Danmark, så vil det også have effekt på, hvor mange der kommer hertil. Jeg er slet ikke i tvivl om, at det her har en kæmpe effekt, siger Lars Løkke Rasmussen.
Liberal Alliance har tidligere været med til at stemme lempelser af vilkårene igennem sammen med rød blok. Eksempelvis muligheden for at bo og arbejde uden for centrene.
Dermed kan Venstre-formanden ikke regne med et automatisk flertal for sine forslag.
- Vi lægger vores pakke frem, og det er selvfølgelig til forhandling, men jeg er ikke i tvivl om, at vi kan finde et flertal for at stramme op, siger Lars Løkke Rasmussen.
Han henviser til, at tilstrømningen til Danmark nu er så stor, at Danmark tager det samme antal flygtninge som de 15 EU-lande, der tager færrest.
- Det er for meget, siger Løkke.
