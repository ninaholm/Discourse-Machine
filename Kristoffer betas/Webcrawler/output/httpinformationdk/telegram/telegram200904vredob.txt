Vred Obama kræver undersøgelse af flyvning



 Først udtrykte præsident Barack Obama vrede, og derpå krævede han en undersøgelse af en episode, som skræmte borgere i New York.
 Flere newyorkere gik i panik, da de tidligere på ugen så præsidentens reservefly - et Boing 747 - flyve i lav højde over det sydlige Manhattan tæt på stedet for terrorangrebet den 11. september 2001. 
 Det Hvide Hus undskyldte for overflyvningen og antydede, at embedsmanden, som godkendte missionen, formentlig vil blive irettesat. Undersøgelsen kan vare op til to uger og ledes af Obamas stedfortrædende stabschef, Jim Messina.
 - Det var en fejl, som det er udtrykt. Det er noget, vi fandt ud af på linje med alle jer, og det vil ikke ske igen, sagde Obama tirsdag.
 Boeing 747-flyet kredsede - ledsaget af to jagerfly - flere gange hen over Manhattan. Det amerikanske flyvevåben og de føderale luftfartsmyndigheder meddelte, at missionen havde til formål at lave storslåede fotos, og at den var godkendt på forhånd.
 New Yorks borgmester, Michael Bloomberg, fastslog, at idéen var hinsides al fornuft og sårede newyorkernes følelser.
 Louis Caldera, leder af Det Hvide Hus' militære kontor, undskyldte personligt for episoden og påtog sig skylden for beslutningen.

