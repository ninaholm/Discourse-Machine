DF siger nej til at fjerne efterlønnen
VK-regeringens støtteparti vender atter tommelfingeren nedad overfor forslaget om at fjerne efterlønnen.


 Dansk Folkeparti står fast på, at partiet aldrig stemmer for en afskaffelse af efterlønnen. Heller ikke VK-regeringens nye forslag til en mildere overgang til førtidspension for nedslidte danskere får støttepartiet partiet til at ændre holdning.
- Vi har gentagne gange, også overfor regeringen, slået fast, at vi ikke lægger stemmer til at afskaffe efterlønnen. Det mente vi før nytår, det mener vi i dag og det mener vi også efter et folketingsvalg, siger Dansk Folkepartis gruppeformand og finansordfører Kristian Thulesen Dahl.
Gruppeformanden mener ikke, der er de store overraskelser i regeringens udspil.
- Det ligger jo blot i forlængelse af statsministerens nytårstale. Jeg anerkender, at det passer fint i den sammenhæng, og regeringen har bestemt lov at mene lige, hvad den vil om efterlønnen. 
- Men det her rokker ikke vores holdning, siger Kristian Thulesen Dahl.
Dansk Folkeparti mener grundlæggende, at regeringen er kommet med et forslag til hestekur, før den reelt har stillet diagnosen.
- Regeringen kommer om en god måneds tid med den såkaldte 2020-plan - en redegørelse for, hvilke økonomiske udfordringer, Danmark og danskerne er stillet overfor de kommende 10 år og en analyse af den økonomiske holdbarhed i nationaløkonomien fremover. 
- Den vil vi gerne se. For det virker som om, at regeringen har sat sig i hovedet, at det er efterlønnen, der skal bære hovedbyrden ved løsningen af de udfordringer, siger Kristian Thulesen Dahl.
- Vi har foreslået, at man regner konstruktivt på ideen om at justere den nuværende efterløn sådan, at alle, der har været 40 år på arbejdsmarkedet, har ret til at gå på efterløn, hvis de vil. De beregninger vil vi også gerne se, siger gruppeformanden.
