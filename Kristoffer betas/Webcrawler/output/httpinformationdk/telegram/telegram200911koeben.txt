København åbner sparebudget igen



 Det er svært at spare på daginstitutionerne. Og øvelsen bliver næsten umulig, når vrede forældrene blokerer kommunens institutioner få dage før et kommunalvalg. Det måtte medlemmerne af Børne- og ungdomsudvalget i København sande fredag aften. Her skulle politikerne i udvalget enes om at udmønte besparelser for 47,7 millioner kroner på daginstitutionsområdet, men mødet endte uden resultat. 
 I stedet skal besparelserne nu op i forligskredsen bag budgetforliget, der består af alle partierne i Borgerrepræsentationen. Og her vil man ikke kun kigge på daginstitutionsområdet. Partierne skal også overveje, om besparelserne kan findes på andre områder, lyder meldingen efter aftenens møde.
- Personlig synes jeg, at det er en falliterklæring, at partierne ikke vil stå ved budgetaftalen, men jeg må konstatere, at de i valgkampen ikke vil tage de svære beslutninger. Nu foreligger en helt ny situation, hvor hele kommunens budget skal åbnes igen, siger børne- og ungdomsborgmester Bo Asmus Kjeldgaard (SF).
 Det er endnu uvist, hvornår forligskredsen kan mødes, men hvis der ikke findes en afgørelse i weekenden, vil institutionerne formentlig blive blokeret igen mandag. Københavns Forældre Organisation har nemlig indkaldt til stormøde søndag. Bo Asmus Kjeldgaard håber, at partierne kan enes hurtigt, så København undgår flere blokader. 
 Han foreslår konkret, at kommunen finder 22 millioner kroner ved at undlade at afdrage på gæld. Fem millioner kroner kan hentes på at skære ned på studierejser og receptioner, mens andre fem millioner kan findes ved at droppe infokampagner. De sidste 15 millioner kroner kan findes ved at hæve de resterende penge på en konto, som var hensat til skattesanktioner fra regeringen. Københavns Kommune slipper nemlig med færre penge i sanktioner, end man havde regnet med.
 Fredag var flere af de københavnske daginstitutioner blokeret af utilfredse forældre. 
