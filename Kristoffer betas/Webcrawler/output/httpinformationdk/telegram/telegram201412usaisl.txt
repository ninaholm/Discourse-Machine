USA: Islamisk Stat træner krigere i Libyen
Ifølge det amerikanske militær er Islamisk Stat begyndt at slå rod i det uroplagede Libyen.


 Den militante bevægelse Islamisk Stat, der har erobret områder i både Syrien og Irak, er begyndt at oprette træningslejre i Libyen. Det amerikanske militær overvåger situationen tæt, men har aktuelt ingen planer om militære aktioner mod lejrene, siger en amerikansk general.
Libyen har været præget af uroligheder siden den mangeårige diktator Muammar Gaddafi blev fjernet fra magten, og vestlige lande har længe været bekymret for, at de kaotiske tilstande i det nordafrikanske land kan skabe grobund for islamistiske ekstremister.
Siden Gaddafis fald i 2011 har den politiske situation været ustabil, og to regeringer gør krav på magten. Den ene er selvudnævnt og oprettet, efter at militser i sommer overtog kontrollen med hovedstaden Tripoli, mens Libyens internationalt anerkendte regering er fortrukket til byen Tobruk, hvorfra den forsøger at lede landet.
General David Rodriquez, der er leder af det amerikanske militærs Afrika-kommando, beskriver Islamisk Stats aktiviteter i Libyen som "spirende".
USA overvejer ikke militære aktioner mod træningslejrene i øjeblikket, men holder øje med, om Islamisk Stat ekspanderer i området, fortæller han.
Ifølge generalen er der i øjeblikket omkring "et par hundrede" militante i lejrene, der ligger i den østlige del af Libyen.
- Vi overvåger det meget omhyggeligt for at se, hvordan det udvikler sig. Lige nu er det meget beskedent og spirende, siger han på et pressemøde i Pentagon.
De personer, der befinder sig i træningslejrene, er ifølge general Rodriquez tilsyneladende jihadister, der er skiftet over til Islamisk Stat fra andre militser i Libyen.
Han vil ikke gisne om, hvorvidt de militante kan ventes at tilslutte sig Islamisk Stats krigere i Syrien eller Irak, når deres ophold i træningslejrene er slut.
