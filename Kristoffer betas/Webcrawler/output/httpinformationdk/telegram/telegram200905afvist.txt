Afviste irakere vil nu blive sendt hjem



 Efter langvarige forhandlinger med Irak lykkedes det i dag Danmark at få en aftale i stand med centralregeringen i Bagdad om at tvangshjemsende afviste asylansøgere. Ifølge Integrationsministeriet blev aftalen underskrevet af Iraks udenrigsminister, Hoshyar Zebari, og den danske ambassadør i Bagdad, Mikael Hemniti Winther.
 Aftalen betyder, at Irak nu forpligter sig til at tage imod egne statsborgere, hvis de får nej til asyl i Danmark. Det drejer sig i dag om 282 irakere fra det centrale og sydlige Irak. 
 Ifølge integrationsminister Birthe Rønn Hornbech vil aftalen træde i kraft så hurtigt som muligt.
 - De bliver sendt ud lidt efter lidt. Jeg håber selvfølgelig på, at man nu ser skriften på væggen og rejser frivilligt hjem, for det er jo det mest behagelige for alle parter, siger ministeren til DR Nyheder.
 Statsminister Lars Løkke Rasmussen, der i disse dage besøger EU-Kommissionen i Bruxelles, er glad for, at aftalen endelig er i hus.
 - Det er vigtigt af hensyn til legitimiteten til hele vores asylsystem. Vi skal tage imod folk, som er individuelt forfulgte, men hvis man kommer til Danmark og beder om asyl, og ikke er berettiget til det, så skal man selvfølgelig kunne sendes tilbage. Og der er det rart, at vi nu har fået en aftale magen til den, svenskerne har, siger han.
 Sverige indgik allerede i februar sidste år en hjemsendelsesaftale med Irak.
 FN har hidtil frarådet at sende flygtninge tilbage til det urolige centrale og sydlige Irak. På spørgsmålet, om statsministeren kan garantere for irakernes sikkerhed, siger Lars Løkke:
 - Jamen, det indgår i den her aftale, at Irak og Danmark er enige om, at Irak skal tage imod de mennesker fra Irak, som ikke har noget lovligt opholdsgrundlag i Danmark. Og det er det, hele aftalen går ud på.
 Mange af asylansøgerne har boet i Danmark i årevis, fordi de har nægtet at rejse hjem frivilligt. De danske udlændingemyndigheder har ikke kunnet sende dem hjem, fordi de ville være i fare i hjemlandet. 
