Græsk underskud i 2014 var dobbelt så stort som ventet
Statistikkontor afslører, at det græske underskud var mere end dobbelt så stort, som eksregering havde ventet.


 Grækenlands budgetunderskud i fjor var mere end dobbelt så stort som den tidligere regerings skøn, viser tal onsdag fra landets statistikbank i Athen.
Grækernes underskud var på 3,5 procent af BNP i 2014.
Forhenværende premierminister Antonis Samaras regering havde regnet med et statsunderskud på 1,3 procent.
EU-Kommissionen, som ligeledes foretager skøn og opgørelser over medlemslandenes budgetter, havde vurderet det til at blive 1,6 procent.
Ifølge statistikkontoret var den offentlige gæld i fjor på 177 procent af BNP. Det er en lille stigning siden året før, da den var 175 procent.
Antonis Samaras regering blev afløst efter valget i januar af premierminister Alexis Tsipras, som står i spidsen for venstrefløjspartiet Syriza.
Syriza har sat som partiets vigtigste mål at sætte en stopper for de reformkrav, som internationale kreditorer har stillet til gengæld for de milliardlån, der sikrer Grækenland mod statsbankerot.
