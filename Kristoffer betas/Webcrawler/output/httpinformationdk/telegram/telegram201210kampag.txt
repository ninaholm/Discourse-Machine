Kampagne skal stoppe mobning på internettet
Teenager-selvmord i Canada viser sociale mediers mørke side. Nu bliver der sat fokus på problemet herhjemme.


 Børn og unges mobning på internettet skal stoppes, mener 15 organisationer og internetvirksomheder som Google og Facebook.
De vil sammen sætte fokus på problemet med blandt andet en anti-mobbekampagne, skriver metroXpress.
Mobningens alvor og omfang på de sociale medier blev tydelig, da den canadiske teenager Amanda Todd begik selvmord som konsekvens af viralt plageri for knap en måned siden.
Det fik også danske børn og teenagere til at fortælle om den mørke bagside af de digitale sociale mødesteder.
Og mange voksne er slet ikke klar over, hvad internetmobning er, eller hvordan man kan undgå det, mener it- og teleordfører Trine Bramsen (S), der har taget initiativ til at få organisationer og virksomheder til at mødes.
- Vi voksne halter efter den udvikling, der sker på internettet, og vi tror stadig, at mobning er noget med at holde nogen udenfor og hive i fletningerne i skolegården, hvor man kan kalde på gårdvagten, siger Trine Bramsen til metroXpress.
- Vi har ikke formået at forny hjælpen til de børn, der bliver mobbet på internettet, erkender hun.
Bag kampagnen står store internetvirksomheder som Google og Facebook, men også Red Barnet og forældre- og elevorganisationer.
De har dedikeret uge 6 til en kampagne mod internetmobning, men har også forpligtet sig til at arbejde mod mobning på internettet.
