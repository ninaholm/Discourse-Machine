Volvos kinesiske ejer forhandler med Saab
Kinesiske Geely, der allerede ejer Volvo, har nu vist interesse for den kriseramte svenske bilproducent Saab.


 Saabs kinesiske partner Youngman, der har lovet at udbetale 640 millioner svenske kroner til den kriseramte bilproducent, kan være ved at bakke ud af handlen. I stedet har Volvos kinesiske ejer, Geely, nu vist interesse, skriver avisen Dagens Nyheter (DN).
Ifølge DN har Geely indledt samtaler med Youngman i Kina, men hvad det fører til, og om der bliver tale om en handel er uklart. Til gengæld står det meget klart, at sandet er ved at løbe ud for Saab.
Youngman har endnu ikke indbetalt de millioner, man har lovet, vil komme. Samtidig har Saab et akut behov for penge for at overleve. Onsdag meddelte Saab Automobile, at udbetalingen er forsinket, og at man ikke ved, hvornår den kommer.
De 640 millioner svenske kroner er af Saab blevet beskrevet som et slags forskud på de 2,2 milliarder kroner, som Youngman og Pang Da vil købe sig ind med, hvis de får grønt lys fra de involverede parter.
DN's motorredaktør, Jacques Wallner, er i en kommentar ikke overrasket over at Geely nærmer sig Saab. Han skriver, at Geelygruppen allerede har passeret et vigtigt nåleøje. Med købet af Volvo viser Geely, at koncernen er godkendt af de kinesiske myndigheder.
Spørgsmålet er, om Geely når det, inden det er for sent for Saab. De aftaler, som Saabs hovedejer, Victor Muller, har indgået med Youngman i foråret, kan blive et problem, hvis Geely skal overtage den svenske bilfabrik.
For igen at få gang i hjulene hos Saab er der behov for væsentlig flere penge, end de to milliarder, som kineserne indtil videre forestiller sig at skulle poste i selskabet. Et mere realistisk beløb for at køre videre, er 10 milliarder svenske kroner.
Produktionen på Saabs fabrik i Trollhättan har stået stille siden april, og de ansatte har ikke fået løn siden juli.
