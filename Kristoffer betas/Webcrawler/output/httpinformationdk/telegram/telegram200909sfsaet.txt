SF sætter vagthund på statsstøtte



 Den såkaldt etiske vagthund DanWatch skal på finansloven, hvis det står til SF. 
 I et nyt erhvervsudspil, der skal skabe vækst gennem investeringer i miljø- og velfærdsteknologi, foreslår partiet, at den uafhængige organisation årligt får to millioner kroner til arbejdet.
 - Der er brug for en uafhængig vagthund, der kan afsløre virksomheder, som udnytter og ødelægger samfund i udviklingslande. Derfor vil SF have, at staten støtter DanWatch, der kan skabe opmærksomhed om virksomheder, der groft krænker menneskerettighederne eller ødelægger miljøet i udlandet, hedder det i erhvervsudspillet. 
 DanWatch blev stiftet i 2007 af Forbrugerrådet, WWF Verdensnaturfonden, Mellemfolkeligt Samvirke, Folkekirkens Nødhjælp og Solhvervfonden v. Knud Foldschack. DanWatch er en journalistisk organisation, som forsøger at sætte fokus på udnyttelse af arbejdskraft og naturressourcer i udlandet, herunder udviklingslande og lande, der huser danske arbejdspladser, investeringer, produktion og handel. Organisationen administreres af en fond og er uafhængig af politiske, statslige eller private interesser. 
 DanWatch har blandt andet afsløret danske pensionskassers investeringer i militærdiktaturet Myanmar og i selskaber, der producerer klyngebomber eller komponenter til disse. 
 I Sverige støtter staten den lignende organisation SweWatch.

