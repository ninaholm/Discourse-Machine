DSB aflyser for mange tog
DSB aflyser flere tog, end selskabet må i henhold til kontrakten med det offentlige.


 Toget er aflyst. Den meldingen fik DSB's passager alt for ofte sidste år. Det viser en gennemgang af aflysninger for 2010.
Kun i oktober kunne DSB holde aflysningerne på 0,7 procent eller derunder, som Transportministeriet kræver i den kontrakt, der er indgået for perioden 2005-2014.
I årets resterende måneder blev der hver måned aflyst mellem 1,4 og 5,8 procent af alle tog.
- Det er trist for pendlerne, hver gang det sker. Derfor er tallet særdeles utilfredsstillende, siger pendlertalsmand for strækningen Viby Sjælland til København, Bent Gade.
En af forklaringerne på det store antal aflysninger er, at DSB for eksempel i december har tyndet ud i antallet af tog. Det skete for, at de tog, der kørte trods sneen, ville køre mere rettidigt. 
Når et tog bliver aflyst, tæller det samtidig ikke i statistikken for forsinkelser. De aflyste tog giver med andre ord en pænere statistik for antallet af tog, som kører til tiden - med forsinkelser på under fem minutter.
Tallene for forsinkelser viser, at DSB kørte med en rettidighedsprocent på niveau med eller over det krav, som der er i kontrakten med Transportministeriet, i otte af årets 12 måneder sidste år. 
Flest forsinkelser var der i december, hvor 23,6 procent af togene kørte med mindst fem minutters forsinkelse.
