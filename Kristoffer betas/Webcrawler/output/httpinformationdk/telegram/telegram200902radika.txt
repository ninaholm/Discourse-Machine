Radikalt fald giver VKO flertal



 Det Radikale Venstre fortsætter nedturen. 
 I en meningsmåling, som Capacent Epinion har lavet for DR Nyheder, får De Radikale 3,5 procent af stemmerne, et fald på knap to procentpoint siden januar.
 - Det kan svinge meget fra måned til måned, og derfor er der kun én ting at gøre. Det er benhårdt arbejde, og det er det, vi bestræber os på i Det Radikale Venstre, siger næstformand Morten Østergaard til DR.
 SF, der i weekenden fejrer 50-års fødselsdag, står uændret efter flere måneders massiv tilslutning i meningsmålingerne. Og selv om Socialdemokraterne med 25,4 procent af stemmerne igen er større end Venstre, må oppositionen notere, at regeringen sammen med Dansk Folkeparti har et flertal på 89 mandater mod oppositionens 86.
 I januar-målingen fra samme institut mistede regeringsblokken flertallet. Men nedturen for De Radikale og en tilbagegang til Enhedslisten, der ikke kommer over spærregrænsen, koster den samlede opposition flertallet.
 Regeringspartiet De Konservative må med 10 procent stadig se langt efter en Lene Espersen-effekt. Med Bendt Bendtsen i spidsen nåede partiet ved valget i 2007 10,4 procent af stemmerne.
 Hverken det nye Borgerligt Centrum, Kristendemokraterne eller Liberal Alliance er i nærheden af at komme i Folketinget.
