Videreuddannelse giver lønhop til håndværkere
Tager en håndværker en kort videregående uddannelse er gevinsten et gennemsnit på 900.000 kroner.


 En faglært håndværker, der tager en kort videregående uddannelse, kan i gennemsnit øge sin årsløn med op til 55.000 kroner otte år efter endt uddannelse.
Tager håndværkeren en mellemlang videregående uddannelse, bliver lønhoppet på 82.000 kroner. Det viser en undersøgelse fra Arbejderbevægelsens Erhvervsråd (AE), skriver Politiken mandag.
- Der er virkelig meget at hente ved at tage to, tre eller fire år i skole og få en videregående uddannelse. Også selv om der er nogle år med beskeden indtægt under skolegangen, siger senioranalytiker i AE, Mie Dalskov Pihl.
Organisationen har undersøgt, hvordan det er gået 6000 voksne faglærte, der har fuldført en videregående uddannelse i 2002 og 2003 og sammenlignet med en tilsvarende gruppe faglærte, der ikke har gennemført et uddannelsesløft.
Set over et livsforløb er gevinsten ved at tage en kort videregående uddannelse et gennemsnit på 900.000 kroner, mens den er på 1,3 millioner kroner med en mellemlang videregående uddannelse, ifølge undersøgelsen.
Det ligger ifølge arbejdsmarkedsforsker Henning Jørgensen fra Aalborg Universitet helt på linje med lignende undersøgelser fra udlandet, der entydigt viser, at "der er et højt økonomisk afkast ved at tage en uddannelse".
 På trods af den klare økonomiske gevinst falder lysten blandt de faglærte til at læse videre.
I 2001 gennemførte knap 6000 faglærte en kort eller mellemlang videregående uddannelse, mens tallet lå på omkring 4000 i 2011, viser tal fra Undervisningsministeriet.
- Derfor kunne det være en idé, hvis der blev skabt et bedre økonomisk incitament til at videreuddanne sig som voksen, siger Mie Dalskov Pihl.
Beskæftigelsesminister Mette Frederiksen (S) afviser dog yderligere økonomiske gulerødder.
- Ved at tage en uddannelse kan du sikre dig en livsindkomst, der er en million højere, end hvis du ikke videreuddanner dig. Guleroden må siges at være der, siger hun.
