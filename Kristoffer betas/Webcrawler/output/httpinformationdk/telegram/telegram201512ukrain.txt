Ukraines konfliktregion har fået 55 ton russisk nødhjælp
En ny konvoj med humanitær hjælp er ifølge Rusland ankommet til den russisk-ukrainske grænse torsdag.


 Tusindvis af lastbiler er siden august sidste år kørt fra Rusland til den uroplagede Donbass-region i Ukraine.
De mange køretøjer er ifølge de russiske myndigheder proppet med humanitær nødhjælp, og torsdag er endnu en konvoj nået til den ukrainske grænse, skriver det russiske nyhedsbureau Tass.
Dermed udgør den samlede hjælp, der er blevet sendt fra Rusland til den ukrainske region, 55,5 ton, skriver Tass.
Den seneste konvoj består af flere end 100 lastbiler, som nu skal igennem toldmyndighedernes procedurer, inden de kan få lasten ind i Ukraine, lyder det fra en talsmand fra Ruslands katastrofeministerium.
- Før grænsen delte konvojen sig i to. En af dem er nu ved grænseposten ved Donetsk, mens den anden er nået til Matvejev Kurgans kontrolpost. Efter toldprocedurerne vil lastbilerne sætte kurs mod Donetsk og Lugansk, siger talsmanden ifølge Tass.
Tilsammen transporterer lastbilerne cirka 1,1 ton humanitær hjælp i form af fødevarer, ting til personlig hygiejne, medicin og bøger.
Den seneste sending har yderligere nytårsgaver med til børn og ældre i regionen, oplyser de russiske myndigheder.
Prorussiske separatister har erklæret selvstændighed i regionerne Donetsk og Lugansk.
Flere end 8000 mennesker har mistet livet i kampe mellem separatister og regeringssoldater, siden uroen i landet brød ud sidste år.
Konflikten i den østlige del af Ukraine og Ruslands rolle i oprøret har fået det internationale samfund til at reagere.
Tidligere i år blev den nye Minsk-aftale indgået mellem Rusland, Ukraine, Tyskland og Frankrig.
Ifølge aftalen skulle tunge våben trækkes væk fra fronten, og det er siden blevet bekræftet af konfliktens parter. Aftalen dikterede yderligere en øjeblikkelig våbenhvile, hvilket i vidt omfang er blevet ignoreret, siden den blev underskrevet i Hvideruslands hovedstad, Minsk.
Rusland sendte den første lastbilkonvoj til det kriseramte lands Donbass-region i august 2014. I alt 47 konvojer har siden sat kurs i samme retning.
