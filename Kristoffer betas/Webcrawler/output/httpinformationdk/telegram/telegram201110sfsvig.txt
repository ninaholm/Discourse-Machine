SF's Vigsø Bagge undskylder vredesudbrud
SF'eren Vigsø Bagge rasede mandag morgen over at være forbigået som minister. Nu undskylder hun.


 Pernille Vigsø Bagge undskylder nu sit vredesudbrud på Facebook og lover at hun bliver i SF.
Det sker efter, at hun mandag morgen truede med at droppe SF.
- Kære alle. Beklager at jeg blev så sur. Det havde parti og kolleger ikke fortjent. Undskyld. Man skal holde sin kritik indendøre, og man skal altid true med at blive og ikke med at gå.
- Den har jeg selv brugt utallige gange overfor andre der var ved at give op. Og så hurra for enden på VKO og hurra for en ny start :-)!
Det skriver Pernille Vigsø Bagge på sin profil, som ellers tidligere mandag spåede, at hun ikke ville være SF'er dagen ud.
Her lød den barske udmelding:
- Det nye regeringsgrundlag er smukt. Den nye regering er et flop, ikke mindst for mig. Og det får konsekvenser.
I en anden statusopdatering skrev Pernille Vigsø Bagge:
- Gik til valg på 5 ting: efterløn, dagpenge, kirke, ligestilling, nordjyske indflydelse. Efterlønnen er væk, dagpengene også. Kirken gik til en, der ikke er med i foreningen, og formentlig ikke aner noget om den, ligestillingen ditto. Nordjysk indflydelse er long gone ... tror måske ikke, jeg er SF'er dagen ud.
Pernille Vigsø Bagge fik et kanonvalg med 9597 personlige stemmer. Dermed fik hun næstflest personlige stemmer i partiet kun overgået af Villy Søvndals 12.954.
Men hendes navn er ikke på listen over den 23 nye ministre, der blev præsenteret mandag. Den teologiuddannede næstformand for Folketingets kirkeudvalg var ellers en oplagt kandidat til at blive kirkeminister.
I stedet går posten som kirke- og ligestillingsminister går til Den Radikale Manu Sareen, der i august meddelte, at han ville melde sig ud af folkekirken.
