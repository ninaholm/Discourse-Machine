Isabel Allende får H.C. Andersen-hæder
Den chilenske forfatter Isabel Allende får en halv million kroner og Hans Christian Andersen Literatur Award.


 Den økonomisk største litteraturpris i Danmark tildeles i 2012 Isabel Allende. Den chilenskefødte forfatter bliver således modtager af en halv million kroner og den såkaldte Hans Christian Andersen Literature Award.
Isabel Allende, der blandt andet er kendt for bogen Åndernes Hus, som Bille August filmatiserede i 1993, modtager ifølge Odense Kommune prisen for sine kvaliteter som magisk fortæller og sin evne til at tryllebinde sit publikum.
Kommunen uddeler prisen sammen med en privat komité.
- Jeg er glad og stolt over, at Odense endnu engang får besøg af en af de helt store internationale forfattere, siger Steen Møller, rådmand i By- og Kulturforvaltningen i Odense Kommune, i en pressemeddelelse.
- Som H.C. Andersens fødeby er det spændende at kunne byde velkommen til en forfatter, hvis magiske univers har mange genremæssige ligheder med H.C. Andersen, siger han.
Det er tredje gang, at prisen uddeles i sin nuværende form. I 2007 blev den uddelt til brasilianeren Paulo Coelho, mens Harry Potters mor, J.K. Rowling, modtog den i 2010.
Der har dog været uddelt H.C. Andersen-priser de seneste 20 år, og blandt modtagerne er blandt andre entertaineren Victor Borge og musikeren Tommy Steele.
Fælles for alle modtagere er, at de på en eller anden måde har særlig fokus på det fortælletekniske og eventyrlige univers, som H.C. Andersen også var kendt for.
Isabel Allende har gennem tiden solgt mere en 57 millioner bøger, hun har modtaget 50 priser i mere end 15 forskellige lande, og hendes bøger er oversat til 35 sprog.
Den 69-årige Allende får overrakt prisen den 30. september. Ud over den halve million kroner modtager hun også en bronzeskulpturen kaldet Svanen, som er udført af billedhugger Stine Ring Hansen.
