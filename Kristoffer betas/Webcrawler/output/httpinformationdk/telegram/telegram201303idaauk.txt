Ida Auken: Forbud mod biopirateri kan redde regnskoven
Der er milliarder på spil, når firmaer udnytter ulandes ressourcer, men det skal foregå lovligt, siger Auken.


 Giraflort og termitboer er blot nogle af de ting, som virksomheder kan tjene mange penge på, når tingene bliver brugt i medicinalindustrien til svampemiddel eller antibiotika.
Når virksomheder tjener penge uden at kompensere ulandene, kaldes det biopirateri, og i Danmark er der mange millioner kroner i medicinalindustrien.
Men det skal være forbudt, og kan virksomheder tjene penge på regnskoven, giver det et stort incitament for at lade naturen være, mener miljøminister Ida Auken (SF).
- Man sikrer, at lokale folk har en god grund til at lade regnskoven stå i stedet for at fælde den, fordi de kan tjene hurtige penge på at anlægge sukkerrørsmarker, siger hun.
Miljøministeren er i Bruxelles for at mødes med sine 26 kolleger fra EU's medlemslande med henblik på at lave en aftale, der afskaffer biopirateri.
Danmark har som det eneste land forbudt at aftage ulovligt materiale fra u-lande, og nu er medlemslandene samlet med henblik på at implementere FN's Nagoya protokol.
Konventionen fra 2010 skal sikre, at virksomhederne leverer modydelser, hvis de udnytter et ulands naturressourcer.
Men Ida Auken er stærkt utilfreds med det forslag, som EU-Kommissionen er kommet med forud for forhandlingerne mellem medlemslandene.
- Forslaget, der ligger på bordet, er for slapt og lever ikke helt op til konventionen. Der er stillet krav om, at der skal laves forbud, og det har kun Danmark indført. Vi er utilfredse med, at man stiller sig under konventionens minimumkrav, siger hun.
Hun vil derfor kæmpe for, at EU implementerer et forbud mod biopirateri, og hun regner med, at Danmark kan være godt tilfreds med medlemslandenes indspark til en endelig europæisk aftale.
- I dag er der politiske forhandlinger, hvor jeg kommer til at tale med høj stemme. Jeg tror, at vi ender et sted, hvor vi kan leve med det fra Danmarks side. Vi har i hvert fald fejet for egen dør, siger hun.
