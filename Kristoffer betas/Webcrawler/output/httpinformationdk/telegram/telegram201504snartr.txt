Snart ringer bilen selv efter hjælp ved trafikulykke
I 2018 skal alle nye biler have et system, som gør, at bilen selv kan ringe til alarmcentralen ved ulykker.


  Når uheldet er ude, og en bilist kører i en grøft eller ind i et træ, så kan bilen snart selv ringe 112.
 Systemet hedder eCall, og tirsdag stemmer EU-Parlamentet ja til forslaget. Dagens afstemning er sidste skridt, inden lovgivningen kan træde i kraft.
 Det betyder, at alle nye biler, der bliver i solgt i EU, skal være udstyret med eCall-teknologien fra 31. marts 2018.
 Det vækker glæde hos EU-parlamentariker for Venstre Ulla Tørnæs, som har været ordfører på forslaget for den liberale gruppe i parlamentet.
 - Jeg er meget tilfreds med, at vi i dag i Europaparlamentet har taget skridt, som i fremtiden vil redde menneskeliv i forbindelse med trafikulykker.
 - Vi har i Europaparlamentet sikret, at det nye system balancerer fint mellem en forhøjet sikkerhed for trafikanterne og den fornødne datasikkerhedsbeskyttelse, siger Ulla Tørnæs i en pressemeddelelse.
EU-parlamentariker Christel Schaldemose (S) er også meget tilfreds med dagens afstemning.
- Det er en god lovgivning, vi har fået i hus, siger hun og fortsætter:
- Det er selvfølgelig noget, der gradvist kommer til at have en effekt. Men jeg tror, og det er vurderingen, at det vil redde menneskeliv, fordi man hurtigere vil kunne komme ud og hjælpe ved trafikulykker.
Systemet foregår på den måde, at bilerne får monteret en lille gps-baseret boks. Når bilens airbag bliver udløst, ringer den helt automatisk til alarmcentralen efter hjælp.
 Samtidig oplyser bilen også det forulykkede køretøjs position, bilmærke, brændstoftype og ulykkestidspunkt.
 Det hjælper alarmcentralen til at kunne vurdere, hvilken redningsindsats der kræves, og det hjælper redningsfolk til at nå hurtigere frem, redde liv, mildne kvæstelser og begrænse udgifter ved trafikpropper.
 Sidste år mistede næsten 25.700 mennesker ifølge EU-Kommissionen livet på de europæiske landeveje.
Det er vurderingen, at hvis alle biler har eCall, vil det kunne reducere fatale trafikulykker med op til 10 procent.
