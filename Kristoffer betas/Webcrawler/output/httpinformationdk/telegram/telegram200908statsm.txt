Statsministeren skal stå skoleret



 Socialdemokraterne vil have statsminister Lars Løkke Rasmussen (V) til at stå skoleret i Folketingets udvalg for forretningsordenen. Her skal statsministeren redegøre for VK-regeringens samarbejde med Folketinget. 
 Senest er finansminister Claus Hjort Frederiksen (V) blevet kritiseret for at fjerne en række nøgletal i det fortrolige finanslovforslag, som Finansudvalget modtog inden præsentationen af lovforslaget. Og Socialdemokraternes gruppeformand, Carsten Hansen, mener, at det blot er et af flere eksempler på det, han kalder regeringens "magtbrynde".
 - Det lader til, at man efterhånden er fuldstændigt ligeglad med Folketinget, når blot man har et flertal med Dansk Folkeparti. Det er udansk og ligger slet ikke i tråd med den måde, vi tidligere har oplevet samarbejdet på. Arbejdet i Folketinget vanskeliggøres dagligt, når ministre nægter at komme i samråd, og man ikke vil leve op til aftaler i for eksempel Finansudvalget om udlevering af finanslovforslaget. Det nærmer sig det groteske, når vi ser, at man river sider ud af forslaget. Jeg oplever et klart skred i samarbejdet, som på ingen måde kan retfærdiggøres ud over, at man har et flertal og ser stort på aftaler, samarbejde, ja og endda grundlovsbrud, siger den socialdemokratiske gruppeformand.
 Skatteminister Kristian Jensen (V) fik kort før, Folketinget gik på sommerferie, en næse af udvalget for forretningsordenen for at have brudt grundloven, da han i februar udskød flere virksomheders betaling af skat og moms, inden lovgivningen var vedtaget i Folketinget.

