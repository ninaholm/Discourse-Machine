Generalstrejke i Baskerlandet



 Den første spanskvenlige regering i Spaniens Baskerland stod i dag ansigt til ansigt med dens første store udfordring, da fagforeninger, der står separatisterne nær, indledte en daglang generalstrejke.
 Mindst fire strejkevagter og andre blev anholdt og sigtet for blandt andet at angribe politiet og blokere for trafikken.
 Der var også rapporter om mindre sabotagehandlinger mod jernbanenettet.
 De baskisknationalistiske fagforeninger LAB og ELA sagde, at generalstrejken i store træk blev fulgt. Men myndighederne sagde, at kun 20 procent i industrisektoren deltog og kun seks procent i sundhedssektoren.
 Generalstrejken kunne også mærkes i naboregionen Navarra, som separatisterne ønsker at integrere i en uafhængig baskisk stat.
 Strejken er den første store udfordring for Baskerlandets regionale premierminister, Patxi Lopez, siden han blev taget i ed for to uger siden.
 Lopez, der er medlem af Spaniens Socialistparti, er den første premierminister i Baskerlandet, som ikke er baskisk nationalist.
 Lige siden Baskerlandet fik udvidet selvstyre i 1979 efter diktatoren Francisco Francos død, er Baskerlandet blevet regeret af Det Baskiske Nationalistparti PNV, der ønsker uafhængighed fra Spanien.
 Generalstrejken bakkes op af det illegale parti Batasuna, der betragtes som den voldelige baskiske separatistgruppe ETA's politiske gren.
