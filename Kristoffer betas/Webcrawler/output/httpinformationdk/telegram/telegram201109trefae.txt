Tre fængslet for drabsplaner i Göteborg
Tre mænd, der er mistænkt for drabsplaner i Göteborg, er fængslet. En fjerde er sat på fri fod.


 Tre af fire mænd, der i weekenden blev anholdt i Göteborg mistænkt for at planlægge en terrorhandling, blev onsdag fængslet på mistanke om, at de har haft planer om at begå et drab.
Det har byretten i Göteborg besluttet efter et næsten syv timer langt retsmøde.
Den fjerde mand blev sat på fri fod, da dommeren ikke mente, at anklageren og politiet har tilstrækkelig med beviser mod manden.
De tre mænd, der er 25, 26 og 33 år, er alle af udenlandsk herkomst. De er fængslet, da politiet har "en særlig begrundet mistanke" om, at de planlagde et drab.
 De konkrete anklager mod de tre er dog ikke oplyst. Anklagemyndigheden har hemmeligstemplet alle oplysninger, fordi politiet fortsat efterforsker sagen.
Men svenske medier skriver, at de tre er mistænkt for at ville begå et drab på en person, der deltog ved åbningen af en kunstudstilling på kunsthallen Röda Sten i Göteborg lørdag aften.
De fire mænd blev anholdt i Göteborg centrum nogle kilometer fra Röda Sten samtidig med, at politiet evakuerede kunsthallen.
Oprindeligt mistænkte politiet og den svenske efterretningstjeneste, Säpo, de fire mænd for at have planer om at begå en terroraktion.
Men under et møde mellem de fire mænds advokater og anklagemyndigheden tirsdag, meddelte vicechefanklager Agnetha Hilding Qvarnström, at anklagen var ændret til mistanker om planlægning af drab.
Svenske medier spekulerer i, at kunstneren Lars Vilks, der har tegnet Muhammed som en hund, måske var målet for de tres drabsplaner. Vilks havde på sin hjemmeside lørdag oplyst, at han ville deltage i åbningen af kunstudstillingen på Röda Sten.
