Undersøgelse af flystyrt kritiseres



 Næsten et halv år efter et Air france-fly styrtede i Atlanterhavet på vej fra Brasilien mod Frankrig, kritiserer familierne til de dræbte passagerer den undersøgelse, der skal fastslå årsagen til at flyet styrtede i havet. 
 Der har ikke været nogen fremskridt siden juni, siger en talsmand for de brasilianske familiemedlemmer efter et møde med Jean-Paul Troadec, chef for den franske undersøgelseskommission, BEA.
 Nelson Farias Marinho, der mistede sin søn ved styrtet, beskylder BEA's undersøgere for at have større viden om årsdagen til flystyrtet, end de giver udtryk for. Andre familiemedlemmer beskylder myndighederne for at beskytte luftfartsselskabet.
 Airbus A330-200-flyet, der havde 216 passagerer og 12 besætningsmedlemmer, styrtede i havet 1200 km fra Brasiliens kyst på vej fra Rio de Janeiro til Paris. Årsagen til flystyrtet er stadig ikke fastslået.
 Troadec sagde efter mødet på det franske konsulat i Rio de Janeiro, at forsøget på at finde og bjærge flyets båndoptagere vil blive genoptaget til februar. 
 En foreløbig undersøgelsesrapport ventes 17. december.
