Selvcensur breder sig til gymnasierne
Frygt for overgreb fra islamister har ændret vilkårene for landets gymnasielærere, mener lektor, der i samarbejde med forlag ændrede titel i undervisningsbog.


 Frygten for at krænke muslimer og opildne til voldelige aktioner har bredt sig til undervisningslokalerne på landets gymnasier. Det skriver Kristeligt Dagblad.
Når danske elever bliver undervist i islam, sker det nemlig ud fra en bog, som er redigeret af frygt for trusler og overgreb. Det fortæller lektor i religion ved Kolding Gymnasium og forfatter til den pågældende bog, Allan Poulsen, i det seneste nummer af Religion, som er et tidsskrift for gymnasiernes religionslærere. 
Bogen "Islamdebat", som siden 2008 er blevet brugt i religionsundervisningen på landets gymnasier, handler om terrorangrebet 11. september, den islamkritiske film "Submission" og om Morgenavisen Jyllands-Postens Muhammed-tegninger. 
Men den endelige version af bogen indeholder hverken illustrationer fra filmen eller af tegningerne.
Allan Poulsen fjernede selv et foto fra filmen fra bogens omslag, forlaget Systime bad ham ændre bogens oprindelige titel, og hverken han eller forlaget ville bringe illustrationer af Muhammed-tegningerne.
Ifølge forfatteren er der sket en "radikal ændring" i de vilkår, som religionslærere arbejder under.
- Vi har fået en situation, hvor man kan blive nødt til at overveje, om der er noget, man bør være bange for at gøre. Det er noget helt nyt, som er opstået siden Muhammed-krisen, siger han.
Og den foruroligende tendens breder sig til alle dele af samfundet, mener Flemming Rose, kulturredaktør på Morgenavisen Jyllands-Posten og forfatter til en debatbog, som udkommer i denne måned, og som indeholder de omstridte Muhammed-tegninger.
- Hans situation er én ud af et enormt antal af eksempler på selvcensur. Vi ved, at der er folk, der er parate til at anvende vold på grund af billeder eller bøger, som de opfatter som krænkende. Det er pinligt og ubehageligt at indrømme, at man bøjer sig for vold og trusler. Men det er et problem, som skal frem i lyset, siger Flemming Rose.  

