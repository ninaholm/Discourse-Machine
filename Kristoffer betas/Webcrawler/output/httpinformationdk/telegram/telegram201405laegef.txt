Lægeforening opfordrer medlemmer til åbenhed om priser
Hæng en prisliste op i venteværelset og læg en på jeres hjemmeside, lyder det fra praktiserende lægers formand


 Formanden for de praktiserende læger, Bruno Meldgaard Jensen, opfordrer lægerne til at lægge deres priser åbent frem, så patienterne kan se, hvor meget det for eksempel koster at blive vaccineret eller få en lægeattest i den enkelte klinik.
- Jeg synes, det er fornuftigt at være åben om, hvad det koster. Det er vi også i min egen klinik, siger Bruno Meldgaard Jensen, som samtidig understreger, at det ikke er lægerne, der har bestemt, hvad patienterne selv skal betale for.
- Det er politisk bestemt, at der er egenbetaling på blandt andet HPV-vaccine til drenge, rejsevaccinationer og diverse attester til eksempelvis kørekort. Det er ikke et ønske fra de praktiserende lægers side, siger formanden for organisationen PLO.
Ifølge en kortlægning fra Berlingske har de praktiserende læger i dag samlet indtægter omkring en halv milliard kroner om året for patienternes egenbetaling.
Samtidig står det altså klart, at priserne kan variere flere hundrede procent fra læge til læge. Men prisforskellen er en naturlig konsekvens af den frie konkurrence, lyder det fra PLO.
- Vi er som praktiserende læger underlagt konkurrencelovgivningen, som gør, at vi ikke må aftale en fast pris med hinanden på ydelser, som ikke er reguleret i vores overenskomst, siger Bruno Meldgaard Jensen.
Han kan dog godt forstå, hvis borgere finder det mærkeligt, at der kan være meget stor forskel på, hvad det koster at få for eksempel en helbredsattest eller en spiral hos lægen.
For eksempel kan prisen på en kørekortattest variere fra 200 til 600 kroner ifølge Berlingske.
Men det afspejler de meget forskellige udgifter, som lægerne har forskellige steder i landet, siger lægeformanden.
- Vi kan jo heller ikke sige, at vi kun vil betale en bestemt husleje for vores klinik, fordi vi er læger. Nogle betaler 1500 kroner per kvadratmeter, mens andre betaler 300 per kvadratmeter. Det afspejler sig selvfølgelig i prisen, siger han.
- Når det gælder priser på disse opgaver, er vi jo private erhvervsdrivende ligesom advokater og revisorer, hvor der også er prisvariation, tilføjer formanden.
Lægerne erkender, at der er meget stor forskel på prisen på kørekortattester. Det var medvirkende årsag til, at Lægeforeningen tilbage i 2010 rettede henvendelse til Justitsministeriet for at få etableret faste priser på kørekortattester.
Men indtil nu har lægerne ikke fået en tilbagemelding fra ministeriet, lyder det fra PLO.
