FN: Al-Qaeda bag selvmordsangreb i Syrien
Terrornetværket al-Qaeda stod bag to selvmordsangreb i Syrien i sidste uge, mener FN's generalsekretær.


 FN's generalsekretær Ban Ki-moon siger, at han mener, at al-Qaeda stod bag to selvmordsbombeangreb, der dræbte mindst 55 i Syrien for en uge siden.
- For få dage siden var der et stort, alvorligt, massivt terrorangreb. Jeg mener, at al-Qaeda må have stået bag, siger Ban Ki-moon ved et ungdomsarrangement i FN's hovedkvarter i New York.
To selvmordsbilbomber dræbte mindst 55 og sårede 372 i Damaskus torsdag i sidste uge i det værste angreb i den syriske hovedstad, siden oprøret mod præsident Bashar al-Assad begyndte i marts 2011.
Styret i Damaskus har længe hævdet, at det står over for terrorister, der bliver støttet økonomisk og styret fra udlandet - ikke mindst fra de olierige monarkier i Saudi Arabien og Qatar, som har opfordret til at støtte oprørene, der vil af med præsident Assad.
Tidligere på måneden sendte Syrien et brev til FN med navne på 26 udlændinge, der var blevet taget til fange efter at være kommet til landet for at deltage i oprøret. Herunder 20 påståede al-Qaeda-medlemmer, som var kommet ind i landet fra Tyrkiet.
Der er 257 ubevæbnede FN-observatører i Syrien, der skal overvåge en fem uger gammel våbenhvile, der kom i stand med hjælp fra FN's og Den Arabiske Ligas udsending, Kofi Annan.
- Indsættelsen af observatører har lagt en dæmper på kampene, volden er reduceret, men ikke stoppet, siger Ban Ki-moon.
- Vi gør vores bedste for at beskytte civilbefolkningen, tilføjer generalsekretæren.
Mindst 10.000 har mistet livet i den 14 måneder lange konflikt.
Syriske styrker bombarderede torsdag oprørsgrupper i byen Rastan, siger oppositionen. Rami Abdel Rahman fra Det Syriske Observatorium for Menneskerettigheder siger, at mindst 30 granater ramte Rastan tidligt torsdag.
