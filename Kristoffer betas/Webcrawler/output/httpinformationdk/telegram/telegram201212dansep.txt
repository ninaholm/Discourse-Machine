Dansepige fra Berlusconis sag er i Mexico
En pige, som skulle have vidnet i Milano mod Berlusconi, holder ferie i Mexico.


 Pigen, der er kendt under navnet Ruby og er det centrale vidne i en sexsag mod Silvio Berlusconi, er dukket op i Mexico og vender tidligst tilbage til Italien i januar, siger hendes advokat.
Karima El Mahroug, der blev kendt på avisernes forsider som Ruby, skulle have vidnet i Milano mandag mod den tidligere italienske premierminister, som er anklaget for at have haft sex med hende, da hun var under 18 år - den seksuelle lavalder i Italien.
 Pigens advokat, Paola Boccardi, siger, at hun er blevet kontaktet af sin klient, som har fortalt, at hun er i Mexico med sin kæreste og sin baby.
- Hun kommer ikke tilbage den 17. december, hvor det næste retsmøde finder sted, siger advokaten. Anklagemyndigheden siger, at pigen bliver væk fra sagen mod Berlusconi med fuldt overlæg efter anvisninger fra dennes advokater.
 En dom i sagen ventes i februar.
Sagen bringer fokus på den stribe af retssager, der omgiver Berlusconi, som også er viklet ind i sager om skattesvindel og korruption.
Berlusconi, der gik af som premierminister for et år siden, nægter sig skyldig i alle sager.
Det var ellers ventet, at den 76-årige Berlusconi ville forlade politik, men for få dage siden meddelte han, at han stiller op til det kommende valg og vil forsøge at blive premierminister igen.
