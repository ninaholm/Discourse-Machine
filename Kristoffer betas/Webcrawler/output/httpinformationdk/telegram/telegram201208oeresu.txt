Øresundsbroens overskud stiger
Øresundsbroen øger sit overskud til 98 millioner kroner i første halvår trods nedgang i trafikken.


 Den aktuelle økonomiske afmatning påvirker ikke indtjeningen for selskabet bag Øresundsbroen. I første halvår formåede Øresundsbron, som er selskabets officielle navn, at øge sit overskud til 98 millioner kroner.
Det er 21 millioner kroner højere end i samme periode sidste år. Forbedringen skyldes først og fremmest højere indtægter fra biler og lastbiler kombineret med både lavere driftsomkostninger og renteudgifter.
Udgifterne til driften faldt med seks millioner kroner til 145 millioner kroner, mens det lave renteniveau trak renteomkostningerne ned med syv millioner kroner til 380 millioner kroner. Samlet steg driftsindtjeningen med 14 millioner kroner til 478 millioner kroner.
Øresundsbrons administrerende direktør, Caroline Ullman-Hammer, er godt tilfreds med forløbet i de første seks måneder af året.
- Det er tilfredsstillende, at vi fortsætter med at forbedre resultatet trods den økonomiske usikkerhed i vores omverden. Desuden giver vores mange aftalekunder os et godt udgangspunkt, når konjunkturerne vender, siger hun.
Den daglige trafik af biler, lastbiler og busser over broen faldt med godt tre procent til 17.799.
