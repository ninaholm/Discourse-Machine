Bilbombe i Damaskus dræber 13
Gammel kristen bydel i Syriens hovedstad er mål for kraftig bilbombe, der forårsager store ødelæggelser.


 En bilbombe, der søndag eksploderede foran en politistation i et kristent kvarter i Damaskus, har kostet 13 mennesker livet, rapporterer det syriske nyhedsbureau Sana.
- En eksplosiv anordning, der var anbragt under en bil i Bab Tuma, eksploderede og dræbte 13, mens 29 er såret, hedder det.
Ifølge Sana står en "væbnet terrorgruppe" bag.
På tv-billeder kan man se omfattende ødelæggelser. Biler er smadret og udbrændt, og det flyder med glasskår i gaderne.
- Mit hus en kilometer derfra rystede ved trykbølgen, fortæller en lokal beboer.
Det er den første alvorlige episode i Bab Tuma - et af de ældste kvarterer i den Syriens hovedstad - siden den syriske opstand bed sig fast i foråret 2011.
Ifølge Det Syriske Observatorium for Menneskerettigheder er 34.000 mennesker blevet dræbt under oprøret mod præsident Bashar al-Assads regime.
I byen Harasta nordøst for Damaskus har ni mennesker søndag mistet livet under kampe mellem oprørere og hæren, og ni soldater meldes dræbt ved byen Al-Tal nær hovedstaden.
