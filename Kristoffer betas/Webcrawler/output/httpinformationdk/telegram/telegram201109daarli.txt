Dårlige øjne giver dårlig søvn
Søvnproblemer skyldes celler i øjnene, der bliver dårligere til at regulere vores døgnrytme, jo ældre vi er.


 Vi mennesker sover generelt både mindre og dårligere, når vi bliver ældre.
Grunden til de søvnløse nætter har hidtil været ukendt, men nu viser et nyt dansk studie, publiceret i det amerikanske tidsskrift Sleep, at vores øjne med alderen får en gul misfarvning.
Den gule misfarvning forhindrer lyset i at trænge ind på nethinden, og det forstyrrer vores døgnrytme, så vi sover dårligere, skriver Videnskab.dk.
- Vi har målt forbindelsen mellem meget gule linser og dårlig nattesøvn, og det var tydeligt, at de forsøgsdeltagere, der havde en meget gul linse, også sov dårligere, siger Line Kessel, seniorforsker fra Øjenafdelingen på Glostrup Hospital.
Øjenafdelingen har lavet undersøgelsen i samarbejde med Forskningscenter for Forebyggelse og Sundhed.
- Resultatet kan bruges til at forklare, hvorfor søvnforstyrrelser blive hyppigere i takt med alderen, siger hun til Videnskab.dk
Den gule misfarvning er helt naturlig, og med alderen får vi alle mere og mere gule linser.
Det betyder dog ikke, at vores øjne kommer til at se gule ud.
Processen kan ifølge Line Kessel kun ses af en øjenlæge, men den gule linse gør, at der trænger mindre lys ind på nethinden, og det kan altså føre til søvnløse nætter.
- Øjet stimuleres af blåt lys - altså solens lys. Lyset skal ind i øjet, for at hjernen kan justere døgnrytmen. Vi ved fra forsøg, at hvis fuldstændigt raske forsøgspersoner kommer ind i et lyst eller mørkt rum, så mister de hurtigt døgnrytmen, siger Line Kessel.
I forsøget fik 970 frivillige forsøgsdeltagere i alderen 30 til 60 år målt, hvor meget blåt lys der kom ind til deres nethinder.
Derudover blev forsøgsdeltagerne spurgt til deres søvn og brug af sovemidler, hvilket forskerne bagefter sammenholdt med oplysninger fra Danmarks Statistik om danskernes forbrug af sovemedicin.
Forsøgsdeltagerne blev anset for at have en søvnforstyrrelse, hvis de bekræftede, at de ofte led af søvnløshed eller havde købt receptpligtig sovemedicin inden for de seneste 12 måneder.
Undersøgelsen viser, at markant flere kvinder, rygere, ældre og personer med diabetes lider af søvnforstyrrelser.
