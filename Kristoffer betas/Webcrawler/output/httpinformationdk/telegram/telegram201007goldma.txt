Goldman Sachs betaler gigantbøde for fusk
Den amerikanske bank Goldman Sachs går med til at betale rekordstor bøde på 3,2 milliarder kroner for at have vildledt kunder før og under finanskrisen.


 Den amerikanske investeringsbank Goldman Sachs er gået med til at betale en rekordstor bøde og ændre sin forretningspraksis efter henstilling fra amerikanske finansmyndigheder. 
Det siger embedsmænd i New York.
Bøden kommer efter, at Goldmand Sachs er beskyldt for at have vildledt kunder før og under finanskrisen. Kunderne var boligejere, som ville optage lån.
US Securities and Exchange Commission (SEC), der overvåger og regulerer USA's aktiemarked, har anklaget Goldman Sachs for at fremføre urigtige og vildledende oplysninger i sit salgsmateriale 2007.
Bøden er på 3,2 milliarder kroner, og den er ifølge SEC den største nogensinde, som en bank skal betale. 
1,8 milliarder kroner går til andre banker og investeringsselskaber, som har mistet enorme beløb på grund af den amerikanske investeringsbanks fejlinvesteringer.
Blandt andet skal britiske Royal Bank of Scotland, der stort set er nationaliseret, have næsten 600 millioner i kompensation. Det er dog en ringe trøst, eftersom den britiske bank har tabt over tre milliarder kroner på Goldmand Sachs.
Tyske IKB Deutsche Industriebank vil modtage cirka 900 millioner kroner. De resterende cirka 1,8 milliarder betales til USA's centralbank. 

