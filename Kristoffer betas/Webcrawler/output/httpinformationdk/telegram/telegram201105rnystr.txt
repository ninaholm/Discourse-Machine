R: Ny strammer-aftale presser retsstaten
Regeringen er sammen med DF og KD blevet enige om at skærpe udvisningsreglerne. R kritiserer aftalen.


 De Radikale kritiserer regeringen, Dansk Folkeparti og Kristendemokraterne for med åbne øjne at stramme udvisningsreglerne, velvidende at det er i strid med de internationale konventioner.
Partiets integrationsordfører, Marianne Jelved, henviser til, at det er domstolene, som skal afgøre, om der er proportionalitet mellem en forbrydelse og straffen.
- På den her måde fratager de domstolene muligheden for at se på, om der er proportionalitet i forhold til familielivet, når de siger, at anden gang, man begår en forbrydelse, er det ud, siger Marianne Jelved.
Integrationsminister Søren Pind (V) har erkendt, at Danmark efterfølgende risikerer at tabe sagerne ved den europæiske menneskerettighedsdomstol, men har kaldt det en procesrisiko, han er villig til at løbe.
- Man bevæger sig hele tiden på grænsen til, hvad man ved ikke kan lade sig gøre. Og her overskrider man grænsen. Venstre og De Konservative legitimerer på den her måde, at man hele tiden presser retsstaten, siger De Radikales integrationsordfører.
Heller ikke aftalen om, at kommunerne får et såkaldt resultattilskud på 25.000 kroner for hver udlændinge, de får til at rejse hjem igen, vækker begejstring.
- Det ligner menneskehandel, når man på den måde skaber et økonomisk incitatement for, at de kommunale sagsbehandle får folk til at rejse. Jeg er klar over, at mange selv synes, at det er en god idé at rejse hjem igen.
- Men kan de nu være sikre på at få en saglig og objektiv rådgivning af kommunerne, siger Marianne Jelved.
