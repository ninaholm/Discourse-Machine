Pansret Mercedes-konvoj forlader Libyen
Oprørerne søger med lys og lygte efter Gaddafi. Nu kommer der meldinger om, at han måske har forladt landet.


 En konvoj bestående af seks pansrede Mercedes-biler har krydset grænsen mellem Libyen og nabolandet Algeriet.
Det rapporterer det egyptiske nyhedsbureau Mena, som citerer en anonym oprørssoldat for historien.
- Det menes, at disse køretøjer har indeholdt højtstående libyske embedsmænd og sandsynligvis Gaddafi og hans sønner, siger rebellen, som tilhører oprørsrådet i byen Ghadamis, der ligger ved grænsen.
Han tilføjer, at det var umuligt at forfølge og stoppe bilerne, som angiveligt kørte ind i Algeriet fredag morgen.
Ifølge nyhedsbureauet Reuters har det endnu ikke været muligt at bekræfte historien fra algeriske myndigheder.
Meldingen kommer, mens jagten efter Muammar Gaddafi spidser til. Den detroniserede libyske enehersker har været pist forsvundet, siden hans svært befæstede magtbase i hovedstaden Tripoli faldt tirsdag.
Oprørsregeringen har meldt ud, at kampen om Libyen ikke slutter, før Gaddafi er enten fanget eller slået ihjel.
