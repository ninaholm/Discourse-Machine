Murdoch: Aflytningssag har gjort mig ydmyg
Mediemagnaten Rupert Murdoch siger, at aflytningssagen har gjort ham ydmyg, men nægter ansvaret for skandalen.


 Mediemogulen og topchefen i New Corp, Rupert Murdoch, indleder afhøringen i sagen om News of the Worlds ulovlige aflytning af politikere, kendte og ulykkesofre med noget, der minder om en undskyldning til det britiske parlament.
- Dette er den mest ydmyge dag i mit liv, siger Murdoch, der under afhøringen sidder side om side med sønnen James Murdoch, der også er direktør i News Corp.
Men Rupert Murdochs ydmyge entre er ikke ensidigt beskrivende for hans svar på parlamentsmedlemmernes kritiske spørgsmål. Den 80-årige mediebaron virker rystet og afviser at have ansvaret for skandalen.
- Tager du ultimativt ansvaret for denne fiasko?, spørger parlamentsmedlem Jim Sheridan.
- Nej, siger Rupert Murdoch.
- Hvem er ansvarlig?, spørger Sheridan.
- De folk, som vi har stolet på. Og de folk, som de har stolet på, siger Rupert Murdoch og tilføjer, at Les Hinton, der var topchef i New International, som er News Corps avisudgiver i Storbritannien, er en person, som han ville betro sit eget liv.
Rupert Murdoch siger, at han er blevet ledt på vildspor af medarbejdere og derfor ikke kendte til aflytningens omfang.
- Det er klart, siger han.
- Dette er ikke en undskyldning. Men News of The World udgør én procent af mit firma, der har 53.000 ansatte, siger Murdoch.
