Generalen der smed USA ud af Vietnam er død
Den tidligere vietnamesiske general Vo Nguyen Giap er fredag død. Han blev angiveligt 102 år.


 Den kompromisløse og karismatiske nordvietnamesiske general Vo Nguyen Giap døde fredag i Vietnams hovedstad, Hanoi. Det skriver the New York Times.
Vo Nguyen Giap blev efter sigende hele 102 år.
Generalen huskes først og fremmest som manden bag den stædige militære modstand, som den nordvietnamesiske hær og Viet Cong-militsen mødte amerikanerne med under Vietnamkrigen, der officielt brød ud i 1959.
I en årrække kæmpede nordvietnameserne mod de amerikanske og sydvietnamesiske tropper, og til sidst var viljen og energien suget ud af amerikanerne, der i 1974 måtte rejse hjem med uforrettet sag.
 Vo Nguyen Giap skrev sig allerede i 1954 ind i historiebøgerne, da han førte an ved Viet Minh-troppernes sejr over den franske hær ved byen Dien Bien Phu. Sejren blev afgørende for Frankrigs beslutning om at give Indokina dets selvstændighed.
General Giap var blandt de sidste overlevende af en generation af kommunistiske oprørsledere, der befriede Vietnam fra kolonimagternes greb.
Giap var også journalist og indenrigsminister under Ho Chi Minhs Viet Minh-regering.
