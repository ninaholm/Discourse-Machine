22 islamiske demonstranter idømmes livstid i Egypten
Der er udstedt hårde straffe til demonstranter, der kæmpede for at få ekspræsident Mohamed Mursi tilbage.


 En egyptisk domstol dømmer 22 til fængsel på livstid, mens mange får flere års fængsel for pro-islamistiske protester, skriver AFP.
Det er domstolen i den sydlige provins Sohag, der har afsagt dommen over de mange demonstranter, der dømmes for optøjer og kirkeafbrændinger tilbage i 2013.
22 personer er idømt fængsel på livstid, 37 personer er idømt 15 års fængsel, og otte personer er idømt 10 år i fængsel.
Domstolen i Sohag har også udstedt domme til 52 andre demonstranter, der er dømt i absentia.
Demonstranterne forlangte, at den tidligere egyptiske præsident Mohamed Mursi skulle tilbage som præsident, efter han i juni 2013 blev væltet ved et militærkup.
Mursi var den første demokratisk valgte præsident efter Hosni Mubaraks fald og tilhørte Det Muslimske Broderskab.
Han blev juni måned dømt til døden, efter en domstol har kendt ham skyldig i at medvirke til en masseflugt fra et fængsel under den folkelige opstand mod præsident Hosni Mubarak og hans regime i 2011.
Dommen har han dog anket til Egyptens øverste appeldomstol, der skal afgøre, om anken er gyldig.
Siden maj 2014 har den nu tidligere egyptiske hærchef Abdel Fattah el-Sisi været Egyptens præsident.
