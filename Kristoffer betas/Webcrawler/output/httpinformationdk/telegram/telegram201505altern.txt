Alternativet: Hjemsend de få der ikke "vil" Danmark
Nyt integrationsudspil fra Alternativet bygger på konsekvens - men kun i yderste konsekvens, siger kandidat.


 Alternativets integrationsordfører og folketingskandidat, Uzma Ahmed, taler nu med store bogstaver til dem, der ikke "vil" Danmark, på baggrund af partiets nye integrationsudspil, "Et nyt vi".
Ifølge Uzma Ahmed skal de ikke-etniske danskere, der ikke vil integreres i Danmark, kunne miste deres statsborgerskab.
Men linen er lang, før der bliver gjort alvor af truslerne.
- De få der ikke vil opkvalificeres og ikke vil være med i det danske samfund, de skal ikke være her. Men det er yderste konsekvens. Det vi siger, det er, at vi vil give muligheden igen og igen og igen for, at man kan tilegne sig de evner, siger Uzma Ahmed til Ritzau.
Tidligere har hun udtalt til avisen Politiken, at man skal sendes hjem, hvis man ikke vil lære dansk eller ikke går ind for ligestilling.
Men hun kan ikke definere, hvordan det skal afgøres, om man "vil" Danmark nok, over for Ritzau.
- I virkeligheden handler det jo ikke om at kunne dansk eller ikke kunne dansk. Det handler om, om man vil være med i demokratiet, siger hun og kommer med følgende eksempel:
 - Nu har jeg arbejdet med kvinder, der er udsat for vold. Der har jeg jo set mænd, der gentagne gange familiesammenfører en kvinde, har en mulighed for at holde hende her og gentagne gange udsætter hende for vold.
- Det er yderste konsekvens. Det er de få, som jeg ikke synes passer ind i det danske samfund, siger hun og nævner også medlemmerne i Hizb-ut-Tahrir, som eksempler på mennesker, der skal kunne miste deres statsborgerskab.
I stedet for at bruge kræfter på dem, der ikke vil integrationen, mener hun, at staten skal gøre langt mere for at opkvalificere de ikkeetniske danskere, der gerne vil Danmark, men ikke har evnerne til at klare sig her.
- Vi er villige til at sige, at de få der ikke vil det, de må bare ikke være her.
- Det gør også, at vi kan forstå, at dem der er her, de gerne vil. De kan måske bare ikke, så vi må gå ind og opkvalificere dem, siger hun.
