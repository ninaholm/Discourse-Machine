De kæmper om præsidentposten i Egypten



 Mohamed Mursi
Det Muslimske Broderskabs kandidat, der fik 24,7 procent af stemmerne ved første valgrunde. Den 62-årige tidligere professor og ingeniør betegner sig selv som den eneste sande islamist af de 12 kandidater, der dystede i første valgrunde. Har siddet fængslet under Mubaraks styre på grund af sit politiske tilhørsforhold. Det Muslimske Broderskab ønsker at etablere en islamisk stat gradvist og med fredelige midler. I valgkampen har Mursi mest haft fokus på social ulighed og den forværrede økonomi, som optager mange egyptere. Har forsøgt at imødekomme de sekulære og kristne vælgere, der frygter at Broderskabet vil sætte sig tungt på magten, ved at love stop for diskrimination på baggrund af religion, etnicitet og køn.

Ahmed Shafiq
Fik opbakning fra 23,6 procent af vælgerne i første valgrunde. Den 70-årige Shafiq er tidligere chef for Egyptens luftvåben og blev udpeget som premierminister i de sidste dage af Hosni Mubaraks styre. Har et ry for at være en god teknokrat og roses for at have moderniseret det nationale luftfartsselskab, Egypt Air, i sin tid som minister med ansvar for luftfart. Shafiq har, som Mubarak og de øvrige præsidenter i de seneste 60 år, en militær baggrund og mener derfor, at han bedst kan sikre en overdragelse af magten fra militært til civilt styre. Kritikere mener ikke, Shafiq skulle have haft lov at stille op på grund af hans fortid i Mubaraks regering. Har gjort sikkerhed og kamp mod kriminalitet til sine mærkesager og har antydet, at han vil slå hårdt ned på fremtidige demonstrationer.

