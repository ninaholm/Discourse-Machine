Hvor er pengene til klimaet, EU?



 EU har sat nogle ambitiøse mål for den globale klimakamp, men glemt at sætte kølige kontanter af til at få styr på den globale opvarmning.
 Sådan lyder kritikken fra miljøorganisationer, efter at EU-Kommissionen i dag lancerede sit forslag til EU's forhandlingsudspil op til klimakonferencen i København til december.
 - Kommissionen er kommet med en hæderlig grundplan, men har vist, at den ikke er i stand til at ramme målet og støtte med et troværdigt beløb for at forhindre en global klimakatastrofe, siger Joris den Blanken, EU-klima- og energichef hos Greenpeace.
 Miljøorganisationen mener, at de rige lande bør støtte klimakampen i fattige lande og forskning i ren energi med 820 milliarder kroner om året fra 2020. Heraf bør EU give 186 milliarder, foruden det EU giver i forvejen, mener organisationen.
 EU's stats- og regeringschefer skal diskutere EU-forslaget under et topmøde i marts.
