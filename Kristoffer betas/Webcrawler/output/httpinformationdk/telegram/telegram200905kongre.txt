Kongrespartiet på vej til sejr i Indien



 Indiens regerende Kongresparti er på vej mod en sikker sejr ved det indiske valg.
 De foreløbige optællinger fra det indiske parlamentsvalg viser, at Kongrespartiet og dets støtter har et forspring på 80 mandater over de nærmeste modstandere, det hindunationalistiske BJP og dets allierede partier.
 Mens optællingen var i gang i dag i de 502 valgkredse, som afgøres ved direkte valg, fører Kongrespartiets fløj med 229 pladser mod 155 til BJP-blokken. Der er direkte valg til 502 ud af parlamentets 543 pladser.
 Prognoserne viser, at Kongrespartiet således ikke kan nå op på de 272 pladser, der giver et absolut flertal, men den klare føring gør det næsten sikkert, at regeringspartiet også i næste periode vil have regeringsmagten.
 - Manmohan Singh vil blive premierminister endnu en gang, siger et regeringsmedlem, Oscar Fernandes.
 Hvis tallene holder, så er der tale om en langt større sejr til Kongrespartiet, end hvad de såkaldte valgstedsmålinger viste, efter at den sidste stemme var afgivet onsdag. 
 Det endelige resultat ventes klar senere i dag.
