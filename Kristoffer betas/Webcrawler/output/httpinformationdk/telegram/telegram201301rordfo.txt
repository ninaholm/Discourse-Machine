R-ordfører: Dialog skal stoppe chikane af jøder
De Radikale vil stoppe chikane af jødiske elever med dialog, ikke med udsmidning, siger Liv Holm Andersen.


 Det hjælper ikke at stritte stridbare palæstinensiske elever ud af folkeskolen, når de chikanerer jødiske elever, som det er sket på Rådmandsgades Skole på Nørrebro. Eleverne skal mødes med dialog, ikke med udsmidning.
Sådan siger De Radikales integrationsordfører, Liv Holm Andersen.
- Det er overhovedet ikke i orden, at børn ikke kan være på en bestemt skole på grund af deres religiøse baggrund. Det skal vi gøre noget ved. Som folketingspolitikere er vores vigtige opgave at italesætte problemet, siger Liv Holm Andersen.
- Lokalt skal folk konfrontere disse børn og sige: "Det er ikke i orden". Man skal også turde konfrontere deres forældre. Tolerance kræves af alle. Det må man konfrontere disse palæstinensiske børn med, siger hun.
Hun henviser til planen mod chikane fra integrationsborgmester i København Anna Mee Allerslev (R) og skoleborgmester Anne Vang (S). Planen omfatter skoleledere, lærere, forældre og elever, påpeger Liv Holm Andersen.
Hun vil ikke smide chikanerende børn ud som foreslået af den konservative Rasmus Jarlov fra Københavns Borgerrepræsentation
- Når De Konservative vil flytte børn, er det som at tisse i bukserne. Det varmer i starten, men det grundlæggende problem er, at der er et tolerance issue (emne). Der er for lidt dialog, der virker.
 - Der findes ingen vupti-løsninger, som skaber et tolerant samfund, siger hun.
/ritzau /

