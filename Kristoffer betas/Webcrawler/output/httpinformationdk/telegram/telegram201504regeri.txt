Regeringen: Fordel for Danmark at deltage i bankunion
Som udgangspunkt vil det være en fordel for Danmark at deltage, men vi skal lige se tiden an, siger regering.


 Danskerne må vente lidt endnu på en klar anbefaling fra regeringen, når det gælder dansk deltagelse i EU's bankunion.
Det står klart, efter at regeringen torsdag fremlagde en analyse af fordele og ulemper ved at gå med i bankunionen
Økonomi- og indenrigsminister Morten Østergaard (R) og erhvervs- og vækstminister Henrik Sass Larsen (S) udtaler i en fælles pressemeddelelse om analysen:
- På den baggrund mener vi i udgangspunktet, at det vil være en fordel for Danmark at deltage i det styrkede banksamarbejde.
- Vi vil tage endelig stilling til dansk deltagelse, når vi har set, hvordan samarbejdet fungerer i praksis, og når der er sket de nødvendige afklaringer, siger de to ministre i pressemeddelelsen.
Idéen med EU's bankunion er at føre et fælles banktilsyn, sådan at der skabes større sikkerhed omkring de europæiske banker.
Det overordnede mål er at sikre, at fremtidige problemer i europæiske banker ikke skader almindelige bankkunder, statskasserne eller euroen.
Med den udgangspunkt har de to ministre flere positive ting at sige om bankunionen:
- Det nye banksamarbejde bygger grundlæggende på den model, vi selv har udviklet i Danmark: Hvis en bank krakker, er det bankerne selv og bankens kreditorer, som skal betale regningen, hedder det i pressemeddelelsen, hvor de to ministre fortsætter:
- Det styrkede banksamarbejde kan yde et bidrag til finansiel og økonomisk stabilitet, som også vil være til gavn for Danmark.
Svaret kommer, efter at en tværministeriel arbejdsgruppe siden februar sidste år har haft til opgave at vurdere, hvorvidt det samlet set er i Danmarks interesse at deltage i det styrkede banksamarbejde. Det er den rapport, som nu er færdig.
Det vurderes i rapporten, at der samlet set er meget, der taler for, at det vil være i dansk interesse at deltage i det styrkede banksamarbejde.
Rapporten peger på, at dansk deltagelse i det styrkede banksamarbejde vil kunne styrke Danmarks interessevaretagelse i EU, ikke mindst i forhold til udviklingen i lovgivningen på det finansielle område.
Derudover vil deltagelse kunne give adgang til en større "fælles forsikringsordning" for danske kreditinstitutter, hvilket vil være relevant i ekstraordinære situationer, hvor der opstår store tab i banksektoren.
Men der er også områder, hvor der er brug for at se tiden an, mener embedsmændene.
Det gælder blandt andet behandlingen af dansk realkredit og spørgsmålet om, hvor meget magt Den Europæiske Centralbank og den særlige instans til afvikling af banker får.
Embedsmændene anbefaler også, at man venter lidt på at se, hvor slemt det står til med bankerne i "visse europæiske lande", inden de danske politikere siger ja til bankunionen.
