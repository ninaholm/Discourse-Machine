Ambassadør i Thailand: Det er en udholdenhedskamp
Konfrontation mellem demonstranter og thailandsk politi kan vare i ugevis, vurderer Danmarks ambassadør.


 Der er intet, der tyder på, at konflikten i Thailand er ved at blive løst, og selv om premierminister Yingluck Shinawatra har erklæret, at hun er parat til at forhandle med oppositionen, kan protesterne fortsætte et godt stykke tid endnu.
Sådan lyder vurderingen fra den danske ambassadør i Thailand, Mikael Hemniti Winther.
- Desværre har vi set, at de her demonstrationer kan vare i rigtig lang tid. Der er en ret stor udholdenhed fra begge sider, siger han til Ritzau og tilføjer:
- Det positive er, at det ser ud som om, at både demonstranterne og regeringen har en meget stærk vilje til at undgå voldelige konfrontationer, så det kan blive sådan en udholdenhedskamp, som desværre ser ud til at kunne trække ud.
Søndag gav demonstranterne Yingluck Shinawatra en frist indtil tirsdag til at træde tilbage. Men det betyder ikke nødvendigvis, at konfrontationerne vil eskalere, når fristen udløber, vurderer Mikael Hemniti Winther.
- Det, man selvfølgelig kan frygte, er, at de vil optrappe konflikten og angribe nogen, men det kan også bare være en trussel, der skal fremprovokere en reaktion, siger den danske ambassadør.
I en tale mandag sagde premierminister Yingluck Shinawatra, at hun er klar til at "åbne enhver dør" til forhandlinger med demonstranter, som ønsker hende fjernet fra sin post.
Samtidig påpegede hun, at militæret ikke har blandet sig i konflikten.
- Militæret har indtaget en neutral rolle, og det ønsker at se en fredelig udvej, forklarer hun på et tv-pressemøde.
Demonstranterne er vrede over, at Shinawatra har forsøgt at få vedtaget et amnesti, der vil gøre det muligt for hendes korruptionsdømte bror, den tidligere premierminister i Thailand, Thaksin Shinawatra, at vende tilbage fra sit eksil.
Thaksin har en fængselsstraf for korruption hængende over hovedet, hvis han vender tilbage til Thailand. Premierministerens bror blev afsat ved et militærkup i 2006.
