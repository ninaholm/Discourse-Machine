Zika-smittede kan være døde af relateret nervesygdom
Tre er døde af en nervebetændelse i Columbia. Alle tre var også smittede med zikaviruset.


 Ifølge den britiske avis The Guardian, er tre zikasmittede i Columbia døde efter, at en mulig relateret sygdom har angrebet personernes nervesystem og givet dem lammelser.
Der er tale om en form for nervebetændelse, der går under navnet Guillain-Barré, hvor kroppens immunforsvar angriber nerver og muskler.
Sygdommen giver tiltagende muskelsvaghed, som starter i fødderne og bevæger sig opad i ben og krop.
Omkring én ud af fem får også lammelse af vejrtrækningen og i sjældne tilfælde kan man blive fuldstændig lammet.
Sundhedsmyndighederne i Columbias næststørste by, Medellín, rapporterede torsdag, at en mand og en kvinde var døde efter at have vist symptomer på Guillain-Barré. En anden mand døde sent i november, og alle tre er blevet testet positiv for zikavirus.
Til The Guardian fortæller Columbias sundhedsminister, Alejandro Gaviria, at der er registreret yderligere to dødsfald forårsaget af Guillain-Barré syndromet, som man også mistænker for at være smittet med zikavirus.
