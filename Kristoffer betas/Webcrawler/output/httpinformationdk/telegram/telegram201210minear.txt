Minearbejdere i Sydafrika protesterer mod fyringer
Strejkende sydafrikanske minearbejder demonstrerer mod fyringer af 12.000 mineansatte.


 Uroen i Sydafrikas mineindustri fortsætter. Lørdag samles flere hundrede strejkende minearbejdere uden for en mine tilhørende Anglo American Platinum, der fredag fyrede 12.000 ansatte, der har strejket i ugevis.
De demonstrerende minearbejdere blev fulgt tæt af en større politistyrke, der er udkommanderet for at opretholde ro og holde minearbejderne på afstand af minen uden for byen Rustenburg 120 kilometer nordvest for Johannesburg.
De strejkende siger, at de kæmper for deres arbejdspladser, og de opfordrer kolleger til at møde op på arbejde uanset fyresedlerne.
- Ignorer de sms'er, du har modtaget, og som siger, du er fyret, siger en fagforeningsleder til radiostationen Eyewitness News.
Der er ingen rapporter om sammenstød under protesten lørdag.
Op mod 50 mennesker er omkommet under den nu to måneder lange strejke i den sydafrikanske mineindustri. De strejkende ønsker mere i løn og bedre arbejdsforhold.
Strejken har primært ramt producenter af platin, og uroen koster hver dag platinproducenterne og den sydafrikanske stat store beløb.
Den sydafrikanske valuta, rand, faldt hele fire procent fredag, efter at Anglo American Platinum, verden største producent af platin, meddelte, at den fyrede 12.000 ansatte.
Strejker mod en anden platinproducent, Lonmin, førte i sidste måned til, at de strejkendes løn blev hævet med 22 procent.
