Indisk-amerikansk forsvars- og atomaftale



 USA indgik mandag en aftale i New Delhi, der baner vejen for eksport for milliarder af dollar af civile atomreaktorer og militært udstyr til Indien, oplyser den amerikanske udenrigsminister, Hillary Clinton.
 På et pressemøde med sin indiske modpart, S.M. Krishna, lovede Clinton desuden at intensivere USA's bestræbelser på sammen med Indien at bekæmpe klimaforandringer, tøjle spredningen af atomvåben og øge den internationale handel.
 - Vi mener, at samarbejde mellem vore to lande vil være en drivkraft til fremskridt i det 21. århundrede, sagde Clinton i forbindelse med sit fem dage lange besøg i Indien.
 Clinton sagde, at hun havde forsikret sine indiske værter om, at den amerikanske præsident, Barack Obama, ikke alene vil opretholde, men uddybe det "strategiske partnerskab" mellem Washington og New Delhi. Dette samarbejde mellem de to lande blev indledt af Obamas forgænger, George W. Bush.
 Ifølge Clinton havde den indiske premierminister, Manmohan Singh, tidligere mandag godkendt de arealer, hvor der skal opføres to amerikansk-byggede atomreaktorer til en værdi af mange milliarder dollar. 
 Den ene skal opføres i delstaten Gujarat, den anden i delstaten Andhra Pradesh.
