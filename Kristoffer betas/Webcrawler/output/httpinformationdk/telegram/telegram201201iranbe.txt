Iran bevogter atomforskere efter attentat
Alle mennesker, som arbejder med Irans atomprogram, får nu styrket sikkerheden. Det sker efter mord i onsdags.


 Den personlige sikkerhed forstærkes nu for samtlige personer, der har noget som helst med Irans atomprogram at gøre.
Det sker efter det opsigtvækkende attentat på en iransk atomforsker, der blev slået ihjel i sidste uge, da en magnetisk bilbombe eksploderede.
- Enhver, som er aktiv på det atomare felt, vil komme under special beskyttelse, siger Irans vicepræsident, Mohammad Reza Rahimi.
Ordren kommer direkte fra præsident Mahmoud Ahmadinejad, lyder det.
Sikkerhedsforanstaltningerne blev allerede skærpet for 10 måneder siden i kølvandet på et tilsvarende attentat og skrues nu yderligere i vejret.
- Denne gange har regeringen beordret, at alle fra de lavere til de øvre niveauer på atomfeltet skal under bevogtning, fastslår Rahimi.
Politichefen i Iran, Ismail Ahmadi Moghaddam, fortæller, at både politistyrker og den iranske revolutionsgarde skal stå for sikkerheden til atompersonalet.
Den myrdede atomforsker Mostafa Ahmadi-Roshan, som mistede livet onsdag i sidste uge, arbejdede med uranberigelse på Natanz-anlægget.
Angrebet var det femte hændelse, som har ramt iranske forskere over de seneste to år, og iranerne mener, at ærkefjenderne Israel og USA står bag attentaterne.
Iranske medier skrev søndag, at landets underjordiske atomoparbejdningsanlæg vil være operativt inden for overskuelig tid.
Amerikanerne og dets allierede siger, at Iran er i færd med at konstruere bomber, mens styret i Teheran insisterer på, at atomprogrammet kun har til formål at producere elektricitet.
Iran har opfordret til nye forhandlinger om dets atomprogram med de permanente medlemmer af FN's Sikkerhedsråd og Tyskland.
