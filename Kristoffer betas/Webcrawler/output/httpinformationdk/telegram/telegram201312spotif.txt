Spotify tilbyder nu gratis musik til alle
Nu kan man høre gratis musik fra musiktjenesten Spotify på både computer, tablets og smartphones.


 
	Nu kan du kvit og frit høre alt fra Justin Timberlake, Led Zeppelin, Rasmus Seebach eller tusindvis af andre kunstnere på din computer, tablet eller smartphone.

	Musiktjenesten Spotify har onsdag meldt ud, at alle nu kan få glæde af gratis musik fra den digitale tjeneste.

	For at du kan høre gratis musik på Spotify, skal du installere programmet på din computer eller hente applikationen på din smartphone eller tablet. Derudover skal du have forbindelse til internettet.

	Indtil nu har man kunne høre gratis musik på computeren, mens det kostede penge at bruge tjenesten på smartphones og tablets. Men nu kan man høre gratis musik på alle enheder.

	Den gratis tjeneste indebærer dog, at musikken bliver afbrudt af reklamer.

	Vil man helst være foruden, at reklamer afbryder ens musikoplevelse, bliver man nødt til at købe abonnementet "Spotify Premium", hvor man også kan høre musik offline og gemme musiknumre på mobilen.

	Spotify er en såkaldt streamingtjeneste, hvor man kan lytte til musik fra et lydbibliotek. Her kan man høre radio, finde forskellige spillelister eller søge efter sange og albums. Og med mere end 20 millioner musiknumre er der rigeligt at vælge imellem.

	Ifølge Spotify selv er musiktjenesten den anden største kilde til omsætning for europæiske pladeselskaber.

	Musikken kommer fra både store og små pladeselskaber såsom Sony Music, EMI, Universal Music Group og The Orchard.

	Musiktjenesten Spotify blev lanceret i Sverige tilbage i 2008 og findes i 55 lande. Selskabet opgiver at have mere end 24 millioner aktive brugere: Heraf betaler godt en fjerdedel for et abonnement, mens resten bruger gratisversionen.

