Repræsentanternes Hus vedtager klimalov



 Med stemmerne 219 for og 212 imod vedtog Repræsentanternes Hus i nat dansk tid en klimalov, der skal nedbringe udslippet af kuldioxid og andre drivhusgasser, som forårsager global opvarmning.
 Nu er det op til det andet kammer i USA's kongres, Senatet, at udarbejde en separat klimalov, som så skal smeltes sammen med loven fra Repræsentanternes Hus.
 Præsident Barack Obama bakker op om den grønne lovpakke, der blandt andet indeholder omfattende investeringer i grøn energi.
 - Husk blot disse fire ord for, hvad denne lov betyder: job, job, job, job. Lad os stemme for job, sagde formanden for Repræsentanternes Hus, demokraten Nancy Pelosi, til de øvrige politikere umiddelbart inden afstemning.
 Størstedelen af Republikanerne i Repræsentanternes Hus er imod klimaloven og siger, at den kommer til at koste erhvervsliv og forbrugere penge på et tidspunkt, hvor USA er i økonomisk krise.
 Hovedelementet er en plan om at lægge låg over udledningen af CO2 ved at give industrivirksomheder og kraftværker afgrænsede forureningskvoter, som de kan handle indbyrdes med.
 Planen medfører en begrænsning af udslippet på 3-4 procent inden 2020 sammenlignet med 1990-niveauet. EU stiler efter en nedgang på 20 procent i samme tidsrum.
