Vrede studenter belejrer Londons parlament
Mindst tre politifolk kvæstet ved sammenstød mellem politi og studerende uden for parlamentet i London.


 Politifolk til hest forsøger at presse demonstranter tilbage ved parlamentet i London, hvor tusindvis af studerende protesterer mod regeringens plan om at øge studieafgiften.
Nogle af demonstranterne har svaret igen ved at sende kasteskyts mod politiet, heriblandt malerbomber og billardkugler, oplyser politiet i London til BBC.
Tre betjente er kommet til skade.
Ifølge byens ambulancetjeneste har i alt 19 personer fået behandling for kvæstelser, og seks er sendt videre til hospitalet, meddeler BBC.
Mindst syv personer er anholdt.
Kampklædt politi har taget opstilling rundt om parlamentsbygningen for at forhindre demonstranterne i at trænge ind.
Bag murene er politikerne i Underhuset i gang med en sidste debat om forslaget, som ventes at komme til afstemning senere torsdag.
Studieafgiften ventes at stige fra de nuværende 3290 pund (29.000 kroner) til op mod 9000 pund (80.000 kroner) fra 2012.
De studerende er især rasende over, at De Liberale Demokrater, der danner regering sammen med de konservative, gik til valg på, at de ville modsætte sig en forøgelse af studieafgiften.
Partileder og vicepremierminister Nick Clegg siger ifølge BBC, at alle partiets medlemmer vil stemme for forslaget.
De Liberale Demokraters ungdomsafdeling har forsøgt at appellere til parlamentsmedlemmerne om at stemme imod forslaget.
Forslaget om at lade studieafgifterne stige har udløst en bølge af protester. I sidste måned kom det til uroligheder, da en gruppe demonstranter trængte ind i Det Konservative Partis hovedkvarter i London.
