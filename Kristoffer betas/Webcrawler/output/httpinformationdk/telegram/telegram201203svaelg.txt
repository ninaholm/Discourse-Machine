S-vælgere vil have Frederiksen i front
S-vægerne dumper Thorning, og skulle hun miste magten, er Mette Frederiksen favorit til at overtage.


 De socialdemokratiske vælgere, der stemte Helle Thorning-Schmidt ind i Statsministeriet for et halvt år siden, er ikke imponerede af hendes lederskab.
Samtidig mener S-vælgerne, at det er Mette Frederiksen, der skal overtage efter Helle Thorning-Schmidt, hvis partiet går tilbage og taber regeringsmagten ved næste valg, skriver metroXpress.
Kun 35 procent af S-vælgerne mener i dag, at Thorning er en stærk eller meget stærk regeringschef, mens resten mener, at hun er meget svag, svag eller hverken svag eller stærk, viser en måling, som YouGov har foretaget for metroXpress.
Statsminister Helle Thorning-Schmidt (S) svarede på sit pressemøde tirsdag på, om det er tilfredsstillende, at hun ikke står stærkere blandt sine egne vælgere:
- Jeg tror, vi skal overlade til vælgerne ved valget at vurdere, om de synes, det, vi gør i øjeblikket, er til gavn for Danmark eller ej.
- Vi har i regeringen - jeg har - blikket stift rettet mod at gøre det, vi mener, er det rigtige for at få flere ud på arbejdsmarkedet, skabe flere job og få dansk økonomi på fode igen. Det er det, vores regering handler om, sagde Thorning.
Samtidig har 1.273 S-vælgere svaret på, hvem de mener, er den bedste kandidat til at overtage formandsposten efter Helle Thorning-Schmidt.
De har valgt imellem socialdemokratiske ministre, partiets gruppeformand og politiske ordfører samt den tidligere formandskandidat Frank Jensen.
17 procent af S-vælgerne ser helst, at Mette Frederiksen overtager posten, mens 13 procent foretrækker europaminister Nicolai Wammen.
- Mette Frederiksen er forholdsvis profileret. Hun sidder på et velfærdsområde, som ligger mange socialdemokrater nært. Men hun er ikke så gammel, og det vil tale imod hende, vurderer valgforsker ved Aarhus Universitet Rune Stubager i metroXpress.
