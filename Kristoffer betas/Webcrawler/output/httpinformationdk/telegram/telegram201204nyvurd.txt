Ny vurdering af Breivik er klar
Norge får ved middagstid resultaterne af nye psykiatriske vurderinger af massemorderen Anders Breivik.


 Er Anders Behring Breivik mentalt sund og dermed ansvarlig for sine handlinger?
Det er spørgsmålet, der er gået gennem den norske forundersøgelse op til retssagen mod Breivik, og en ny vurdering af massemorderens mentale status offentliggøres tirsdag.
Der er intet blevet lækket til offentligheden om indholdet i den nye vurdering, der er blevet foretaget af psykiatrierne Terje Tørrisen og Agnar Aspaas.
Men mange mener, at den alene ved sin metodik er bedre end den foregående udredning, som blev stærkt kritiseret.
Det centrale spørgsmål er, hvorvidt den nye undersøgelse finder, at Breivik vidste, hvad han gjorde, da han forsøgte at sprænge regeringskvarteret i Oslo i luften og efterfølgende skød og dræbte 69 unge på Utøya 22. juli sidste år.
Den første undersøgelse fandt, at Breivik var så psykotisk, at han måtte dømmes til tvangsforvaring og ikke kunne idømmes fængselsstraf.
- Det siger sig selv, at denne nye rapport må have større tyngde, siger Mette Yvonne Larsen, som har bidraget til forundersøgelserne, og fortsætter:
- Blandt andet har man gjort brug af døgnobservationer af Breivik i tre uger, hvilket har givet et helt andet indblik i hans psyke end den tidligere undersøgelse.
Sammen med kolleger krævede hun i januar, at der blev foretaget nye mentalundersøgelser af nyudnævnte eksperter.
Hvis den nye undersøgelse i modsætning til den første hævder, at Breivik er tilregnelig og derfor kan idømmes fængsel, står retten med problem, da der så vil være uenighed blandt eksperterne.
En del mener, at de to undersøgelser bør anses for at være ligeværdige, og at det først under retssagen kan afgøres, hvilken en af dem der er afgørende. Andre siger, at retten kan vælge at se bort fra dem begge, hvis de når frem til forskellige konklusioner.
- I det tilfælde kan retten helt enkelt bestemme, at den øvrige bevisbryder skal være afgørende, siger en af Norges mest fremtrædende advokater, Harald Stabell.
