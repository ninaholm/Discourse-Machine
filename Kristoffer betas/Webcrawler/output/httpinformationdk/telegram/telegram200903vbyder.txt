V byder velkommen til Khader



 Venstre byder Naser Khader velkommen i "VK-familien". Selv om det nyslåede konservative medlem også har flirtet med det andet regeringsparti, så er der ingen sure miner fra Venstres politiske ordfører, Inger Støjberg.
 - Jeg glæder mig på De Konservatives og Naser Khaders vegne over hans beslutning og ser frem til et fortsat positivt samarbejde med Naser Khader. Fra min side skal der lyde et velkommen i VK-familien, siger Inger Støjberg.
 Naser Khader blev ellers under Muhammed-krisen kendt for sit gode forhold til statsminister Anders Fogh Rasmussen, og Venstres gruppeformand, Hans Christian Schmidt, har tidligere budt ham velkommen i partiet - hvis han skulle ønske en V-partibog. Til gengæld har Venstres bagland været mere skeptisk: En rundspørge, som Ritzau lavede blandt Venstres kredsformænd efter Naser Khaders farvel til Liberal Alliance, afslørede, at 48 procent af statsministrenes kredsformænd takkede nej til et eventuelt tilbud fra løsgængeren.
