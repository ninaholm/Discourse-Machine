Jens Tranum vil genoptage sit arbejde



 Den danske FN-medarbejder Jens Tranum Kristensen, der forleden blev reddet efter fem dage i ruinerne i en FN-bygning i Haitis hovedstad, Port-au-Prince, har planer om at genoptage arbejdet i den jordskælvsramte hovedstad.
Det oplyser hans mor, Hanna Tranum Kristensen, der talte med sin søn tirsdag eftermiddag. Da var han lige ved at blive udskrevet fra det felthospital, han har været indlagt på siden, han i søndags blev fundet.
Hun hørte første gang fra sin søn, da han pludselig ringede tirsdag eftermiddag.
- Vi var tilfældigvis samlet i familien hos os, da telefonen ringede. Jeg tog den, og hørte Jens' stemme sige: "Hej Hanna". Og det var jo... enormt bevægende, forklarer Hanna Tranum Kristensen.
- Han var yderst velbefindende og sagde, at han nu ville finde et FN-kontor, som han kunne arbejde fra. Mens han lå begravet, lå han og tænkte på, hvordan sagen med hjælpearbejdet kunne gribes an, så mentalt har han været i arbejde, gengiver Hanna Tranum Kristensen.
På spørgsmålet, hvad hun som mor synes om den beslutning, svarer Hanna Tranum Kristensen:
- Jamen sådan er han. Det er der, der er brug for ham. Selvfølgelig havde jeg da forventet en længere pause, og hvis det bliver beordret, regner vi da med, at han kommer hjem til Danmark.
