Flygtningekrise får Søren Pind til at afbryde USA-besøg
Justitsminister Søren Pind (V) afbryder besøg i USA som følge af flygtningekrisen, skriver han på Facebook.


 Mens politiet har stoppet al togtrafik mellem Tyskland og Danmark, fordi hundreder af flygtninge og migranter er ankommet til Rødby og Padborg, har justitsminister Søren Pind (V) afbrudt sit besøg i USA.
Det skriver han på Facebook.
- Efter mit møde med den amerikanske justitsminister i dag afbryder jeg min rejse og vender hjem til Danmark. Situationen er ikke til at sidde andre steder, siger Søren Pind.
Samtidig har Syd- og Sønderjyllands Politi af sikkerhedsmæssige årsager lukket motorvejen midlertidigt ved Padborg syd, indtil der er tolke fremme til vandrende flygtninge og migranter.
Sverige vil ikke modtage de flygtninge og migranter, der kommer til Danmark - og som ikke vil registreres her, fordi de hellere vil videre til Sverige.
Det står fast, efter at udlændinge- og integrationsminister Inger Støjberg (V) onsdag talte i telefon med den svenske justits- og migrationsminister, Morgan Johansson. Det oplyser ministeriet til Ritzau.
