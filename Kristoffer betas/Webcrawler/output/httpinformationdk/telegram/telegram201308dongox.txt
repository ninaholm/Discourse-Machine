Dong og Oxford i samarbejde: Prisen på havvind skal ned
Dong og Oxford University går sammen om forskningsprojekt. Prisen på fundamenter til havvindmøller skal ned.


 Prisen på havvind skal barberes. Og det skal ske med et nyt samarbejde mellem danske Dong Energy og Oxford University.
Energikoncernen og det ansete engelske universitet har indgået aftale om et nyt forskningsprojekt, hvor de skal undersøge, hvordan havmøllernes fundamenter kan designes billigere.
- Det er vores vurdering, at vi kan finde betydelige besparelser ved blandt andet at slanke monopælen (fundamenttype, red.) og finde nye måder at opføre fundamenterne på, siger en tilfreds Bent Christensen, vicedirektør i Dong Energy.
Også Imperial College London og University College Dublin indgår i partnerskabet, som ifølge vicedirektøren vil bidrage væsentligt til Dong Energys arbejde med at reducere prisen på havvind-energi. Koncernen vil gøre havvind 30-40 procent billigere i 2020.
Et såkaldt monopælfundament til en typisk havvindmølle vejer i dag omkring 600 tons og består primært af stål.
 For en vindmøllepark med 100 eller flere vindmøller udgør det betydelige fabrikations- og installationsomkostninger.
Tykkelsen af stål for hver monopæl er omkring 100 millimeter, men hvis denne tykkelse kan reduceres, selv med en brøkdel, uden at det går ud over bæreevnen og styrken i fundamentet, ligger der her et stort potentiale for besparelser.
Det egentlige arbejde i forskningsprojektet, der har fået navnet PISA (Pile soil analysis, red.), udføres af en branchearbejdsgruppe ført an af Dong Energy, men bestående af blandt andre Statoil, Vattenfall og Scottish Power.
Arbejdsgruppen vil publicere en endelig rapport i begyndelsen af 2015.
Ifølge en nyligt offentliggjort opgørelse fra den europæiske brancheforening Ewea blev der i første halvår 2013 installeret i alt 277 vindmøller sammenlignet med 132 havmøller i første halvår 2012.
Der er dermed installeret havmøller med en kapacitet på i alt 1045 megawatt. Heraf ejer Dong Energy 39 procent.
