Komtesse tilbudt direktørpost på slottet



 Erik greve Danneskiold-Samsøe har fået overrakt et brev til sin datter af bestyrelsesformand Anker Laden-Andersen og næstformand Henrik Wedell-Wedellsborg. Brevet er et tilbud til den 35-årige komtesse Erica Danneskiold-Samsøe om at blive Gisselfelds næste overdirektør, skriver dagbladet Køge.
 Tilbage i august 2008 fik bestyrelsen daværende justitsminister Lene Espersens (K) ord for, at lov om ligestilling blandt mænd og kvinder også gælder posten som overdirektør, selvom det gamle fundats kun tillader mandlig arvefølge.
 Da Erik greve Danneskiold-Samsøe ingen sønner har, ville retten til overdirektørposten gå til en bror eller en nevø. Men bestyrelsen ønsker altså Erica på posten.
 Hun siger til Dagbladet, at hun ønsker at drøfte tilbuddet internt i familien, før hun udtaler sig offentligt om sin beslutning. 
 Spørgsmålet er kompliceret. Ikke mindst fordi hendes far, som hun har støttet hele vejen gennem det lange forløb med retssager, slet ikke anerkender den siddende bestyrelse som lovlig. 
 Erik greve Danneskiold-Samsøe siger, at han ikke ønsker, at Erica skal udsættes for samme behandling, som han har fået, og han betvivler, at der i bestyrelsens tilbud skulle ligge en jobbeskrivelse, som giver hende nogen reel indflydelse som overdirektør.
 Erica Danneskiold-Samsøe er uddannet agrarøkonom og har en hd i organisation og ledelse. Hun er i dag ansat i Plantedirektoratet i sektor for miljø, hvor hun overvåger landmændenes gødningsregnskaber, skriver Dagbladet Køge.

