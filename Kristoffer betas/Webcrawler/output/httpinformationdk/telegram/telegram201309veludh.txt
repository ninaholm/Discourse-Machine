Veludhvilet Steinbrück har afgivet sin stemme
De tyske socialdemokraters kanslerkandidat glæder sig over, at det er lykkes at profilere partiet i valgkampen


 De tyske socialdemokrater, SPD's, kanslerkandidat, Peer Steinbrück, afgav søndag morgen sin stemme ved sit lokale valgsted i Bonn. Det skriver det tyske nyhedsbureau DPA.
Ved valgstedet erklærede Steinbück, at han har fået en god nats søvn, og at valgkampen generelt har været en sjov oplevelse. Og han glædede sig over, at det i den seneste tid er lykkes SPD tydeligt at profilere sig.
- Jeg håber, at det vil afspejle sig i valgresultatet, siger den 66-årige tidligere finansminister.
Han mødte op ved valgstedet sammen med sin hustru Gertrud, og kanslerkandidaten afslørede, at han efterfølgende skulle deltage i en SPD-brunch.
Peer Steinbrück må - ifølge meningsmålingerne - senere søndag erkende, at hans modstander, den nuværende kansler - den kristeligt demokratiske CDU-formand, Angela Merkel - har været for stor en mundfuld.
En måling foretaget på valgdagen af avisen Bild am Sonntag afslører således, at hvis tyskerne kunne vælge deres kansler direkte, ville 50 procent stemme på Merkel og kun 27 procent på ham.
Valget ser dog ud til at blive mere spændende end som så.

Ifølge Bild-målingen kan Merkels CDU og dets bayerske søsterparti CSU regne med at få 39 procent af stemmerne, mens deres liberale koalitionspartner FDP står til seks procent.
Rundspørgen giver den borgerlig-liberale regeringslejr et minimalt forspring på ét procentpoint foran oppositionen bestående af det socialdemokratiske SPD, De Grønne og venstrepartiet Die Linke.
Socialdemokraterne står til 26 procent og må dermed forberede sig på et næsten lige så dårligt valg som for fire år siden, hvor SPD med 23 procent fik en vælgerlussing af historiske dimensioner.
De Grønne og Die Linke står hver til ni procent at stemmerne, mens den euroskeptiske Alternative für Deutschland, AfD, med fire procent ikke kommer op over spærregrænsen.
Selv om enkelte målinger lige op til valget har givet oppositionen et mulehårs forspring, ventes Merkel at sidde sikkert i sadlen. Peer Steinbrück har nemlig på forhånd kategorisk udelukket at lukke Die Linke ind i regeringsvarmen.
De tyske valgsteder åbnede søndag morgen klokken 8 og lukker kl. 18.
