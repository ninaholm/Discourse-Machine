Opbakning til hospice for børn
Flere politikere ønsker hospice til døende børn. Minister tvivler, men vil undersøge svenske erfaringer.


 Politikere ser positivt på at etablere Danmarks første børnehospice.
Det skriver Politiken fredag.
- Det er bestemt en interessant idé. Det er helt oplagt at se på erfaringerne fra de lande, som ligger omkring os, og de lader til at være gode. Kan man gøre noget som helst for børnene og deres familier, som gør det lettere, vil vi selvfølgelig gerne være med til det, siger Stine Brix, sundhedsordfører for Enhedslisten, til Politiken.
Samme toner klinger fra Dansk Folkepartis sundhedsordfører, Liselott Blixt:
- Det bør vi bestemt have. Vi har hele tiden haft den grundtanke, at vi burde have et børnehospital, men et børnehospice er et rigtig godt alternativ. Næste gang der etablerede et hospice, bør vi undersøge, om ikke det kan blive et børnehospice, siger hun til Politiken.
Sundhedsminister Astrid Krag (SF) vil bede Sundhedsstyrelsen om at undersøge erfaringerne fra Sverige, hvor man allerede har børnehospicer, men hun tvivler på idéen:
- Jeg tænker ikke umiddelbart, at det er den bedste vej at gå, siger hun til Politiken.
Sundhedsstyrelsen anslår, at godt 400 børn årligt dør for tidligt - heraf mister mere end 300 livet på grund af uhelbredelige sygdomme.
Tidligere har flere eksperter påpeget behovet for et børnehospice.
