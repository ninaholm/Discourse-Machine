Per Stig: Fogh greb Muhammed-krisen forkert an
Danmarks værste udenrigspolitiske krise i nyere tid kunne være undgået, mener den tidligere udenrigsminister


 
	Havde daværende statsminister Anders Fogh Rasmussen (V) håndteret Muhammedkrisen på en anden måde, og indvilliget i at mødes med ambassadører fra 11 muslimske lande, kunne mange problemer være undgået.

	Det mener den tidligere udenrigsminister Per Stig Møller (K).

	Regeringen kunne have grebet ind i tide, fortæller han i en ny dokumentarserie fra DR, "Per Stig - om krig, fred og Muhammedkrise", som DR 2 sender første afsnit af tirsdag.

	Her fortæller han, at Anders Fogh Rasmussen ifølge Per Stigs overbevisning frasagde sig en stor mulighed for at mindske krisens omfang, flere måneder før den for alvor brød ud.

	Det skete, da statsministeren sagde nej til at mødes med 11 muslimske ambassadører i Danmark.

	Afslaget kom få dage efter, at Muhammedtegningerne blev trykt i Jyllands-Posten den 30. september 2005.

	- Det var en fejl. Når ambassadørerne henvender sig, så tager man et møde med dem. Og det ville have været fuldstændig uproblematisk. Vi kunne have grebet ind i tide ved at holde det møde, siger Per Stig Møller.

	En fodfejl mellem Stats- og Udenrigsministeriet var skyld i, at afslaget til ambassadørerne ikke kom forbi Per Stig Møllers bord, inden det blev sendt ud.

	Han mener, at et møde med ambassadørerne kunne have ændret dele af Muhammedkrisens forløb.

	- Havde jeg haft møde med dem og lukket den der, så var der kommet pæne indberetninger i deres ministerier. Det gjorde der ikke, fordi der ikke kom det møde, siger Per Stig Møller.

	I dagene efter afvisningen af de 11 ambassadører, begyndte krisen at tage til.

	Den blussede for alvor op nogle måneder senere, da en delegation med blandt andet to herboende imamer rejste rundt i Mellemøsten med et krav om, at Danmark skulle komme med en officiel undskyldning.

	Reaktionen fra de muslimske lande var så voldsom, at Danmark havnede i sin største udenrigspolitiske krise siden Anden Verdenskrig.

	Danske flag blev brændt i gaderne, og der var store demonstrationer mod Danmark i adskillige muslimske lande. Alene i 2006 blev 790 mennesker såret og 241 mennesker dræbt under Muhammedkrisen.

	- Det var vanvid. Vanvid, siger Per Stig Møller i DR-dokumentaren.

