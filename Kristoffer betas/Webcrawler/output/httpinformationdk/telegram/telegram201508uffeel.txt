Uffe Elbæk siger nej tak til sin ministerpension
Alternativets leder vil ikke have 86.000 kroner om året ved siden af sin løn som folketingsmedlem, siger han.


 Den tidligere radikale kulturminister og nuværende formand for Alternativet, Uffe Elbæk, har frabedt sig at modtage ministerpension på cirka 86.000 kroner om året, mens han stadig sidder i Folketinget.
Det skriver Ekstra Bladet.
- Den pension ville jeg ikke have, og derfor skrev jeg til Moderniseringsstyrelsen og spurgte, om jeg ikke kunne få stillet min ministerpension i bero indtil den dag, hvor jeg rent faktisk går på pension, siger Uffe Elbæk til avisen.
Moderniseringsstyrelsen, der står for udbetaling af løn og pensioner til folketingsmedlemmer og ministre, meddelte tidligere på året Uffe Elbæk, at det godt kunne lade sig gøre.
Derfor har han ikke modtaget ministerpension siden 1. maj, men kun lønnen, man får som menigt folketingsmedlem.
 Potentielt er beløbet, som Uffe Elbæk går glip af, cirka 345.000 kroner over en fireårig periode som folketingsmedlem.
Dobbeltløn til politikere er blevet et varmt emne, efter at det er kommet frem, at forsvarsminister Carl Holst (V) har modtaget 833.040 kroner i såkaldt "eftervederlag" fra jobbet som formand for Region Syddanmark.
Det har mødt kritik, fordi han som minister får en årsløn på over en million kroner.
Carl Holst har stået fast på, at han blot får de penge, som han ifølge reglerne har krav på. Men fra flere sider bliver han kritiseret.
Dansk Folkepartis formand, Kristian Thulesen Dahl, er blandt kritikerne.
 - Tanken med eftervederlaget er, at man har en periode, hvor man kan finde et nyt job. Det kan være nødvendigt, når man ikke længere er politiker.
- Men når man går direkte fra et job som regionsformand til at være forsvarsminister, så har man ikke behov for en periode, hvor man går og reflekterer over, hvad man skal. Så har man fået et nyt, godt job, og så er idéen med eftervederlaget ikke opfyldt, siger Thulesen Dahl til Ritzau.
