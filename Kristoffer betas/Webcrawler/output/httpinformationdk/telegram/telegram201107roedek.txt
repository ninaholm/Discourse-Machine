Røde Kors sender millioner til Somalia
Der er yderligere over to millioner kroner på vej til det tørkeramte Somalia fra Røde Kors i Danmark.


 Røde Kors i Danmark sender nu yderligere 2,4 millioner kroner af sted til det tørkeramte Somalia, hvor næsten halvdelen af landets 10 millioner indbyggere har akut brug for hjælp.
Det fortæller Birgitte Ebbensen, katastrofechef i Røde Kors.
- Vi er meget taknemmelige for donationerne fra danskerne, som giver os mulighed for at hjælpe endnu flere i Østafrika, siger hun i en pressemeddelelse.
- Pengene bliver sendt til vores Røde Kors-kolleger i Somalia, der arbejder med at få maden ud til de sultende, fortsætter hun.
Røde Kors' indsamling til de tørkeramte områder i Afrika har netop rundet fire millioner kroner.
De tre millioner kroner går til Somalia, mens den sidste million bliver sendt af sted, når der kommer klarhed over situationen i Etiopien og Kenya, hvor der også er massive problemer på grund af tørken.
- I lørdags nåede vi ud med mad til 24.000 mennesker- og det er det arbejde, vi skal fortsætte i de kommende måneder. For katastrofen er slet ikke ovre, siger Søren Hougaard, der netop er vendt hjem fra de tørkeramte områder i Østafrika.
Siden april har Røde Kors uddelt mad og nødhjælp til flere end 300.000 mennesker i hele Somalia - og sikret rent vand til 400.000 mennesker.
FN's fødevareprogram, WFP, er ligeledes begyndt at sende mad til de sultende i Somalia via en luftbro fra Kenyas hovedstad, Nairobi.
Onsdag eftermiddag blev de første 10 ton mad fløjet til den somaliske hovedstad, Mogadishu.
Det er den første af en række flytransporter, der efter planen skal bringe 100 ton mad til landet for at kunne brødføde 35.000 børn hver måned.
Somalia er det land, der er hårdest ramt af den langvarige tørke i Østafrika, som bringer omkring 12 millioner mennesker i risiko for at lide sultedøden.
Situationen i Somalia fik i sidste uge FN til at erklære hungersnød i to områder i den sydlige del af landet.
