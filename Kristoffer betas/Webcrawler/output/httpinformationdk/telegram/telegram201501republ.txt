Republikanere klar til kamp indtager Capitol Hill
Selvom Senatet sidste år nedstemte forslag om stort olieprojekt, står det nu øverst på Republikanernes liste.


 Den nye amerikanske kongres træder sammen første gang tirsdag efter midtvejsvalget 4. november i fjor.
Og for første gang i otte år sætter Republikanerne sig på magten på Capitol Hill, da de både får flertal i Senatet og øger kontrollen i Repræsentanternes Hus.
Efter flere år med politiske kampe om blandt andet det nationale budget er der lagt op til endnu flere slag med den demokratiske præsident Barack Obama.
Der er blandt andet kridtet op til kamp om det store olieledningsprojekt Keystone Pipeline, som skal transportere canadisk olie gennem USA til Den Mexicanske Golf.
Den nye flertalsleder af Senatet, republikaneren Mitch McConnell, har sagt, at Keystone Pipeline står øverst på hans dagsorden, selvom Senatet nedstemte lovforslaget i november.
Obama har tirsdag aften via Det Hvide Hus meddelt, at han ikke vil underskrive en lov om Keystone Pipeline, hvis den passerer Kongressen.
Republikaneren John Boehner er ved en afstemning i forsamlingen genvalgt til formandsposten i Repræsentanternes Hus.
En gruppe på lidt over 10 partikolleger havde ellers sagt, at de ikke ville støtte en tredje formandsperiode til Boehner.
De mener, at Boehner blandt andet har svigtet i kampen mod Obamas sundhedsreform og i forhold til at skære tilstrækkeligt i budgettet.
71 nye ansigter bliver tirsdag taget i ed, heraf 58 i Repræsentanternes Hus og 13 i Senatet.
Tre andre nyvalgte er allerede taget i ed, da de før tid blev hentet ind på ledige pladser i Kongressen.
