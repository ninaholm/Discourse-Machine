Tyskland klar til Iran-protest



 Tyske diplomater er klar til at rejse sig fra deres stole i FN-bygningen i New York og forlade plenumsalen. 
 Det sker, hvis Irans præsident, Mahmoud Ahmadinejad, gentager sine tidligere udtalelser om, at Holocaust er en myte, der ikke har fundet sted.
 Ahmadinejad skal efter planen tale ved FN's Generalforsamling onsdag.
 Tyske diplomater bekræfter i Berlin tirsdag presserapporter om, at Tyskland vil have et kontant svar parat, hvis Ahmadinejad atter kommer med sin Holocaust-benægtelse.
 - Vi arbejder på et fælles svar fra EU, siger en talsmand.
 I fredags sagde Ahmadinejad ved en tale i Teheran, Irans hovedstad, at Holocaust - nazisternes massemord på seks millioner jøder - er en myte. 
