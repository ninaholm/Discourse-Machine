Thulesen Dahl opfordrer Thorning til mere samarbejde
Dansk Folkepartis formand holder 1. maj-tale torsdag aften, hvor han rækker hånden ud mod statsministeren.


 Dansk Folkepartis formand, Kristian Thulesen Dahl, får alligevel lov til at tale 1. maj, når han sent torsdag taler hos Vejle Amts Folkeblad.
Og her vil budskabet være klart. Han rækker hånden ud mod Socialdemokraternes formand, statsminister Helle Thorning-Schmidt, som han opfordrer til samarbejde på de områder, hvor partierne er enige.
- Jeg mener bestemt, at det er muligt med et bedre samarbejde mellem Socialdemokratiet og Dansk Folkeparti, siger han.
Kristian Thulesen Dahl skulle oprindeligt have holdt tale i Give, hvor han var blevet inviteret til 1. maj-arrangement. Men invitationen blev trukket tilbage kort tid efter som følge af kritik fra det socialdemokratiske bagland og dele af fagbevægelsen.
Det er ifølge Dansk Folkeparti denne tale, han i stedet holder hos Vejle Amts Folkeblad torsdag aften.
Helle Thorning-Schmidt langede i sin tale 1. maj ud efter Dansk Folkeparti, som, mener hun, giver dyre, tomme løfter til danskerne - løfter, som ikke lader sig gøre.
Men Thulesen Dahl fokuserer i stedet på, hvor man måske kan få enderne til at mødes.
- Når vi nu begge gerne for eksempel vil bekæmpe social dumping og sikre vores velfærd, så lad os da gøre det i fællesskab.
- Vi skal se på de ting, der binder os sammen, så vi i det mindste på de områder kan sætte os ned og nå frem til en bred enighed om løsninger, der kommer lønmodtagerne til gavn, siger han.
Dansk Folkeparti kæmper i øjeblikket med Socialdemokraterne om titlen som Danmarks næststørste parti, og ifølge talrige meningsmålinger har Dansk Folkeparti været på storhugst hos de socialdemokratiske vælgere.
