EL presser Vilhelmsen på dagpengene
Som formandskandidat skabte Annette Vilhelmsen forventning om at ville hjælpe de dagpengeløse. EL er klar.


 Enhedslisten presser den nye erhvervs- og vækstminister Annette Vilhelmsen (SF), inden hun har sat sig til rette på sit nye kontor.
Regeringens parlamentariske grundlag vil gerne hjælpe med at indfrie de forventninger, som Vilhelmsen skabte, inden hun blev SF-formand - om at hun vil hjælpe de tusinder af arbejdsløse, som mister dagpengene til nytår.
Enhedslistens Stine Brix peger på den jobgaranti, som partiet har foreslået.
- Det kunne være servicejob i kommunerne, jobrotation, ordinære velfærdsjob eller at lade de langtidsledige få forrang til job, som de gør i Frederikshavn, siger Stine Brix.
Sådan byder hun velkommen til Annette Vilhelmsen, der få minutter senere træder frem på Amalienborg Slotsplads på tv-skærmen på Stine Brix kontor.
- Vi hører også gerne andre idéer fra Vilhelmsen. Det er vigtigt, at der findes en løsning, siger Brix.
Under formandsvalgkampen skabte Vilhelmsen forventning om at ville gøre noget for de langtidsledige med udtalelser som denne:
- Vi skal følge akutpakkens virkning meget, meget nøje. Samtidig skal vi være åbne for initiativer, der ikke nødvendigvis ligger inde under dagpengeloven, men som kan bidrage til at sikre de ramte mod personlig ruin.
En aftale for de dagpengeløse kunne indgå i finanslovforhandlingerne, som for alvor begynder efter denne uges efterårsferie.
Løbet er ikke kørt endnu for at gøre noget for de arbejdsløse under finanslovforhandlingerne, understreger Stine Brix.
- Hun kan vælge os eller Venstre, som vil tage fra kontanthjælpsmodtagerne og give skattelettelser til erhvervslivet, siger hun.
Der er ikke aftalt noget møde mellem Enhedslisten og Annette Vilhelmsen, så vidt Stine Brix er underrettet.
Vilhelmsen blev SF-formand i lørdags og minister tirsdag.
