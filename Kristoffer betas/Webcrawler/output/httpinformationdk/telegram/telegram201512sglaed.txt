S efter glædelig klimanyhed: Regeringen har været heldig
Selv om regeringen dropper ambitionen om at nå det, ser det ud til at Danmarks CO2-udslip falder 40 procent.


 Socialdemokraternes klimaordfører, Jens Joel, glæder sig på klimaets vegne over en ny prognose fra Energistyrelsen, der viser, at Danmarks samlede udledning af drivhusgasser reduceres med 40 procent i 2020 i forhold til 1990.
Forventningen er dermed højere end i sidste års basisfremskrivning, der viste en reduktion på 37 procent, og det skyldes en mindre stigning i elforbrug og en øget anvendelse af biomasse.
- Selv en blind høne finder også et korn. Selv om regeringen ikke har haft en plan for, hvordan den ville nå derhen, er der nogle ting, der går i den rigtige retning. Det må vi glæde os over, men der er stadig problemer, siger Jens Joel.
- Der er stadig problemer med afgifterne, og der er usikkerhed om, hvad virksomhederne skal investere i.
- Derfor efterlyser vi, at man ikke bare rammer målet, fordi man er heldig, men at man faktisk har en plan for, hvad man har tænkt sig at gøre.
De Radikale mener, at den nye prognose bør give anledning til at fastsætte nye klimamål.
- Det er en fantastisk nyhed for klimaet, at vi når 40 procent allerede i 2020. Radikale Venstre vil gerne hæve den grønne overligger, og vi vil nu gerne sætte nye mål for 2030, skriver klimaordfører Andreas Steenberg (R) i en mail til Ritzau.
- Venstre har jo kritiseret SR-regeringens 40 procents mål, men nu regner jeg med, at de kan tilslutte sig målet. Så er vi også sikre på, at de ikke går den anden vej, skriver Steenberg.

Det kan den radikale klimaordfører dog godt glemme. Klima- og energiminister Lars Christian Lilleholt (V) slår på et pressemøde fast, at de 40 procents reduktion i 2020 ikke bliver officiel dansk politik, selv om han er glad for prognosen.
