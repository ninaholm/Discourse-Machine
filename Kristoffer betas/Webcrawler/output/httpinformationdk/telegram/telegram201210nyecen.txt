Nye centre skal sikre flere praktikpladser
Nye praktikcentre skal give mindre bøvl til virksomheder og sikre flere praktikpladser til erhvervsuddannelse.


 Nye praktikpladscentre skal fremover koordinere fordelingen af praktikpladser for eleverne på landets erhvervsuddannelser, så flere virksomheder tilbyder praktikpladser, og flere elever kommer i praktik i en virksomhed.
Samtidig skal praktikcentrene arrangere praktikforløb for de elever, der ikke får en praktikplads i en virksomhed. Det er anbefalingen fra regeringens erhvervsuddannelsesudvalg, skriver politiken.dk.
Udvalget, der består af Undervisningsministeriet, Finansministeriet, Dansk Arbejdsgiverforening, LO, Danske Regioner og Kommunernes Landsforening, blev nedsat i august i erkendelse af, at for mange elever på erhvervsuddannelserne dropper ud af uddannelsen, fordi de ikke kan få praktikplads.
Og på et møde fredag nåede udvalget frem til sine endelige 11 anbefalinger, som nu indgår i forhandlingerne om næste års finanslov.
At det nu bliver praktikcentrene, der får det samlede ansvar for elevernes praktik, er en klar forbedring i forhold til før, siger LO-sekretær Ejner Holst.
- Praktikcentret skal sørge for at finde så mange ordinære brikker som muligt. Tidligere har virksomhederne haft det svært med, at de skulle tage en stor del af bøvlet, siger Ejnar Holst til politiken.dk.
- Det er et stort skridt mod en uddannelsesgaranti, og det har vi villet rigtig længe. Vi synes, det er nogle gode forslag, udvalget kommer med, siger han.
Undervisningsminister Christine Antorini (S) siger i en skriftlig kommentar til politiken.dk, at forslagene efter hendes mening løser problemerne med manglende praktikpladser et godt stykke af vejen.
