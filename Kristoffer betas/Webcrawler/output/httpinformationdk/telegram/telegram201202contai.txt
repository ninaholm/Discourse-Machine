Containere trækker Mærsk-regnskab ned
Det er containerdelen i Mærsk, der belaster budgettet. Koncernen fik dog overskud på over 50 milliarder.


 A.P. Møller-Mærsk kom ud af 2011 med et overskud på før skat på 50 milliarder kroner. Det er et fald på syv procent i forhold til 2010.
Efter skat var faldet større. Årets resultat endte på 18 milliarder kroner - og det er et fald på hele 36 procent i forhold til året før.
Men alt i alt fastslåes det i regnskabet for 2011, at koncernen står styrket i forhold til situationen for krisen i 2008.2009.
- Finansiel styrke, konkurrenceevne, kundefokus, produkter og service er blevet forbedret, og en række andre forbedringsinitiativer er blevet gennemført, skriver koncernen i regnskabet.
På forhånd svingede forventningerne en del til, hvordan bundlinjen ville se ud, når 2011 var omme. Analytikerne var vildt uenige - og spændet mellem bedste og dårligste resultat lå på 10 milliarder kroner.
Det var især usikkerheden om containerbutikken - Maersk Line - der delte vandene.
Og det var da også især denne del af forretningen, der skuffede. Lave fragtrater for at sejle med containere på især ruterne mellem Asien og Europa belastede resultatet, der endte på et minus på 2,8 milliarder kroner mod et overskud på over 14 milliarder året før.
- Konkurrencen er fortsat hård som følge af overkapacitet og en fragmenteret industri, hvilket giver behov for konsolidering, reduktion af kapacitet og mere stabile rater på et bæredygtigt niveau, står der i regnskabet.
Man vil nu gøre en række ting, der kan få raterne på at sejle fragt på verdens have til en indbringende forretning. Blandt andet er planen, at Maersk Line skal investere for at vokse med markedet.
For 2012 regner man med, at resultatet falder i forhold til 2011.
A.P. Møller-Mærsk Gruppen blev grundlagt i 1904. I dag 108 år efter er den en verdensomspændende koncern med aktiviteter i 130 lande - og omkring 117.000 ansatte.
