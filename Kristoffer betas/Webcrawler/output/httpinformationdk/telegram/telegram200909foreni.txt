Forening advarer mod lømmelpakke



 Kriminalforsorgsforeningen opfordrer politikerne til at slå koldt vand i blodet, efter at Venstre har foreslået en såkaldt lømmelpakke. Foreningens formand, John Hatting, henviser til, at det som grundregel sjældent er klogt at lovgive efter enkeltsager.
 - Uanset politisk ståsted vil jeg opfordre de retspolitiske ordførere til altid at se på om et givent tiltag afkriminaliserer eller bidrager til mere kriminalitet og lade det være et indre kompas for den politiske retning, siger John Hatting.
 Ifølge Venstre skal autonome og klimaaktivister kunne risikere bøder mellem 6000 og 15.000 kroner, hvis de deltager i gadeoptøjer, begår hærværk eller trænger gennem politiafspærringer under ulovlige demonstrationer i forbindelse med klimatopmødet i København. Det skal forhindre voldelige aktioner og gadekampe under topmødet til december, når op mod 30.000 aktivister ventes at komme til København.
 - Det seneste eksempel fra stramningen af våbenloven burde få signalpolitikere til at stoppe op og overveje, hvorvidt stramninger bidrager til en samlet forståelse og ikke mindst reduktion og forebyggelse af mulig kriminalitet. I det her tilfælde er jeg bange for, at Venstre mere har behov for at spille stærk mand, mere end at de søger at skabe den bedst mulige faglige løsning på et problem, hvis da overhovedet er et problem, siger John Hatting.

