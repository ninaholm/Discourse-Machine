Forbrugerne overser ny superpære
Kun 20 procent af solgte pærer er LED-pærer, der er op til 10 gange mere energieffektive end andre pærer.


 En husstand vil kunne spare tusinder af kroner om året ved at skifte de gamle pæretyper ud med de nye klimavenlige LED-pærer.
Det skriver Politiken lørdag.
Men selv om det nye LED-lys er godt nyt for både den hjemlige elregning og for klimaet, så har pæren stadig ikke fået tag i forbrugerne. Kun 20 procent af de pærer, der bliver solgt, er LED-pærer.
- Det er ret fortvivlende, at forbrugerne er så langsomme til at tage LED til sig, siger direktør Anne Bay fra det uafhængige videncenter Dansk Center for Lys til Politiken.
Der er ellers nok at spare ved at skifte eksempelvis en halogen- og glødepære ud med LED. Den er nemlig op til 10 gange mere energieffektiv end andre pærer og kan holde i 25 år.
Derfor kan forbrugerne over tid spare op til 100 kroner om året per pære, hvis de skifter til LED. Selv de traditionelle sparepærer kommer til kort over for LED, der kun bruger den halve energi af forløberen.
Den væsentligste årsag til, at forbrugerne ikke har taget den nye superpære til sig, er ifølge projektleder Jakob Munkgaard Andersen fra DTU Fotonik, at den har fået et dårligt ry, fordi de første produkter på markedet havde "et forfærdeligt lys".
I stedet har forbrugerne kastet sig over halogenpærerne, som ligner glødepærer, men bruger mindre strøm.
En EU-rapport fra november beskriver, hvordan salget af sparepærer og LED samlet er faldet i antal, mens salget af halogenpærer er strøget i vejret.
Halogenlyset æder imidlertid næsten lige så meget strøm som de matte glødepærer, og det betyder, at Europa ikke er i nærheden af at spare de 39 milliarder kWh strøm, som udfasningen af glødepæren skulle have ført til.
