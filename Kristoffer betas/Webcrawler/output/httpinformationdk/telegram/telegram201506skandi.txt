S-kandidater trodser ledelse: Vil hæve boligskatter
Ifølge kandidaternes præsentationer på tv2.dk, er flere S-folk åbne for at hæve skatterne for boligejerne.


 Selvom Socialdemokraternes ledelse afviser, at det er partiets officielle linje at hæve boligskatterne, er flere af partiets folketingspolitikere og kandidater tilhængere af ideen om at skrue skatterne for boligejerne op.
Det skriver Berlingske, der har været igennem kandidaternes egne udmeldinger i kandidatpræsentationerne på tv2.dk.
Blandt andre har socialordfører Pernille Rosenkrantz-Theil skrevet i sin præsentation, at "boligskatten på de dyreste boliger kan godt hæves. For eksempel bolig, der koster mere end tre-fire millioner kroner."
Hun afviser at uddybe meldingen overfor Berlingske.
Listen over S-politikere, der erklærer sig "delvist enig" i, at de gerne vil hæve boligskatterne for at skaffe finansiering til at lette skatten på arbejde, tæller også andre velkendte navne.
Blandt andre fødevareordfører Orla Hav, transportordfører Rasmus Prehn og ligestillingsordfører Rasmus Horn Langhoff.
Sidstnævnte hævder dog, at han har "trykket forkert på en knap," da han skulle udfylde kandidatpræsentationen på tv2.dk, skriver Berlingske.
Uddannelses- og forskningsordfører Jeppe Bruus mener også, at man i højere grad bør beskatte bolig frem for indkomst.
- Skal vi hæve skatten på bolig, skal det være en beskatning af provenuet ved salg, som han skriver på TV2's hjemmeside.
Han står fast ved sit synspunkt over for Berlingske, men ønsker ikke at uddybe sagen på grund af valgkampen.
Politisk ordfører Inger Støjberg (V) siger, at hun er overbevist om, at der er udsigt til stigende boligskatter, hvis Helle Thorning-Schmidt fortsætter som statsminister.
