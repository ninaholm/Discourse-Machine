Mand lå død i lejlighed i to år
Politiet i Oslo har fundet en mand, der har ligget død i sin lejlighed i to år.


 En mand i 70'erne har formentlig ligget død i sin lejlighed i Norges hovedstad, Oslo, i mindst to år, uden at nogen har savnet ham.
Avisen Verdens Gang skriver, at politiet tidligere på ugen trængte ind i hans lejlighed, hvor strømmen blev lukket i 2008, efter at den afdødes familie havde henvendt sig.
- Vi ved ikke præcis, hvornår han døde. Foreløbig ser det ud til at være for to år siden, men det kan være mere, siger Grete Metlid fra Oslos politi.
Elselskabet, der slukkede for strømmen i oktober 2008, siger, at manden da ikke havde betalt strøm i et halvt år.
Selskabet siger videre, at det har fulgt alle rutiner og retningslinjer og har prøvet at komme i kontakt med kunden.
Ifølge politiet er der ikke tegn på, at manden er død som følge af en forbrydelse.
