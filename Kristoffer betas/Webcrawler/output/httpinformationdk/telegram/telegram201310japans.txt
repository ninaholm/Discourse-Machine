Japans ødelagte atomkraftværk lækker på ny
En ny læk af radioaktivt vand er opdaget på det tsunamiramte japanske Fukushima atomkraftværk.


 En ny radioaktiv vandlækage er blevet opdaget på Japans ødelagte Fukushima atomkraftværk, og vandet er flydt ud i Stillehavet, oplyser værkets operatør torsdag.
Tokyo Electric Power (Tepco) sagde, at det højradioaktive vand, som indeholder op mod 580.000 becquerel per liter, er lækket fra Fukushima Nr. 1-anlægget fra en anden lagertank end den, hvor man fandt en læk i august, siger Tepco.
Omkring 430 liter giftigt vand er lækket ud fra en af 450 ton tank som følge af voldsomme regnfald efter de nylige orkaner, sagde en Tepco-medarbejder og erkendte, at forurenet vand meget vel kan have strømmet ud i havet.
Tanken indeholder vand, der er filtreret for at udskille caesium, men fortsat er fyldt med strontium, der oplagres i knogler og kan forårsage kræft, hvis det indtages.
Forureningsniveauet sammenholdes med regeringens niveau på 100 becquerel per kilo i fødevarer og 10 becquerel per liter i drikkevand. En becquerel er en måleenhed for radioaktivitet.
Senere torsdag sagde en Tepco-tjenestemand, at udstrømningen var standset, efter at et ton forurenet vand var blevet flyttet fra den lækkende tank til en ny lagerbeholder, skriver nyhedsbureauet Jiji.
Ifølge nyhedsbureauet begyndte tanken at lække onsdag klokken 08.40 lokal tid og blev standset klokken 15.30 torsdag aften.
Tepco har længe kæmpet med at få kontrol med spildevandet på værket lige siden marts 2011, da et voldsomt jordskælv og den efterfølgende tsunami, der resulterede i en nedsmeltning af flere reaktorer.
Selskabet pøsede den gang tusindvis af ton vand på de løbske reaktorer for at holde dem nedkølet, og man fortsætter med at holde dem i ro.
Tusindvis af ton af radioaktivt vand opbevares i midlertidige tanke på Fukushima, og den ny læk blev fundet i et område, hvor fem 450 ton tanke er placeret.
