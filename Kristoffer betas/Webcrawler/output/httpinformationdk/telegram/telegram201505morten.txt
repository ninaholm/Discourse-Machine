Morten Albæk forlader Vestas
Den mangeårige vicedirektør hos vindmølleproducenten forlader snart selskabet og bliver direktør et andet sted


 Kommunikations- og marketingchef Morten Albæk forlader Vestas ved udgangen af juni for at blive direktør i et nystiftet selskab.
Det skriver Børsen.
Morten Albæk skal stå i spidsen for Voluntas, et investerings- og rådgivningsselskab startet af Jan Bech Andersen, også kendt som storaktionær i og formand for Brøndby IF, skriver avisen.
Den mangeårige vicedirektør kom til Vestas i 2009 fra Danske Bank og indtrådte i februar 2014 i koncernledelsen.
På sin Facebook-profil bekræfter Morten Albæk, at han inden længe starter i sin nye stilling hos Voluntas, hvor han bliver selskabets administrerende direktør.
- Jeg anser det som en unik mulighed med fantastiske perspektiver, skriver Morten Albæk.
Om sine seks år hos den danske vindmølleproducent skriver han, at det har været en lærerig periode.
- Vestas har lært mig en stor del om mig selv, om lederskab, om livet i en virksomhed og om industrien for vedvarende energi, skriver Morten Albæk og takker Vestas' medarbejdere samt øverste ledelse, som efterlader ham med stor respekt for, hvad selskabet står for og er i stand til.
Meldingen om Morten Albæks forestående exit fra selskabet kommer, efter Vestas i onsdags var på banen med et stærkt regnskab for første kvartal af 2015.
I forbindelse med regnskabet løftede vindmølleproducenten sine forventninger til det regnskab, der skal gøres op, når 2015 er omme.
Efter tre måneder med fart på, hvor Vestas har overstrålet analytikernes forventninger, venter selskabet nu en omsætning i år på knap 56 milliarder kroner mod tidligere ventet 48,5 milliarder kroner.
Vestas har samtidig hævet forventningerne til den såkaldte overskudsgrad, som er driftsresultatet i forhold til omsætning, fra 7,0 til 8,5 procent, og frie pengestrømme opjusteres fra knap 30 milliarder kroner til knap 45 milliarder kroner.
