Singapore øger terrorberedskab



 Singapore har besluttet at øge sit beredskab i forlængelse af oplysninger om, at en terrorgruppe har planer om at slå til mod olietankere, der passerer igennem Malaccastrædet.
Sikkerhedsforanstaltningerne er blevet intensiveret ved Singapores lufthavn og ved spillekasinoer, der på det seneste er blevet etableret i den lille bystat.
Det sker efter, at både Singapore, Malaysia og Indonesien torsdag intensiverede patruljeringen i Malaccastrædet. 
- Vi har modtaget efterretninger fra vore samarbejdspartnere om mulige planer om angreb på skibe, der passerer gennem singaporeansk farvand i Malaccastrædet, siger Singapores indenrigsminister, Wong Kan Seng.
Malaccastrædet er en af verdens mest befærdede sejlruter, og mere end 30 procent af verdenshandlen samt halvdelen af verdens olietransporter passerer gennem strædet, der deles af Malaysia, Indonesien og Singapore.
