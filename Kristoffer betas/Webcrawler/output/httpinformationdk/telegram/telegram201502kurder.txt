Kurdere fra Kobani generobrer 163 landsbyer fra IS
Islamisk Stat har sendt forstærkninger mod området og stoppet kurdernes forsøg på at generobre flere byer.


 Kurdiske styrker har under støtte fra en koalition af kampfly generobret kontrollen over mindst 163 landsbyer omkring den syriske by Kobani, som i januar blev befriet efter en længere belejring af Islamisk Stat (IS).
 Oplysningerne stammer fra Syriens Observatorium for Menneskerettigheder, en observatørgruppe på de syriske oprøreres side.
Den seneste tid er de kurdiske styrkers generobringstogt imidlertid blevet stoppet af islamisterne, som har sendt forstærkninger til et område sydvest for det udbombede Kobani, der ligger nær den tyrkiske grænse.
I kampene har de syriske kurdere også fået opbakning fra kurdiske peshmerga-styrker fra Irak.
Islamisk Stat sidder på magten i store dele af det nordlige Syrien fra Aleppo ind over provinsen Raqqa til den irakiske grænse. Den islamistiske gruppe har ligeledes kontrol over store områder i Irak.
I et interview med nyhedsbureauet AFP har amerikanske soldater fortalt, at de kastede usædvanligt mange bomber, da kampene mod IS stod på fra slutningen af sidste år til januar i år.
Efter at have belejret Kobani i fire måneder blev de militante islamister fortrængt 26. januar.
Kampene i Kobani drev tusinder af byens indbyggere på flugt over grænsen til Tyrkiet.
