Norsk minister: Metal fundet på bjergryg
Der er måske fundet vragdele efter et flystyrt på bjerget Kebnekaise, hvor man har sporet noget orange.


 Der er fundet metaldele på begge sider af bjergryggen på det 2100 meter høje Kebnekaise, hvor et norsk Hercules-fly med fem mennesker om bord forsvandt sporløst under en øvelse torsdag.
Det fastslår den norske forsvarsminister, Espen Barth Eide.
- Jeg vil advare mod, at vi drage for hurtige konklusioner, men det kan være, at vi er på sporet af noget, siger ministeren fredag aften til norsk TV 2.
Tidligere på fredagen oplyste den svenske redningstjeneste, at man har fået øje på noget orangefarvet på bjergsiden af Kebnekaise. Men hvad der egentligt er observeret, er fortsat uklart.
- Ingen har været nede og have fat i disse genstande, så det kan jo være hvad som helst, siger redningsleder Tobias Nicander til det norske nyhedsbureau NTB.
- Vi forsøger stadig at komme ned til dem, tilføjer han.
Observationen blev gjort af et norsk Orion-fly, som deltager i eftersøgningen efter Hercules-flyet, som frygtes styrtet ned.
Transportflyet forsvandt torsdag eftermiddag, da det var på vej fra Evenes i Norge til Kiruna i Sverige.
Det forsvundne fly har sammen med danske helikoptere deltaget i en international militærøvelse i Nordskandinavien.
To Merlin-helikoptere fra det danske luftvåben er sendt ind i området, hvor vejrforholdene er meget vanskelige, fortæller en talsmand for redningstjenesten.
- Vejret i området er frygteligt. Der er ned mod 20 meters sigt, siger Tobias Nicander.
Kebnekaise, der ligger i Sveriges mest vanskelige terræn, er 2100 meter højt.
Der er fare for sneskred i området, og der er melding om, at en lavine er udløst i eftersøgningsområdet.
Over 100 mennesker deltager i eftersøgningen.
