Moskva mindes ofrene for lufthavnsterror
Rusland flager på halv onsdag, som er officiel sørgedag for ofrene for terrorbomben i Domodedovo-lufthavnen.


 Både kirker, moskéer og synagoger i den russiske hovedstad, Moskva, holder onsdag mindehøjtideligheder for de 35 mennesker, der blev dræbt af mandagens terrorbombe i Moskvas største lufthavn, Domodedovo.
Myndighederne i Moskva har erklæret dagen officiel sørgedag. Overalt i hovedstaden ryger flagene på halv mast på officielle bygninger, og alle underholdningsprogrammer på tv er sløjfet og erstattet af programmer om terrorangrebet.
En selvmordsbomber trængte ind i ankomsthallen og bragte sin bombe til sprængning. Bomben menes at have indeholdt mindst syv kilo af det kraftige sprængstof TNT.
Blandt de 35 dræbte er otte udlændinge, først og fremmest fra tidligere sovjetrepublikker, men også fra Tyskland og Storbritannien.
Pårørende har foreløbig identificeret 20 af de 35 dræbte.
117 blev såret ved angrebet, heriblandt også flere udlændinge.
