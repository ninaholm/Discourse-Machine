Dødstal stiger efter angreb på Nato-base
Nye tal viser, at i alt 10 afghanske oprørere er dræbt under angreb på Natos Bagram luftbase nær Afghanistans hovedstad, Kabul. Ni nato-soldater er såret.


 Ifølge de seneste opdateringer er dødstallet efter angreb på Natos luftbase Bagram nær Kabul vokset. 
Tidligere har det forlydt, at syv afghanske oprørere mistede livet efter angrebet, men tallet er nu oppe på 10. Desuden er antallet af sårede Nato-soldater steget fra fem til ni.
Stadig en kun en civil dræbt i angrebet, en amerikansk entreprenør.
Taliban har påtaget sig ansvaret for angrebet. Ifølge en talsmand for Taliban, Zabiullah Mujahid, angreb 20 bevæbnede Taliban-soldater iført bombeveste basen. 
En talsmand for Bagram-basen, løjtnant Clarence Counts, siger dog, at de bevæbnede oprørere blev forhindret i at komme ind i selve Bagram-basen, fordi kamphelikopteren svævede over den. 
- Vi er altid parate til at nedslagte disse former for angreb, siger løjtnanten til Reuters. 
Angrebet kommer dagen efter, at mindst 12 civile afghanske og seks udenlandske soldater blev dræbt, da en Nato-ledet militærkolonne blev ramt af en selvmordsbombe i hjertet af Kabul. 
Angrebene markerer talibanmilitsens strategi om at sætte gang i sin forårsoffensiv mod den afghanske regering, de udenlandske soldater og udenlandske diplomater. 
Det sker som svar på den Nato-ledede udenlandske styrkes planer om at iværksætte en offensiv mod talibanmilitsens højborg i Kandahar.  
