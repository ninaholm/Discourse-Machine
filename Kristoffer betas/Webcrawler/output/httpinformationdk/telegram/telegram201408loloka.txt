LO-lokalformand: Jeg er skuffet over Børsting
LO's formand, Harald Børsting, taler imod sit bagland om dagpenge, mener lokalformand i LO, Viggo Thinggaard.


 LO's formand, Harald Børsting, er helt ude af trit med sit bagland, når han opfordrer regeringens kritikere fra fagbevægelsen og venstrefløjen til at stoppe "mudderkastningen" om dagpenge, som ikke må blive til "religion".
Det siger LO's lokalformand i Silkeborg-Favrskov Viggo Thinggaard om Børstings appel i Politiken, før sit møde med statsminister Helle Thorning-Schmidt (S) og Socialdemokraternes folketingsgruppe onsdag formiddag på LO-Skolen.
Thorning afviste tirsdag efter Socialdemokraternes sommergruppemøde at ændre dagpengereformen.
- Jeg er dybt uenig med ham. Jeg synes ikke, at Harald lytter til sit bagland. Han lytter heller ikke til de 10 LO-sektionsformænd i Region Midtjylland, som har sagt, at det ikke er godt nok. Jeg er skuffet over hans udmelding, siger Viggo Thinggaard.
Han kræver en løsning i en åbent brev til Thorning sammen med LO's sektionsformænd i Ringkøbing Fjord, Nordvestjylland, Djursland, Randers, Viborg, Horsens, Skive-egnen, Aarhus og Ikast.
- Vi er ikke i tvivl om, at der skal gøres noget for dem, der her og nu står med problemet, og at der samtidig skal findes en langsigtet løsning i form af en kortere genoptjeningsperiode. Det behøver vi ikke afvente kommissionens arbejde for at vide.
- Og det bør du heller ikke, statsminister! skriver de.
Flere end 40.000 langtidsledige har mistet retten til dagpenge siden januar 2013, da perioden blev halveret. VK-regeringen strammede i 2010 reglerne med hjælp fra De Radikale og Dansk Folkeparti. Men S-R-SF-regeringen gennemførte reformen efter valget.
Sagen svækker ifølge Viggo Thinggaard SR-regeringen.
- Det er i hvert fald ikke med til at give dem medvind på cykelstierne. Det ville give dem en større opbakning før folketingsvalget, hvis man kunne imødekomme de 40.000 og de mange familier, som er berørt, siger han.
