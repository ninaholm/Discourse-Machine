EU-kommissær sukker: Håber det bliver sidste gasmøde
En tilsyneladende endeløs strid om russisk gas til Ukraine er på forhandlingsbordet i Bruxelles.


 Striden om russiske gasleverancer til Ukraine skulle meget gerne nå en løsning onsdag, lyder det fra EU's energikommissær, Günther Oettinger, før en ny runde forhandlinger.
Ukraine, Rusland og EU mødes i Bruxelles onsdag eftermiddag for at diskutere sagen, der flere gange tidligere har været diskuteret på øverste politiske niveau.
- Om lidt har vi vores næste og forhåbentlig sidste trilaterale møde. Vi indleder med en bilateral samtale med ukrainerne og dernæst en bilateral snak med Rusland, før vi går i gang med de formelle forhandlinger, siger Günther Oettinger.
- Vores fælles ambition er at nå en midlertidig løsning, der sikrer forsyningen hen over vinteren, løbende frem til 1. marts 2015.
Rusland lukkede 16. juni for gassen til nabolandet Ukraine på grund af ubetalte gasregninger, der ifølge Ruslands statslige leverandør, Gazprom, løber op i milliarder af euro.
Rusland har også advaret om, at man vil skrue ned for gasleverancerne til Europa, hvis Ukraine - som det tidligere er sket - tapper gas fra de rørledninger, der går fra Rusland via den tidligere sovjetrepublik til Europa.
I 2008 reducerede Gazprom leverancerne til Europa netop på grund af ukrainsk gastapning.
I gaskrisen mellem Rusland og Ukraine har EU ageret som mægler, og ved tidligere møder har blandt andre den tyske forbundskansler, Angela Merkel, og den franske præsident, François Hollande, deltaget.
