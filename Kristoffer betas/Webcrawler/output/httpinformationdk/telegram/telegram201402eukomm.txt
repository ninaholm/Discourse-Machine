EU-Kommission drøfter økonomiske løsninger for Ukraine
Kommissionen kan ikke komme med tal for, hvor meget støtte EU kan give Ukraine - men kigger på mulighederne.


 EU har ifølge EU-Kommissionen flere forskellige muligheder for at hjælpe Ukraine økonomisk.
Men det er endnu ikke muligt at redegøre for, hvor mange penge EU overvejer at støtte den ukrainske økonomi med, siger en talsmand for kommissionen torsdag på kommissionens daglige pressebriefing.
- Vi kan ikke bekræfte nogen tal. Det er en arbejdsproces, som er i gang. Der er en række forskellige budgetmæssige og finansielle instrumenter i spil, som vi er ved at vurdere.
- Først når vi har gjort det og er kommet frem til en beslutning, kan vi komme med et tal. Og det bliver ikke i dag, siger talsmanden.
Ukraine sagde mandag ifølge Reuters, at landet har brug for 35 milliarder dollar, cirka 190 milliarder kroner, over to år for at rette op på økonomien.
Onsdag indkaldte EU's udenrigspolitiske chef, Catherine Ashton, til et "højniveu-møde" om muligheden for finansiel støtte.
Til stede var fem EU-kommissærer samt stedfortræder for tre mere, blandt andet udvidelseskommissær Stefan Füle og repræsentanter for formand for kommissionen, José Manuel Barroso, og EU-præsident Herman Van Rompuy.
Dagsordenen for mødet var netop de finansielle muligheder, EU har for at hjælpe Ukraine. Både kortsigtede og langsigtede løsninger.
Den nyudnævnte midlertidige ukrainske premierminister, Arsenij Jatsenjuk, har sagt, at det er vejen til helvede, den midlertidige regering kommer ud på. For den skal gennemføre nogle upopulære økonomiske reformer.
På mødet blev økonomikommissær Olli Rehn bedt om at have ansvaret for kommissionens respons på Ukraines økonomiske og finansielle udfordringer.
Olli Rehn skal koordinere den finansielle støtte med Den Internationale Valutafond (IMF) og flere andre internationale finansielle institutioner, medlemslande og lande uden for EU.
EU's udenrigspolitiske chef, Catherine Ashton, rejser til Kijev mandag, hvor hun skal mødes med den nye ukrainske overgangsregering, som skal lede landet indtil valget 25. maj.
