Nordkorea afbryder al kontakt til Sydkorea
Nordkorea afbryder alle forbindelser til Sydkorea. Det oplyser det statskontrollerede nordkoreanske nyhedsbureau KCNA, der citerer en regeringstalsmand.


 Krisen på den koreanske halvø er ved at gå op i en spids. Nordkorea afbryder alle forbindelser med Sydkorea.
Det rapporterer det statskontrollerede nordkoreanske nyhedsbureau KCNA, der citerer en talsmand for regeringen i Pyongyang. 
Meddelelsen kommer kort efter, at den sydkoreanske regering i Seoul har afbrudt al handel med Nordkorea og forbudt handelskibe til Nordkorea at sejle i sydkoreanske farvand.
Spændingen mellem de to koreanske lande tog til, efter at internationale eksperter har fastslået, at det var en nordkoreansk torpedo, der sænkede et sydkoreansk krigsskib i marts, hvor 46 søfolk omkom.
KCNA siger ikke noget om, hvad bruddet med Sydkorea konkret indebærer.

