Tsvangirai er tilbage i regering



 Zimbabwes premierminister, Morgan Tsvangirai, og ministre fra hans parti har deltaget i det første regeringsmøde efter tre ugers boykot.
 Det siger James Maridadi, en talsmand for Tsvangirais parti, Bevægelsen for Demokratisk Forandring (MDC), til det franske nyhedsbureau AFP.
 Tsvangirai, som var mangeårig oppositionsleder, gik ind i en samlingsregering efter en aftale med præsident Robert Mugabe i februar.
 Tsvangirais deltagelse i et regeringsmøde kommer som følge af en frist fra samarbejdsorganet Sadc for landene i det sydlige Afrika. Sadc krævede, at parterne i regeringen mødes i løbet af 30 dage for at løse alle konflikter.
 Morgan Tsvangirai har klaget over fordelingen af ministerposter i regeringen og fortsat chikane fra sikkerhedsstyrkerne af medlemmer af MDC.

