Irak: Uden pagt ingen udenlandske soldater



 Irak vil ikke bede om at få forlænget FN's mandat for de amerikanske soldater i Irak, og de skal trækkes ud øjeblikkeligt, hvis Iraks parlament ikke godkender en sikkerhedsaftale med USA, sagde Iraks premierminister, Nuri al-Maliki, i dag.
 Sikkerhedsaftalen lægger op til, at de amerikanske soldater kan blive i Irak indtil 2011.
 Malikis udtalelser faldt, efter at de irakiske ledere havde haft møder med genstridige politikere i et forsøg på at overtale dem til at godkende aftalen, som giver USA ret til at udfase den militære tilstedeværelse, der startede med invasionen af Irak i 2003.
 - At forlænge den militære internationale tilstedeværelse vil ikke være vort alternativ (til en godkendelse af aftalen, red.). Alternativet vil blive øjeblikkelig tilbagetrækning fra Irak, sagde Maliki.
 Mødet med politikerne endte resultatløst, men nye møder er planlagt til i morgen. 
