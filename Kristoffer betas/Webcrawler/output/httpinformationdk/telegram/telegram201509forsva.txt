Forsvarsminister ser alvorligt på mulige drab af civile
Forsvarsminister Carl Holst (V) vil have sagen om mulige danske drab på irakiske civile undersøgt til bunds.


 Forsvarsminister Carl Holst (V) bekræfter meldingen om, at Forsvaret muligvis har forårsaget drab på civile i Irak.
- Jeg er blevet informeret om, at Forsvaret undersøger indikationer om civile tilskadekomne eller dræbte i forbindelse med et angreb udført af danske F-16-fly i Irak, siger Carl Holst i en skriftlig kommentar til Ritzau.
Han understreger, at han vil sørge for at komme til bunds i sagen.
- Det er selvfølgelig noget både Forsvaret og jeg tager meget alvorligt, og jeg har derfor tillid til, at Forsvaret sammen med vores koalitionspartnere gør, hvad de kan for at undersøge dette så grundigt og hurtigt som muligt, siger Carl Holst.
Der er tale om et angreb den 30. august, som i øjeblikket er ved at blive undersøgt af Forsvaret.
Forsvaret oplyser ikke, hvor mange civile der kan være ramt i angrebet, men Værnsfælles Forsvarskommando oplyser til Ritzau, at der ikke er tale om mange ofre, men om enkeltpersoner.
Forsvaret oplyser videre, at undersøgelsen af de mulige ofre kan betyde ændringer i proceduren for angreb.
- Den danske styrke vil gennemgå de interne operationsprocedurer med henblik på at vurdere, om der er behov for ændringer, skriver Forsvaret.
De danske F-16-fly har deltaget i koalitionen mod Islamisk Stat i Irak siden oktober 2014.
Det danske bidrag til koalitionen består af i alt syv fly, hvoraf tre af dem er i logistisk reserve, og op mod 140 mand. Lige nu er omkring 90 mand udsendt.
Ifølge den seneste opdatering af missionen fra Forsvaret, deltog de danske F-16-fly i perioden fra 25. august til 1. september 2015 i otte missioner, hvor der i alt er kastet 16 bomber.
Fra dansk side håber man på, at man kan have en afklaring på undersøgelserne inden for en uge.
