Friskoler mister millioner i statsstøtte
Regeringspartierne har svigtet løfte om at rulle besparelser tilbage, siger lederne for de frie grundskoler.


 Over en fireårig periode har de frie grundskoler måttet leve med, at den procent, deres statstilskud beregnes ud fra, årligt er sat ned.
Samtidig er de oppe imod, at procenten skal tages af de offentlige udgifter pr. elev i folkeskolen, og disse udgifter er også faldet betragteligt.
Derfor har en dobbelt besparelse ramt friskolerne, som i gennemsnit mister en halv million kroner i 2014.
Det skriver Kristeligt Dagblad.
- Sporet blev lagt allerede med VK-regeringens genopretningspakke i 2009, men den daværende opposition sagde, at de ville rulle besparelserne tilbage, siger formanden for Dansk Friskoleforening, Ebbe Lilliendal Jørgensen.
- Nu har de siddet i regering i to år, men besparelserne ruller bare videre. Og når vi forsøger at få politikerne i tale om, hvad de egentlig vil med de frie grundskoler, mødes vi med larmende tavshed, siger han.
Frustrationen deles af formanden for den anden store forening for frie grundskoler, Danmarks Privatskoleforenings Kurt Ernst:
- Vi synes ikke, besparelsen er fair. Vi reducerer gerne vores udgifter i samme takt som folkeskolen, men kravet til os er, at vi skal spare langt mere end folkeskolen. For nogle skoler er det en langsom kvælningsdød, som er begyndt, siger han til Kristeligt Dagblad.
Det Radikale Venstres friskole-, efterskole- og højskoleordfører, Jeppe Mikkelsen, betragter situationen som meget alvorlig.
Han oplyser, at flere friskoler allerede er lukket som følge af besparelserne, og han frygter ligesom Kurt Ernst, at flere vil følge efter.
- Det er en ren tilståelsessag. Jeg er ikke tilfreds med, at vi ikke har kunnet forhindre, at skolerne gennem fire år er blevet ramt af en dobbelt besparelse, siger han.
Alligevel har det ifølge Jeppe Mikkelsen været en fælles prioritering i regeringen, at besparelserne ikke skulle stoppes.
