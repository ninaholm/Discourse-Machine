DF vil spare ny Vejle Fjord-bro i togfonden
Vejle Fjord-bro skal spares for en stikbane til Billund, mener Dansk Folkepartis trafikordfører.


 Dansk Folkeparti vil spare eller udskyde en ny togbro over Vejle Fjord for 4,3 milliarder kroner.
Beløbet skal i stedet bruges til at opgradere regionale togstrækninger fra blandt andet Struer til Herning samt 700 millioner kroner til en stikbane fra Vejle til Billund Lufthavn og Legoland.
Det siger partiets trafikordfører, Kim Christiansen, efter forhandlinger om togfonden med transportminister Pia Olsen Dyhr (DF) og Enhedslisten.
Togfonden består af 28,5 milliarder kroner fra en skærpet beskatning af Nordsøolien, som ifølge regeringen blandt andet skal bruges til en times tog mellem de største byer.
- Det er en del af finansieringen, vi vil bruge til at opgradere vores lokale baner, så man også får kortere rejsetid fra Struer til Herning og andre steder. Det er stadig i spil, siger Kim Christiansen.
Han kalder det "tankespind", at pengene skulle mangle, fordi olieselskaberne Bayern Gas og Hess har trukket sig fra Nordsøen i protest mod den skærpede skat.
- Det vil stadig være så profitabelt at indvinde olie i den danske del af Nordsøen, siger Kim Christiansen.
Enhedslistens trafikordfører, Henning Hyllested, erkender, at et ekstra stop i Ringsted, som partiet ønsker, rokker ved regeringens timemodel med højst en times transporttid mellem København, Odense, Aarhus og Aalborg.
- Vi har en lidt mere afslappet tilgang til timemodellen. Vi er meget mere optaget af at få realiseret de projekter, så vi om 10 til 12 år kan få disse hurtige tog. Hvilken køreplan, de kommer til at køre efter afhænger af mange ting, materiel osv., siger Henning Hyllested.
Første skal banelegemet elektrificeres med nye spor på Vestfyn og syd for Aarhus samt en ny Vejle Fjord-bro. Enhedslisten støtter en stikbane til Billund Lufthavn, siger han.
