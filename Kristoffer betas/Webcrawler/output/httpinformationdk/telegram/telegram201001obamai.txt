Obama vil introducere ny bankskat



 Torsdag vil USA's præsident, Barack Obama, løfte sløret for en ny bankskat, der skal inddrive nogle af de mange milliarder, der blev brugt til en finansiel hjælpepakke, som amerikanske skatteborgere finansierede.

Tarp-hjælpepakken blev brugt til at redde en række af USA's største banker, der manglede likvider på grund af den økonomiske krise.

Ifølge en højtstående embedsmand i Obama-regeringen kommer den nye skat til at inddrive op til 120 milliarder dollar, da det skønnes, at den økonomiske redningspakke har kostet skatteyderne et beløb i den størrelsesorden.

Den nye bankskat er blevet diskuteret i regeringen siden august. Ifølge den unavngivne embedsmand har det været vigtigt for Obama at sikre sig, at skatteyderne fik deres penge tilbage hurtigere end loven påkræver.

En del af bankerne, der modtog Tarp-midler, har allerede tilbagebetalt den kapital, som de modtog for at komme gennem krisen.

