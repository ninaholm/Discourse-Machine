Udgifter til fyringer trækker DSB i minus
DSB fik i første halvår et underskud før skat - regnskabet trækkes ned af omkostninger til fratrædelser.


 Togkoncernen DSB fik i første halvår et underskud før skat på 125 millioner kroner. Det er næsten dobbelt så højt som året før.
DSB forklarer i regnskabet, at resultatet er markant påvirket af effektiviseringer. Alene til fratrædelsesomkostninger har selskabet måttet udrede 183 millioner kroner.
Dermed er der, renset for poster af engangskarakter, tale om et overskud på 38 millioner kroner.
Omsætningen er netto steget med to procent til 5,5 milliarder kroner. Det tilskrives bedre passagerindtægter, mens indtægterne fra trafikkontrakter faldt, blandt andet efter overdragelse af den svenske del af Øresundstrafikken i december sidste år.
DSB fremhæver, at man har forbedret rettidigheden til 94,9 procent i fjern- og regionaltrafik - en forbedring på over fire procentpoint.
Også S-togene kører mere til tiden. Her er rettidigheden steget halvandet procent til 96,6 procent.
Antallet af passagerer steg med fire procent til 89,6 millioner.
DSB venter nu for hele året et positivt resultat før skat, før man indregner omkostninger til fratrædelsesordninger.
Forventningen er opjusteret i forhold til forventningerne i forbindelse med årsregnskabet for 2011, oplyser DSB.

