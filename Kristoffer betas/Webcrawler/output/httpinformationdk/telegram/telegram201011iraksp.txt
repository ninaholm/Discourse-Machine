Iraks partier enige om topposter
Der er enighed blandt Iraks største politiske blokke om de nominerede til de politiske topposter i landet, siger kurdisk selvstyrepræsident.


 Efter otte måneders politisk dødvande er Iraks største politiske grupperinger nu nået til enighed om, hvem der skal indtage de øverste poster i landets ny regering.
Det siger præsidenten for det kurdiske selvstyre i det nordlige Irak, Masoud Barzani.
Han bekræfter, at Nuri al-Malikis shiadominerede alliance sætter sig på premierministerposten, mens kurderne beholder præsidentposten.
Den tidligere premierminister Iyad Allawi, hvis sekulære Iraqiya-liste har opbakning fra mange sunnimuslimer, får posten som parlamentsformand.
Ifølge Barzani skal Allawi selv stå i spidsen for et nyt råd for strategisk politik.
