John Kerry dukker uventet op i Afghanistan
Den amerikanske udenrigsminister mødes mandag med Afghanistans præsident, Hamid Karzai.


 USA's udenrigsminister, John Kerry, er mandag landet i Afghanistan på et ellers uannonceret besøg, oplyser officielle amerikanske kilder.
I Afghanistan skal Kerry mødes med præsident Hamid Karzai. De to skal tale om overdragelsen af ansvar til afghanske sikkerhedsstyrker og om det forestående valg i landet.
USA og Nato arbejder på at stabilisere det krigsramte land, inden Natos kamptropper efter planen skal trækkes ud af Afghanistan i slutningen af 2014 og give ansvaret videre til afghanske tropper.
Karzai-regeringen forsøger at indlede forhandlinger med Taliban-militsen, der stadig huserer i landet efter 12 års krig.
Præsidenten rejser til Qatar i denne uge for at diskutere fredsprocessen og åbningen af et Taliban-kontor, hvor man vil kunne føre forhandlinger.
Den udvikling ser amerikanerne som et positivt tegn.
- Det er endnu et skridt på vejen mod at nå en eller anden fredsproces. Ingen forventer, at (Karzai, red.) vil sætte sig ned med Taliban om en uge. Det er en lang proces, og det her er et lille, men positivt skridt i den proces, lyder det fra officielle amerikanske kilder.
Kerrys besøg sker samme dag, som amerikanerne har overdraget det totale ansvar for det berygtede Bagram-fængsel til de afghanske myndigheder.
Bagram-fængslet ligger i en amerikansk militærbase, og det har tilbageholdt oprørere, som er fanget under USA's militære tilstedeværelse i landet.
Flere af fangerne er senere blevet overført til Guantanamo-basen.
