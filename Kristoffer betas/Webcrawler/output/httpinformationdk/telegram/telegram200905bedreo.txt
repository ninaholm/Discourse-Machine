Bedre økonomi til studerende



 Regeringen opfordrer kommunerne til lave deltidsjob til de studerende. Opfordringen kommer, efter Socialdemokraterne til gengæld har opfordret VK-regeringen til at tilbyde ledige voksne, uden uddannelse, en ny uddannelse på fulde dagpenge. Det forslag har beskæftigelsesminister Inger Støjberg (V) allerede afvist med henvisning til, at de eksisterende ordninger er tilstrækkelige.
 - Regeringen opfordrer kommunerne til at oprette stillinger, så man kan tage en uddannelse til pædagog, lærer og sygeplejerske samtidigt med, at man arbejder inden for området. Der giver en bedre økonomi for de studerende end at læse på dagpenge, skriver undervisningsminister Bertel Haarder (V) i en pressemeddelelse.
 Ifølge undervisningsministeren kan de sygeplejerskestuderende for eksempel arbejde som sosuassistent, pædagogstuderende som pædagogmedhjælper og den lærerstuderende som undervisningsassistent/ lærervikar. I mange tilfælde vil den studerende kunne få merit og tage uddannelsen til lærer eller pædagog på to år for eksempel ansøgere over 25 år med en erhvervsuddannelse og mindst to års erhvervserfaring. 
 Bertel Haarder henviser til, at flere kommuner allerede har sat det i system, så den studerende arbejder som undervisningsassistent/ lærervikar eller pædagogmedhjælper samtidigt med, at de får uddannelsen. Man kan indrette det på mange måder for eksempel således, at de arbejder tre dage om ugen og går på professionshøjskole to dage om ugen. På University College Capital har man lavet en trainee-ordning med Gentofte Kommune, hvor de lærerstuderende arbejder som undervisningsassistenter på kommunens folkeskoler i cirka 10-13 timer om ugen. På University College Lillebælt optages de pædagogstuderende som trainees med en pædagogiske arbejdsplads i Vejle Kommune. I begge eksempler får de studerende altså løn under deres uddannelse. 
