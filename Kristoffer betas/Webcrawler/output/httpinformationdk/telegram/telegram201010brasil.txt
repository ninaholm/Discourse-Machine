Brasilien skal ud i ny valgrunde
Favoritten ved det brasilianske valg, Dilma Rousseff, formår ikke at samle mere end 50 procent af stemmerne. Dermed skal landet ud i endnu en valgrunde.


 Brasilien får ikke en ny præsident med det samme. Det står klart, da det ikke er lykkes for storfavoritten til præsidentposten, den kvindelige kandidat fra Arbejderpartiet (PT), Dilma Rousseff, at samle mere end 50 procent af stemmerne.
Det kræver således over 50 procent, hvis en vinder skal kåres med det samme, og derfor skal det folkerige land gennem endnu en valgrunde, før en afløser for den populære præsident Luiz Inacio Lula da Silva kan findes.
Med 97 procent af stemmerne talt sammen havde Dilma Rousseff fået 47 procent, mens hendes nærmeste konkurrent, den konservative Jose Serra fra Socialdemokratiet (PSDB), sad på 33 procent af stemmerne. Dermed stod det klart, at de sidste stemmer ikke kunne ændre på resultatet.
Valgets store overraskelse blev formanden for Miljøpartiet, Marina Silva, som modtog omkring 20 procent af de afgivne stemmer. Før valget var hun spået til omkring 14 procent.
Den nye valgrunde finder sted den 31. oktober, og her er Dilma Rousseff stadig storfavorit.
