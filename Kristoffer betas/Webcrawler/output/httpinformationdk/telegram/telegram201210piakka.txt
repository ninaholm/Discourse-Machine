Pia K. kalder racismeanklage latterlig
"Totalt latterligt", at politiet nu inddrages i sag, hvor skoleleder skældte muslimske drenge ud, siger DF.


 Dansk Folkepartis værdiordfører, Pia Kjærsgaard, kalder det "totalt latterligt, at politiet nu skal inddrages i en sag fra Odense, hvor en skoleleder henviste til religion, da hun gav en gruppe drenge en skideballe.
- Jeg er så skide træt af jer muslimer, som ødelægger undervisningen, sagde skoleleder Birgitte Sonsby på kontoret på Ejerslykkeskolen i Odense for 14 dage siden.
Og de ord har nu ført til, at en far til en af de udskældte drenge har politianmeldt skolelederen, der ellers efterfølgende har beklaget udfaldet.
- Det er simpelthen så langt ude, at politiet skal inddrages i sådan en sag, siger Pia Kjærsgaard.
- Jeg er så forarget på skolelederens vegne over, at hun nu skal til samtale med kommunen, og hvad ved jeg, på grund af sådan noget pjat. Hun har endda beklaget ordene, så hold dog op. Der kan ryge finker af panden, og det er så det, siger hun.
Birgitte Sonsby bekræfter episoden over for Fyens Stiftstidende. Men synes imidlertid ikke, at hendes udtalelse er racistisk. Hun beklager dog over for familien.
- Der opstår en situation i undervisningen, hvor nogle børn må tilrettevises. De griner ad mig, og filmen knækker, og jeg kommer til at sige det der. Det beklager jeg, og det er jeg ked af, forklarer hun.
Men det er ikke nok for drengens far, Shaib Mansoor:
- Det her er langt over stregen. Selvfølgelig skal min søn straffes, når han gør noget dumt. Men det her er racistisk, mener han, der derfor har meldt sagen til politiet.
Odense Kommunes skolechef, Poul Anthoniussen, kalder udtalelsen fra Birgitte Sonsby helt uacceptabel og har indkaldt hende til en tjenstlig samtale i næste uge.
Juridisk set er det umiddelbart ikke en grov sag, vurderer advokaturchef hos Fyns Politi Henrik Møller.
