Højskole til fastkørte SDU-studerende



 Fastkørte studerende på Syddansk Universitet (SDU) kan nu få en fire ugers tænkepause væk fra studierne og i stedet tage på Løgumkloster Højskole. Det er et nyt pilotprojekt Pit stop som universitetet tilbyder i samarbejde med Undervisningsministeriet, skriver den seneste udgave af SDU's magasin Ny Viden.
 Første gang de studerende får mulighed for at komme væk fra universitetsmiljøet og i stedet bo på højskolen bliver i april og maj, og én af initiativtagerne har store forventninger til projektet.
 - Der tales meget om frafaldet på universiteterne, og vi håber, at et højskoleophold kan være med til at motivere flere studerende til at fortsætte deres studier, siger Johs. Nørregaard Frandsen fra Institut for Litteratur, Kultur og Medier på SDU.
 - Og de, der ikke vil fortsætte, kan forhåbentlig få inspiration til at foretage et valg, så de ikke spilder dyrebar tid på studier, som de alligevel aldrig bliver færdige med, siger han.
 Normalt kan et universitet ikke råde sine studerende til at tage på højskoleophold midt i studierne, men det er blevet muligt på grund af støtten fra Undervisningsministeriet. De studerende på Humaniora på SDU får særlige fordele, da højskoleopholdet vil blive indregnet i deres studier og giver ret til fem ECTS-studiepoints og desuden SU i perioden.
 Næste Pit stop vil blive holdt i efterårssemestret fra 16. november til 13. december.
