Bilbombe eksploderer i Libyen: Mindst seks dræbt
Op mod 15 personer er såret efter dødeligt selvmordsangreb nær den libyske by Benghazi.


 Mindst seks mennesker har mistet livet, og op mod 15 er såret, efter at en bilbombe er eksploderet i det nordlige Libyen.
Eksplosionen fandt sted ved en militærbase nær byen Benghazi. En selvmordsbomber sprængte sig selv i luften i bilen foran basen, der ligger cirka 50 kilometer fra Benghazi.
Angrebet kommer blot få dage efter, at den nyudnævnte chef for militære efterretninger i Benghazi blev snigmyrdet, da han besøgte sin familie i byen Derna.
Benghazi, der i 2011 førte an i opstanden og nedkæmpelsen af Muammar Gaddafis regime, har været hærget af opgør mellem klaner og militser, og radikale islamistiske organisationer har spredt skræk blandt byens beboere.
Sikkerhedssituationen er forværret i Libyens næststørste by de seneste par måneder, hvor angreb mod militæret og politiet sker med jævne mellemrum.
I begyndelsen af december blev en 33-årig amerikansk kemilærer skudt i Benghazi. Drabet fandt sted 15 måneder efter, at USA's ambassadør i Libyen blev slået ihjel under et angreb på det amerikanske konsulat i byen.
