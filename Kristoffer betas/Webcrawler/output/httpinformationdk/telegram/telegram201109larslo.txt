Lars Løkke vil indgå alliance med Margrethe Vestager
En VK-regering skal indgå en alliance med De Radikale, lyder det fra statsministeren


 Dagen før valget omfavner statsminister Lars Løkke Rasmussen (V) den radikale leder Margrethe Vestager.
- Det er vigtigt, at den reformalliance med De Radikale, som blev født ud af krisen, består efter valget. Det har Danmark brug for, siger Lars Løkke Rasmussen til Morgenavisen Jyllands-Posten.
Dermed skifter V-toppen kurs kort før vælgerne går til stemmeurnerne.
Statsministeren lagde godt nok op til bredt samarbejde, da han udskrev valget, men for bare to dage siden advarede Venstres næstformand, Kristian Jensen, flere medlemmer af partiledelsen kraftigt mod De Radikale.
Og så sent som i weekenden langede statsministeren ud mod kulturradikale vælgere, som sidder på cafeer på Østerbro og taler om grænseløs kærlighed. Men Løkke fastslår nu, at han ikke vil "pege fingre ad Vestager":
- Der har været spekuleret meget i. om jeg og Venstre i valgkampens slutfase ville udstede en kæmpe advarsel mod at stemme på De Radikale. Det kommer vi ikke til, siger Lars Løkke til Jyllands-Posten.
Han ønsker tværtimod, at en VK-regering efter valget skal indgå en alliance med De Radikale om reformer af Danmarks økonomi og lave en ny greencard-ordning på udlændingeområdet.
Margrethe Vestager kvitterer med at invitere Løkke med i den alliance, som hun for nylig indgik med De Konservatives Lars Barfoed.
- Jeg opfatter det som et vigtigt signal fra Løkke om, at han er parat til at samarbejde hen over midten, hvis Helle Thorning-Schmidt vinder valget, siger Margrethe Vestager til Jyllands-Posten.
