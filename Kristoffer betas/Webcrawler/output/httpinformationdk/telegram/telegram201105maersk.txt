Mærsk starter året med milliardoverskud
I årets første tre måneder fik A.P. Møller-Mærsk et overskud før skat på 15 milliarder kroner.


 A.P. Møller-Mærsk kom ud af årets første kvartal med et overskud før skat på 15 milliarder kroner.
Det er en fremgang på hele 55 procent i forhold til samme periode året før. Omsætningen steg med 10 procent til 79,1 milliarder - primært på grund af højere fragtrater.
Containerforretningen Maersk Line fik et resultat på 2,4 milliarder - en fremgang på 165 procent i forhold til samme periode året før, hvor det var 904 millioner kroner.
A.P. Møller-Mærsk venter, at den globale efterspørgsel på søfragt af containere vil vokse med seks til otte procent i år. Men forventer også, at tilgangen af nye containerskibe vil matche eller vokse mere end fragtmængderne - særligt på Asien-Europa-ruten.
Derfor vil der fortsat være pres på fragtraterne i første halvdel af 2011, mens containermarkedet vil blive stærkere i anden halvdel af året. Nedad trækker også stigende brændstofpriser og højere priser for leje af skibe.
Olieforretningen Maersk Oil fik fremgang i omsætning på 25 procent til 16,8 milliarder, mens resultatet før skat steg med 37 procent til 11,1 milliarder kroner - primært på grund af højere oliepris, der delvist har opvejet en lavere andel af produktionen.
Også olieforretningen får et lavere resultat i hele 2011 på grund af højere omkostninger til efterforskning og en lavere andel af olie- og gasproduktionen som vil være 13 procent lavere end i sidste år samt en oliepris på i gennemsnit 100 dollar per tønde.
A.P. Møller-Mærsk anfører i sin kvartalsmeddelelse, at der er betydelig usikkerhed knyttet til forventningerne for hele 2011 på grund af udviklingen i verdensøkonomien og de globale handelsvilkår.
Oliepriserne er påvirket af den politiske uro i Nordafrika og Mellemøsten og det påvirker A.P. Møller-Mærsk.
I 2010 fik A.P. Møller-Mærsk et overskud før skat på 54,4 milliarder - det bedste resultat nogensinde.
