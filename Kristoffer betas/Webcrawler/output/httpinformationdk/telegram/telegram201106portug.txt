Portugal strammer bæltet mere end påkrævet
Portugals nye regering er klar til at gennemføre langt større besparelser end EU og IMF kræver.


 Portugals nye regering vil gå meget langt for at rette op på landets skrantende økonomi. Den socialdemokratiske premierminister Pedro Passos Coelho vil faktisk skære dybere end hvad både EU og Den Internationale Valutafond (IMF) kræver i forbindelse med kriselån.
Da Coelho tirsdag lagde regeringsprogrammet frem, var der både omfattende privatiseringer og store budgetbesparelser på dagsordenen.
Regeringen vil sælge statens andel i energiselskabet EDP, flyselskabet TAP og banken BPN.
Desuden vil Coelho standse en række igangværende infrastrukturprojekter, herunder bygningen af højhastighedsbane mellem Lissabon og Madrid, der koster 25 milliarder kroner. Regeringen vil også genoverveje opførelsen af en ny international lufthavn.
Coelho er desuden klar til delvist at privatisere landets statslige radio- og tv-kanal og nyhedsbureauet Lusa.
EU og IMF gav tidligere i år et kriselån på 78 milliarder euro til Portugal for at hindre en omfattende europæisk kreditkrise. Portugiserne skulle til gengæld love reformer, nedskæringer og privatiseringer.
Portugals budgetunderskud skal samtidig nedbringes fra 9,1 procent i år til tre procent i 2013.
Coelho understreger, at han er klar til at gå længere end EU og IMF's krav for at nå sine mål. Derfor må portugiserne også finde sig i færre fridage, højere skatter og færre sociale ydelser.
