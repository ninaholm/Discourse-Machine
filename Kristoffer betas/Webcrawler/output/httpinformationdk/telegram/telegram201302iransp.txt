Irans præsident besøger Egypten for første gang i 34 år
Irans præsident er i Egypten for at styrke båndene mellem de to store muslimske lande.


 Irans præsident, Mahmoud Ahmadinejad, landede tirsdag formiddag i lufthavnen i Egyptens hovedstad, Kairo.
Det er første gang siden den iranske revolution i 1979, at en iransk statsleder har egyptisk grund under fødderne.
Egyptisk stats-tv sendte direkte fra den historiske begivenhed. Og Egyptens befolkning kunne følge med, da Mahmoud Ahmadinejad blev budt velkommen af Egyptens præsident, Mohamed Mursi.
Før Ahmadinejad forlod Iran, fortalte han, at besøget meget gerne skulle styrke de bilaterale bånd mellem de to store muslimske lande.
- Jeg vil forsøge at bane vejen for et udviklende samarbejde mellem Iran og Egypten, udtalte præsidenten til det iranske nyhedsbureau Irna ifølge AFP.
Mahmoud Ahmadinejad skal tilbringe tre dage i Kairo. Her skal han blandt andet deltage i en Organisation of Islamic Cooperation-konference samt mødes med flere egyptiske politikere.
Båndene mellem Iran og Egypten bliver slidt ned, da egypterne under store iranske protester i 1980 skrev under på en fredsaftale med Israel.
Egypterne har indtil for nylig været tilbageholdende over for iranske tilnærmelser. De to lande har stadig forskellige synspunkter på flere områder.
Eksempelvis støtter Iran den syriske præsident, Bashar al-Assad, mens Egypten står i spidsen for de lande, der kræver, at præsidenten trækker sig tilbage.
- Hvis Teheran (Irans hovedstad. red.) og Kairo kan diskutere regionale og internationale emner ansigt til ansigt, vil mange ting ændre sig, siger Mahmoud Ahmadinejad til Irna.
