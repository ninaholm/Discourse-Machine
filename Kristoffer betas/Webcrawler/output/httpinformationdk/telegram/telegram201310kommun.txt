Kommune følger omstridt boligforening i Kokkedal tæt
Boligbestyrelsen i Egedalsvænge nedlagde to klubber uden beføjelser. Fredensborg Kommune holder nu ekstra øje.


 Fredensborg Kommune i Nordsjælland har med borgmester Thomas Lykke Pedersen (S) i spidsen mandag aften besluttet, at situationen omkring en beboerbestyrelse i Egedalsvænge i Kokkedal "påkalder sig særlig opmærksomhed og skal følges tæt".
Årsagen skyldes, den lokale afdelingsbestyrelse er blevet beskyldt for at lukke to beboerklubber efter råd og vejledning fra den islamiske organisation Hizb ut-Tahrir.
- Der skal være plads til alle i de almene boligafdelinger. Også i Egedalsvænge, siger borgmester Thomas Lykke Pedersen i en pressemeddelelse.
- Nu vil vi sammen med Boligforeningen 3B følge situationen tæt, og er der behov for yderligere tiltag, vil vi selvfølgelig diskutere dette, siger borgmesteren.
Afdelingsbestyrelsen har valgt at annullere kontrakten med en billardklub med 36 år på bagen og en klub kaldet "Hyggeklubben", hvor medlemmerne mødes til dart og kaffe.
Bestyrelsen siger, at de vil lukke klubberne, fordi "en håndfuld beboere får stillet 2/3 af afdelingens brugervenlige lokaler til rådighed syv dage om ugen på bekostning af flere hundrede beboere".
På rådhuset i Fredensborg Kommune var situationen på dagsordenen til et møde i Økonomiudvalget mandag aften, hvor repræsentanter fra Boligforeningen 3B deltog og redegjorde for den aktuelle situation.
Boligforeningen 3B fortalte, at de har irettesat afdelingsbestyrelsen, og at bestyrelsen ikke har ret til at smide de to klubber på porten.
Afdelingsbestyrelsen har nemlig ikke kompetence til at opsige for eksempel billardklubbens brug af lokaler, men skal tage det op på et højere niveau.
- Mødet understreger også behovet for at sikre, at afdelingsbestyrelsen varetager alles interesser. Også dem, der ikke har stemt på dem, siger Steffen Morild, formand for Boligforeningen 3B.
Birte Vestergaard, der er næstformand i boligforeningen, mener, der er tale om en mistænkeliggørelse, når foreningen kritiseres for at have bestyrelsesmedlemmer, der er medlem af Hizb ut-Tahrir.
Bestyrelsen vakte første gang interesse i offentligheden, da det muslimske flertal nægtede at opsætte et juletræ i området.
