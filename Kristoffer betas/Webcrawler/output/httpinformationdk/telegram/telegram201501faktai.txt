FAKTA: Israels og palæstinensernes problemer
Israelere og palæstinensere har i årtier kæmpet om det samme land. Her er nogle af problemerne


 Israel erobrede Sinai-ørkenen fra Egypten, Golanhøjderne fra Syrien, Vestbredden og Østjerusalem fra Jordan og Gazastriben fra Egypten under Seksdageskrigen i 1967.
* Sinai er givet tilbage til Egypten.
* Golanhøjderne holder Israel besat og har annekteret. Dem har Syrien krævet tilbage under fredsforhandlinger, der ikke har bragt succes.
* Israel trak i 2005 militær og bosættere ud af Gazastriben. Siden har Hamas taget magten i området, som Israel holder skarpt øje med fra land, fra havet og luften for at hindre, at Hamas får tilført våben. Der har været flere blodige opgør mellem Israel og Hamas, som også har begået en lang række terrorangreb i Israel.
* Østjerusalem har Israel annekteret. Det samlede Jerusalem har Israel udråbt til sin hovedstad. Det er ikke internationalt anerkendt.
* Vestbredden er fortsat besat af Israel. Flere hundrede tusinder israelske bosættere bor i enklaver i området. I de store byer er der palæstinensisk selvstyre.
* De palæstinensiske myndighederne arbejder på at etablere en palæstinensisk stat i Gaza, Vestbredden og med Østjerusalem som hovedstad.
* Det har repræsentanter fra Israel og selvstyremyndighederne forhandlet om i 20 år, men processen er fastlåst.
* Nogle af de store problemer er blandt andet status for Østjerusalem, skæbnen for de israelske bosættere på Vestbredden, skæbnen for palæstinensiske flygtninge, der blev tvunget på flugt af mellemøstkrigene, samt at Hamas ikke anerkender staten Israel.
