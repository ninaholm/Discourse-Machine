Flere penge i danske lommer end før krisen
I nogle kommuner har borgerne nu op mod 15.000 kroner mere om året at gøre godt med end før krisen.


 De fleste danskere har formentlig en opfattelse af, at vi har været i konstant krise, lige siden det økonomiske tilbageslag begyndte i 2008.
Men nu viser en analyse fra Arbejderbevægelsens Erhvervsråd, at krisen - i gennemsnit i forhold til danskernes privatøkonomi - var overstået efter bare tre år, skriver LO's Ugebrevet A4.
Godt nok ramte krisen hårdt i 2008 og 2009, hvor tusinder af mennesker mistede deres job, og borgerne i nogle af landets bedst stillede kommuner tabte helt op til 50.000 kroner i deres årlige indkomst efter skat.
Men allerede i 2010 var den gennemsnitlige indkomst efter skat højere, end da finanskrisen ramte landet.
Forklaringen skal findes i VK-regeringens Forårspakke 2.0 fra 2010, mener professor i økonomi Michael Svarer fra Aarhus Universitet.

- I 2008 var der mange, der mistede deres job, men for de, som beholdt jobbet, har der stadig været lønstigninger. Der var nogle ret markante skattelettelser i 2010, som gjorde, at de disponible indkomster steg ret meget der, siger han til Ugebrevet A4.
For eksempel havde landets rigeste indbyggere - der bor i Gentofte Kommune - en gennemsnitlig indkomst efter skat på 393.000 kroner i 2010.
 I 2007 før krisen satte ind var det tilsvarende beløb 382.000 kroner. Det vil sige, at trods den historisk hårde finanskrise steg den årlige, disponible indkomst hos de rigeste borgere i Danmark med knap tre procent fra 2007 til 2010.
I Langeland, der traditionelt er en udfordret kommune, steg den gennemsnitlige indkomst i perioden også. Dog en kende mere beskedent. Men den steg. Fra godt 197.000 kroner årligt til 199.000 kroner, hvilket svarer til en vækst på 0,8 procent.
Kun i seks kommuner - Hørsholm, Vallensbæk, Greve, Tønder, Halsnæs og Solrød - faldt den gennemsnitlige indkomst fra 2007 til 2010.
