Rusland lover svar på USA-trusler om sanktioner
Det vil ikke passere uden reaktion, hvis USA gør alvor af sanktionstrusler mod Moskva, siger viceminister.


 Rusland vil være klar med et modsvar, hvis USA gør alvor af de seneste trusler om flere sanktioner, lover den russiske viceudenrigsminister, Sergej Rjabkov.
- Det er helt sikkert, at vi ikke kommer til at lade dette passere uden reaktion, siger Rjabkov til det russiske nyhedsbureau Interfax.
USA vedtog fredag desuden et lovforslag, der tillader amerikanerne at sende våben til Ukraine.
- Vi er naturligvis bekymret over, hvordan vindene blæser på Capitol Hill, siger Rjabkov med henvisning til Kongressen i Washington.
- Vi ser Kongressens godkendelse af dette forslag som endnu et bevis på den antirussiske stemning og et forsøg på at diktere beslutninger mod os, hvilket vi betragter som helt og aldeles uacceptabelt, siger Sergej Rjabkov.
Rusland og USA har ad flere omgange indført sanktioner imod hinanden som følge af situationen i Ukraine, hvor Vesten fastholder, at russerne fortsat spiller en væsentlig rolle i at holde konflikten gående.
Desuden fordømmes Ruslands annektering af sortehavshalvøen Krim. Rusland er stort set alene om at kalde halvøen russisk.
Ifølge Rjabkov ventes udenrigsminister Sergej Lavrov at tage sagen om de amerikanske sanktionstrusler op med sin amerikanske kollega John Kerry, når de to mødes i Rom mandag.
De to politikere skal desuden drøfte palæstinensernes ønske om at blive anerkendt i FN og konflikten i Syrien.
