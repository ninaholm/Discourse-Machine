Universiteterne får flere studerende
Der skal oprettes 400 nye studiepladser på universiteterne inden for områder med gode jobchancer.


 Regeringen vil med flere hundrede nye studiepladser på universiteterne sikre, at den kan leve op til sin målsætning om, at mindst halvdelen af alle unge skal have en videregående uddannelse i 2015.
Berlingske Tidende skriver, at videnskabsminister Charlotte Sahl-Madsen (K) netop har indgået en aftale med Danske Universiteter om, at universiteterne næste år skal optage yderligere knap 400 studerende.
 Ifølge ministeren "skal de optages på uddannelser, hvor mulighederne for beskæftigelse er gode".
Det gælder bl.a. ingeniør- og økonomiuddannelser og datalogi, som der ifølge videnskabsministeren er så stor efterspørgsel på i dansk erhvervsliv, at universiteterne ikke kan opfylde den. 
Hun forklarer, at det frem til 2015 er nødvendigt at oprette omkring 1150 nye studiepladser for at opnå målsætningen om, at 50 procent eller flere af de unge får en videregående uddannelse. 
Det betyder, at universiteterne skal øge informationen om de studiepladser, hvor der er gode muligheder for at få et arbejde, siger hun til Berlingske Tidende.
Charlotte Sahl-Madsen tilføjer, at "det høje optag" på cirka 23.000 studerende i sommer bidrager til at opnå målsætningen.
