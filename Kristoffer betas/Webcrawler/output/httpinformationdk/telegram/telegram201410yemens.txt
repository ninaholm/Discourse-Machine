Yemens premierminister går af efter 33 timer på posten
Ahmed Awad bin Mubarak kunne kalde sig Yemens premierminister i godt et døgn, før det blev for meget.


 Yemen står uden premierminister, efter at Ahmed Awad bin Mubarak torsdag har valgt at træde tilbage.
Han nåede at sidde på posten i 33 timer.
Mubarak oplyser i en besked på Facebook, at han ikke længere er premierminister, skriver Reuters.
Han nævner ikke noget om de massedemonstrationer, der har været varslet i landet. Bag protesterne står houthi-oprørere, som mener, at Mubarak blev udnævnt som resultat af "udenlandsk indblanding".
Abdulmalik al-Houthi, der er leder af den shiamuslimske houthi-milits, har i tv-transmitterede taler onsdag advaret om, at demonstrationer i gaderne kunne få følgeskab af andre og mere hårdhændede metoder for at få Mubarak afsat som premierminister i landet.
- Jeg forsikrer jer, at der sammen med marcherne i morgen (torsdag, red.), med Guds vilje vil blive taget vigtige skridt, som vil korrigere denne fejl, som er en uacceptabel fejl, sagde han.
Præsident Abd-Rabbu Mansour Hadi har ifølge regeringskilder accepteret Mubaraks ønske om ikke længere at være Yemens premierminister, mens houthi-oprørerne samtidig har besluttet ikke at eskalere situationen yderligere, skriver det statslige nyhedsbureau.
I september blev mindst 200 personer dræbt under voldsomme kampe i Yemen. Mindst 120 personer mistede livet i det nordlige Yemen i maj, da regeringsstyrker og shiamuslimske houthi-oprørere stødte sammen.
Houthi-oprørere er bredt anklaget for at modtage støtte fra det shiamuslimske Iran.
