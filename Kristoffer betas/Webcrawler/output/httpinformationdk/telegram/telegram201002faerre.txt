Færre børn bliver anbragt uden for hjemmet



 Antallet af små børn, der bliver anbragt på døgninstitutioner er rekord lavt og de, der bliver anbragt, er blevet ældre. Det viser en ny undersøgelse foretaget af Socialpædagogerne. 
På døgninstitutionerne for de mindste børn er antallet i 2009 ni procent lavere end i 2008 og 15 procent lavere end i 2004. 
Undersøgelsen kortlægger desuden, at alderen af de anbragte børn er stigende. I 2009 har halvdelen af undersøgelsens adspurgte døgninstitutioner ikke modtaget ét barn under to år. 
Det lave antal anbringelser og den stigende alder på de anbragte børn er en farlig cocktail, mener formanden for Socialpædagogerne. 
- Tallene viser med stor tydelighed, at den tidlige indsats ikke bliver prioriteret i kommunerne. Når døgninstitutionerne kan fortælle om ældre og mere skadede børn, så fortæller det mig, at der skulle vare blevet grebet ind tidligere, siger formanden for Socialpædagogerne Kirsten Nissen i en pressemeddelelse. 
Undersøgelsen viser tilmed, at døgninstitutionerne oplever at modtage børn efter en mislykket anbringelse i familiepleje. 
- Kommunerne skal være meget bedre til at bruge døgninstitutionerne i forhold til at finde den rigtige anbringelse for de små børn. De skal blive meget bedre til at støtte familieplejerne med den vanskelige opgave, som et særligt udsat barn kan være, udtaler Kirsten Nissen. 

