Løkke: Regeringen må sætte skred i vækstplan nu
Erhvervslivet er ved at miste tålmodigheden med forhandlingerne om en vækstplan. Løkke håber på hurtig aftale.


 Efter mere end seks ugers politiske forhandlinger om regeringens vækstplan er erhvervslivets tålmodighed med regeringen og den borgerlige opposition sluppet op.
Dermed stiger presset nu på finansminister Bjarne Corydon (S), Venstres Lars Løkke Rasmussen og De Konservatives Lars Barfoed.
Før dagens møde i Finansministeriet forsøgte Lars Løkke Rasmussen og Lars Barfoed at placere skylden for de langsommelige forhandlinger hos regeringen:
- Vi kommer hver gang vi bliver kaldt. Sidste gang var før påske. Vi håber, der snart kommer skred i det, siger Lars Løkke Rasmussen.
Han indledte forhandlingerne med at sige, at regeringens udspil var designet efter Venstres politik - alligevel er der gået flere uger med forhandlinger. Men det er op til Corydon at løse op for situationen, mener Løkke:
- Regeringen sidder i den udfordring, at de skal finde en løsning med både Venstre, De Konservative og Dansk Folkeparti. Det er finansministerens ansvar. Men vi har masser af velvilje til at nå en aftale.
Samme melding kommer fra Lars Barfoed:
- Vi har ikke været indkaldt til møder siden før påske. Indtil nu har regeringen ikke formået at få skred i forhandlingerne. Det er regeringens ansvar. Det er ikke op til os, siger Lars Barfoed.
Dansk Industri og Dansk Erhverv opfordrer parterne til hurtigt at blive enige om planen, der frem mod 2020 skal skabe 150.000 job, ellers går det ud over danske virksomheder.
- Vi ønsker selvfølgelig, at vækstplanen bliver vedtaget, fordi det er et vigtigt bidrag til at skabe tillid til, at virksomhederne kan investere i Danmark, siger Karsten Dybvad, administrerende direktør i Dansk Industri, til Information.
- Derfor må regeringen og oppositionspartierne meget gerne nå en aftale. Vi kan jo se på udtalelserne fra både Venstre og Konservative, at det er en politik, de kan støtte. Derfor har vi al god grund til at tro på, at politikerne snart må være færdige, tilføjer han.
