Børnehaver forbyder kys og doktorlege
Bekymrede forældre presser børnehaver til at sætte grænser for podernes kropslige interaktion


 Kys på munden og doktorleg i puderummet er ikke længere en naturlig del af det at gå i børnehave. Seks ud af ti børnehaver har lavet regler for børnenes nøgenhed og kropslige interaktion, skriver Politiken.
De udbredte regler passer med familievejleder Lola Jensens erfaringer. Hun oplever en frygt hos forældrene for, at deres børn skal blive krænket seksuelt. Enten af andre børn eller af personalet.
- Dagens forældre er meget mere forskrækkede, end man har været før, siger familievejleder Lola Jensen.
- Der skal bare falde ét ord - for eksempel bolleleg - fra deres barn, så bliver de frygtelig bange og skynder sig at kontakte personalet eller går direkte til kommunaldirektøren eller ringer rundt til alle de andre forældre, forklarer hun.
Tallene stammer fra undersøgelsen "Doktorleg i børnehaven", som er baseret på svar fra hver femte danske børnehaveleder. Den viser, at halvdelen af børnehaverne har en regel om, at børnene skal have underbukser på.
Samtidig har hver tiende institution forbudt, at børnene kysser hinanden på munden, mens hver sjette har forbudt de såkaldte "numselege".
Reglerne er imidlertid ikke til gavn for poderne, mener børnepsykolog Margrethe Brun Hansen.
- Hvis legene forbydes, lærer børnene ikke at passe på sig selv. Så foregår de bare i skjul, og det øger risikoen for dårlige oplevelser, siger hun.
 Hun så hellere, at børnene blev trænet i selv at sige stop, hvis legen går for vidt.
Hos pædagogernes fagforening, Bupl, har man ingen anbefalinger på området.
- Der er et overdrevent fokus på pædofili i medierne, og det gør selvfølgelig både forældre og pædagoger bange, påpeger formand Henning Hansen.
- Vi skal finde det naturlige leje: Give plads til den naturlige nysgerrighed og samtidig sikre trygheden for forældrene, siger han.
