Borgerlige strides om UM-konsulent



 De Konservative og Dansk Folkeparti er røget i totterne på hinanden over Udenrigsministeriets brug af en dansk-palæstinensisk konsulent.
 DF raser over, at Udenrigsministeriet ved flere lejligheder har haft formanden for Dansk-Palæstinensisk Venskabsforening, Fathi El-Abed, der også er kandidat for SF til europaparlamentsvalget, ansat på kontrakt til at arrangere dialogmøder i Mellemøsten. Fathi El-Abed har talt med religiøse og politiske ledere i Libanon, Syrien, Jordan og på Vestbredden i forbindelse med Muhammedkriserne.
 DF mener ikke, at El-Abed skal repræsentere de danske myndigheder i udlandet, mens De Konservative er lodret uenig i kritikken.
 - I Danmark har vi ikke "berufsverbot". Man står ikke og læser i partibøger, når man ansætter folk. Hverken i det private eller i det offentlige. Enhver har ret til og adgang til et job efter kvalifikationer og ikke efter partitilhørsforhold. Derfor mener jeg, at kritikken er skudt over målet, siger De Konservatives udenrigsordfører, Tom Behnke, til Ritzau.
 Berufsverbot stammer fra Tyskland i 1970'erne, hvor man indførte et forbud mod at ansætte folk i offentlige stillinger på grund af mistanke om forfatningsfjendtlig indstilling. Forbuddet var hovedsageligt rettet mod ansatte med kommunistiske sympatier. 
 Det er Dansk Folkepartis Martin Henriksen, der langer ud efter Udenrigsministeriets samarbejde med Fathi El-Abed. Han finder det problematisk, at Udenrigsministeriet har oplyst, at ministeriet "af hensyn til ytringsfriheden" ikke blander sig i, hvad Fathi El-Abed siger, når han er ude.
 - Jeg synes, det er noget værre rod. Er det så SF's politik, han tager ud med? siger Martin Henriksen til Berlingske Tidende.
 Fathi El-Abed ser derimod ikke noget problem i, at han tager til Mellemøsten for Udenrigsministeriet.
 - Han skulle bare vide, at jeg flere gange har forsvaret Dansk Folkeparti og forklaret, at partiet ikke er racistisk, men blot har stærke meninger, siger Fathi El-Abed. 
