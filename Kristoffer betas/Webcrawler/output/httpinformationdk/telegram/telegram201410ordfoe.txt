Ordførere: Regeringens ligestillings-politik er gået i stå
Politikere i ligestillingsudvalget har intet at lave, mener SF, som kalder minister i samråd.


 I Folketinget undrer både de røde og de blå ligestillingsordførere sig over, at regeringen ikke har flere ambitioner på ligestillingsområdet i den sidste samling inden valget.
Det skriver Politiken.
- Vi står tilbage med et ligestillingsministerium, en ligestillingsminister og et ligestillingsudvalg, som ikke har noget at lave, fordi regeringen åbenbart har aflyst ligestillingskampen, siger Özlem Cekic fra SF til Politiken.
Hun kalder nu ligestillingsminister Manu Sareen (R) i samråd for at høre, hvad han vil bruge folketingsåret på.
Folketingets udvalg skal først og fremmest arbejde med lov- og beslutningsforslag. Men dem er der ingen af i ligestillingsudvalget, der blev oprettet i 2011.
Enhedslistens ligestillingsordfører, Johanne Schmidt-Nielsen, savner tiltag for at mindske lønforskelle, rette op på skæv fordeling af barsel og for at udligne ulighed i pensionsformuer.
De borgerlige ligestillingsordførere er på sin vis glade for, at regeringen ikke vil søsætte flere ligestillingsinitiativer, da det flugter med deres politik.
Dansk Folkepartis ligestillingsordfører, Pia Adelsten, var ret bekymret over ligestillingspolitikken, da flertallet blev rødt. Nu undrer hun sig over, at der ikke er mere at lave for medlemmerne af ligestillingsudvalget.
- Det er aldeles underligt. Når der nu er en ligestillingsminister, et ligestillingsministerium og et ligestillingsudvalg, så burde det jo vrimle med forslag på ligestillingsområdet, men det gør det ikke. Der er ingenting. Som ligestillingsordfører kan jeg tage det helt afslappet, siger Pia Adelsten til Politiken.
Ligestillingsminister Manu Sareen (R) undrer sig over kritikken og peger på, at regeringen også fremmer ligestillingen via tiltag, der ikke foregår gennem lovgivning.
