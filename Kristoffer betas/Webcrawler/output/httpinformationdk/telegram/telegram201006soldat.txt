Soldater vil aflevere medaljer i protest
Forsvarsminister Gitte Lillelund Bech håner krigsveteraner, når hun siger, at de selv må henvende sig efter hjælp med psykiske problemer, siger vrede veteraner.


 Flere af de danske krigsveteraner er så vrede, at de vil indsamle deres medaljer for deres udsendelser og i protest returnere dem til forsvarsminister Gitte Lillelund Bech (V).
Vreden skyldes, at ministeren søndag udtalte, at danske krigsveteraner med psykiske problemer selv må henvende sig til det psykiatriske system, hvis de har brug for hjælp, skriver Morgenavisen Jyllands-Posten. 
- Vi er rystede over at have en forsvarsminister, som kan sige sådan, siger Lars Christensen, formand for foreningen Krigsveteraner og pårørende, som organiserer flere end 100 veteraner.
- Det er en stor hån mod de mennesker, som i dag lider efter at have tjent Danmark. Vi opfordrer alle veteraner til at sende deres medaljer til os, og så vil vi returnere dem til ministeren. Når Gitte Lillelund Bech sender folk i krig, er det også hendes ansvar at behandle dem ordentligt, når de kommer hjem. Så opfordrer man ikke bare folk til at ringe, siger han.
Konstablernes formand, Flemming D. Vinther, har forståelse for initiativet. 
Gitte Lillelund Bech beklager, at soldaterne føler sig svigtet, men fastholder, at tvungen behandling ikke er løsningen.
