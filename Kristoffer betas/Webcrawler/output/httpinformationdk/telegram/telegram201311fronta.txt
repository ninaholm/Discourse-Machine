Frontalt sammenstød på farlig vej: 26 dræbt i Sydafrika
Lastbilchauffør ville køre uden om parkeret køretøj, men endte i dødeligt sammenstød med bus fra hovedstaden.


 26 mennesker har mistet livet efter et frontalt sammenstød mellem en bus og en lastbil i Sydafrika. 11 personer er alvorligt kvæstet.
Ulykken skete mandag aften på en strækning omkring 100 kilometer fra hovedstaden Pretoria, hvor bussen kom kørende fra. En lastbil afveg fra kørebanen og kørte direkte ind i bussen, lyder det.
- Lastbilchaufføren forsøgte at undvige et parkeret køretøj og kolliderede med bussen, siger en talsmand for de lokale myndigheder.
- Vi er usikre på, om lastbilchaufføren og buschaufføren overlevede ulykken, tilføjer talsmanden.
De sårede er kørt til et hospital i nærheden. Ud over de 11 alvorligt kvæstede er 12 lettere såret.
Omkring 50.000 mennesker rejser hver dag til og fra Pretoria med bus ad den smalle og farlige strækning, hvor der ofte sker ulykker.
Lastbilerne i Sydafrika er ofte overlæssede og i dårlig stand samtidig med, at chaufførerne er tilbøjelige til at trykke for meget på speederen.
I sidste måned blev 18 mennesker kvæstet i en busulykke, og der er jævnligt historier i medierne om dødelige trafikulykker på Moloto-vejen.
