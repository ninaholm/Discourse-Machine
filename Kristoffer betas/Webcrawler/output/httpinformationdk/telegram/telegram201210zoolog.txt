Zoolog slår fast: Ulven kommer
Nye opgørelser fra ulveeksperter viser, at ulven inden for de seneste år er kommet meget tættere på Danmark


  Ulven kommer måske tilbage til Danmark efter 200 år i eksil. I hvert fald tyder meget på, at det er lykkedes for otte ornitologer at tage billeder af en ulv i Nationalpark Thy.
Observationen har skabt debat om sandsynligheden for, at en vild ulv af sig selv kan indvandre til Danmark.
Nu fortæller zoolog Mogens Trolle, Statens Naturhistoriske Museum, at helt nye opgørelser fra ulveeksperter i Tyskland viser, at ulven inden for de seneste år er kommet tættere på Danmark.
- For tre måneder siden var de tyske ulveeksperter sensationelt i stand til ved hjælp af fotofældebilleder og dna-prøver at bevise tilstedeværelsen af en ulv i Slesvig-Holsten.
- Det var første gang i to århundreder, at man med sikkerhed har registreret en vild ulv i delstaten. Lokaliteten var Segeberg - blot 100-110 kilometer fra grænsen til Danmark, oplyser Mogens Trolle.
Ulven blev regnet for udryddet i Tyskland i 1850. Men i år 2000 blev der for første gang i 150 år født vilde ulveunger i vores naboland.
Siden har ulvene spredt sig videre ind i Tyskland, og de seneste par år har man ifølge zoologen set, at de er kommet nærmere og nærmere Danmark.
Selvom det viser sig ikke at være en ulv, som ornitologerne har observeret i Nationalpark Thy, er sagen klar, lyder det fra Mogens Trolle. Ulven kommer:
 - Den allerseneste rapport fra syd for grænsen var en observation af en ulv 12 kilometer sydøst for Flensborg for kun to uger siden.
- Observationen er ikke bekræftet af eksperterne, men sagen er klar: Ulven kommer. Hvad enten det viser sig at være en ulv eller ej i Thy, så tyder alt på, at ulven er på vej til at vende hjem til Danmark.
Statens Naturhistoriske Museum har udlovet en dusør på 5000 kroner til den, der kan fremvise en videooptagelse af dyret fra Thy.
