Langt færre danske soldater såres i Afghanistan
Antallet af danske soldater, der bliver såret i Afghanistan, er faldet markant, viser tal fra Forvaret.


 Antallet af danske soldater, der bliver såret i tjeneste i Afghanistan, falder markant. Det viser en opgørelse, som Forsvarets Personeltjeneste har lavet for Ritzau.
Opgørelsen viser, at i alt fire danske soldater fra det senest udsendte hold, blev såret i tjeneste fra august sidste år og frem til februar i år.
Til sammenligning blev 20 soldater fra det forrige hold - Hold 13 - såret i Afghanistan, mens 25 blev registreret såret for et år siden.
Opgørelsen viser desuden, at 373 soldater er blevet hjemsendt fra tjeneste siden august 2007 og frem til i dag.
Den hyppigste årsag til hjemsendelserne er angivet som "sociale årsager", der står for 119 hjemsendelser. Derudover er soldater i 75 tilfælde blevet hjemsendt på grund af "psykiske årsager".
Om faldet i antallet af sårede siger formanden for Hærens Konstabel- og Korporalforening (HKKF), Flemming Vinter:
- Det handler i al væsentlighed om, at operationsmønstret er blevet ændret. Der er jo en kampenhed mindre dernede, så der er simpelthen færre af vores folk på jorden, siger han.
- Og de danske soldater har jo i årevis arbejdet hen imod dels at samarbejde tættere med afghanske enheder, og dels at overdrage opgaver til afghanerne, hvor vi i højere grad holder os i baggrunden, siger han.
- I dag er vi mere optaget af træning og at være mentorer for de afghanske enheder i stedet for selv at ligge derude, som vi gjorde for et års tid siden, lyder det fra Flemming Vinter.
Det hårdest ramte hold udsendte soldater var Hold 9, der gjorde tjeneste i Afghanistan fra februar til august 2010. Her blev 61 soldater såret, heraf 17 alvorligt.
I alt har 43 danskere mistet livet i Afghanistan. De 37 er dræbt i kamphandlinger. I slutningen af 2014 vil det efter planen være slut med danske kamptropper i Afghanistan.
