Aftale: Gymnasielærerne skal undervise mere
Gymnasielærerne tabte armlægningen med finansminister Bjarne Corydon om deres arbejdstid.


 Gymnasielærerne opgiver krav om arbejdstid i ny overenskomst. Fremover skal lærerne på de danske gymnasier til at undervise mere.
Det ligger fast, efter at finansminister Bjarne Corydon (S) fredag nåede til enighed med Centralorganisationernes Fællesudvalg (CFU) og AC om nye overenskomster på statens område.
- Der er tale om et solidt resultat, hvor forhandlerne fra CFU og AC har udvist ansvarlighed i forhold til at nå et samlet resultat, som Danmark har brug for i den nuværende situation. Det vil jeg gerne kvittere for, siger Bjarne Corydon i en pressemeddelelse.
Overenskomsten betyder, at finansministeren har haft held til at komme af med de gældende arbejdstidsregler for gymnasielærerne, så der i fremtiden vil være ensartede arbejdstidsvilkår for alle gymnasiale lærere.
Dermed får skoleledelserne på de enkelte skoler fremover bedre mulighed for at afgøre, hvor meget tid, lærerne skal bruge på forberedelse og undervisning.
Regeringens ønske om et opgør med reglerne for gymnasielærernes arbejdstid kommer, efter at en rapport fra Rigsrevisionen har peget på, at hverken de almene gymnasier eller erhvervsgymnasierne bruger lærerressourcerne tilstrækkeligt effektivt.
Det skyldes ifølge Rigsrevisionen, at lærerne får tildelt den samme tid til arbejdsopgaverne uanset fagenes indhold, lærernes forudsætninger for at løse opgaven, eller om lærerne underviser flere hold sideløbende.
Ifølge Rigsrevisionen underviser en gymnasielærer i gennemsnit ni timer om ugen.
