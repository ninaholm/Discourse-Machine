Norge og Sverige er ramt af isglatte veje
Plusgrader i luften og frost i jorden har givet spejlglatte veje i store dele af både Sverige og Norge.


 Mens tæt tåge forårsagede flere trafikuheld i Danmark, så var både i Norge og Sverige ramt af spejlglatte veje, skriver de norske og svenske nyhedsbureauer torsdag.
Chefen for færdselspolitiet i Norge fraråder al unødvendig udkørsel anden juledag, efter at fem mennesker er blevet dræbt i trafikken.
- Mange steder i landet bør bilister undlade at køre ud, hvis ikke det er nødvendigt. Kort og godt. Det er en stærk advarsel, men det er vigtigt at tage dette vejr alvorligt, siger politichef Runar Karlsen fra Udrykningspolitiet til norsk radio ifølge nyhedsbureauet NTB.
Ud over de fem mennesker, der har mistet livet i trafikulykker i Akershus og i Sogn og Fjordane torsdag, er flere kommet mere eller mindre alvorligt til skade ved andre ulykker forskellige steder i Norge.
- Mange steder i landet er det meget, meget glat. Det er vigtigt at sætte farten ned, når man føler sig usikker. Det er det eneste, man kan gøre som bilist: at dæmpe farten, siger Runar Karlsen.
Problemet er, at selv om der er plusgrader i luften, så gør frost i jorden vejene spejlglatte, skriver NTB.
Også i Sverige er trafikken anden juledag præget af et stort antal ulykker, og flere personer er kommet alvorligt til skade. De fleste ulykker er indtruffet sydvest for Stockholm. På knap en halv time skete der fem trafikulykker i området omkring Nyköping.
I alt er ni personer ført til forskellige sygehuse i Stockholm, Södertälje, Norrköping og Nyköping, oplyser nyhedsbureauet TT.
