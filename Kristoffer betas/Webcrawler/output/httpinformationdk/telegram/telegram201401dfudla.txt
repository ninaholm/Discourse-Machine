DF om udlandspraktik: Gratis omgang for ministeren
Undervisningsminister vil have unge i praktik i Tyskland. God idé - men der skal penge med, mener DF.


 Skal danske unge tage til Tyskland for at få en praktikplads, skal der følge penge med, mener Dansk Folkeparti.
Det nytter ikke, at elever kommer til at miste penge på at rykke teltpælene til et andet land for at uddanne sig. I eksempelvis Tyskland er lønnen for en lærling i de fleste fag under halvdelen af i Danmark.
- Vi mener, at man skal sidestille elever i praktik med universitetsstuderende. Men det er undervisningsministeren ikke med på, siger Alex Ahrendtsen, der er uddannelsesordfører i Dansk Folkeparti.
Avisen.dk skriver, at tyske firmaer mangler lærlinge til 33.000 ledige praktikpladser. Og undervisningsminister Christine Antorini (S) opfordrer nu flere danske unge til at tage en tysk praktikplads.
- Det her er en fantastisk god chance. De får en læreplads, erfaring fra udlandet og en del af omkostningerne betalt. Lærlingelønnen i Tyskland er lavere, men holdt op imod at det kun er nogle måneder af et helt liv, så bør de gøre det, siger hun til Avisen.dk.
Alex Ahrendtsen siger, at man allerede i oktober sidste år foreslog ministeren, at man sidestillede elever i praktik med universitetsstuderende:
- Der skal både økonomisk hjælp til - og så skal der en målrettet indsats til, så det bliver lige så let som for en universitetsstuderende, hvor man bruger rigtig mange penge på at få dem af sted. Men det vil ministeren ikke gøre, siger han.
- Og nogle praktikforløb strækker sig faktisk over år - så det er en gratis omgang for ministeren at sige, som hun gør, siger ordføreren.
Dansk Folkeparti er parat til at tage endnu en runde med Antorini om bedre forhold for elever:
- Vi tager bolden op igen - vi skal have gjort det lettere for lærlinge at komme af sted, siger Alex Ahrendtsen.
Siden 2008 er manglen på praktikpladser i Danmark firedoblet. Ifølge Undervisningsministeriet står 4900 unge i dag uden praktikplads. Over 6000 unge var i oktober i skolepraktik.
