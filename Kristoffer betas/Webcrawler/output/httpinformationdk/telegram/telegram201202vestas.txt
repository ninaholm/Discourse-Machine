Vestas-aktie dykker med 13 procent
Aktiekursen på Vestas får store smæk fra morgenstunden efter skuffende regnskab og ledelsesændringer.


 Aktiekursen på Vestas-aktier styrtdykker fra morgenstunden på fondsbørsen.
Efter ca. 10 minutters handel onsdag lå aktiekursen på omkring 58 kroner, svarende til et fald på hele 13 procent.
Dermed tog investorerne ikke godt imod Vestas' årsregnskab, der udviste et endnu større minus, end der var udsigt til i begyndelsen af januar.
Samtidig blev aktien tilsyneladende ikke belønnet for den store udskiftning i ledelsen.
Finansdirektør Henrik Nørremark blev afskediget tirsdag, mens bestyrelsesformanden og næstformanden i selskabet, Bent Erik Carlsen og Torsten Erik Rasmussen, har besluttet sig for at gå af ved den kommende generalforsamling.
Vestas-aktien lå i starten af januar nede på omkring 55 kroner, men siden er aktiekursen steget jævnt frem til de seneste triste meldinger fra selskabet.
