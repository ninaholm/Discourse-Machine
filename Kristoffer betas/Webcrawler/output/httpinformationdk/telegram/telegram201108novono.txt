Novo Nordisk opjusterer forventningerne
Novo Nordisk kommer så stærkt ud af første halvår 2011, at der er plads til en opjustering.


 Medicinalgiganten Novo Nordisk øger forventningerne til 2011. Halvårsregnskabet viser et overskud på 10,6 milliarder kroner før skat - en stigning på 19 procent.
Det er administrerende direktør Lars Rebien Sørensen godt tilfreds med.
- Vi er tilfredse med halvårsresultatet og den underliggende salgsvækst på 11 procent, som især skyldes Victoza og vores moderne insuliner. Det er baggrunden for, at vi opjusterer vores forventninger til hele året, siger han i en meddelelse.
Det var også forventet af analytikerne, at Novo Nordisk ville levere en mindre opjustering på grund af den gode udvikling i salget af diabetes 2-midlet Victoza.
Novo Nordisk omsatte for knap 32 milliarder kroner i først halvår.
Virksomhedens aktiekurs har i 2011 ligget relativt fladt. Kurstoppen blev nået i marts med kurs 684, mens lavpunktet var måneden før med kurs 609. Onsdag lukkede kursen med et fald på knap tre procent til kurs 608.
