Syge går i biobanken med deres gener



 Titusindvis af syge danskere vil i de kommende år få indsat deres blodprøver i en enorm biobank, hvor de pågældendes DNA-profiler vil blive brugt til forskning frem mod nye, banebrydende behandlinger af en stribe sygdomme, skriver Berlingske Tidende.
 Biobanken får til huse på Rigshospitalet i København, hvor overskydende materiale fra blodprøver til diagnose og behandling fra hospitalets årligt ca. 20.000 nye patienter vil blive frosset ned med mulighed for senere at blive brugt i forskningsprojekter. Det kan være til at undersøge, om for eksempel genmutationer kan være medvirkende årsag til udvikling af en given sygdom eller har betydning for, hvor meget eller hvilken medicin forskellige patienter har brug for. 
 De første blodprøver ventes i løbet af få måneder - når den endelige finansiering er på plads - at blive sat ind i den nye biobank, som herefter vil vokse med ca. 500 prøver om ugen. Forskerne vil så ved hjælp af en stribe registre - i anonymiseret form - kunne koble materialet med oplysninger om de personer, som dna-profilen stammer fra.
