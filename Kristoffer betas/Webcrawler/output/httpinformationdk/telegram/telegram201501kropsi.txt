Kropsidealer og pornoficering skaber usikkerhed hos børn
4000 gange sidste år stillede en ung eller et barn et spørgsmål om krop og seksualitet til Børnetelefonen.


 Er jeg for tyk? Kan man blive syg af at onanere? Er min penis for lille?
I 2014 fik de frivillige rådgivere på Børnetelefonen hos Børns Vilkår flere spørgsmål om krop og seksualitet, end de er vant til, skriver Kristeligt Dagblad.
For selvom hovedparten af de 36.000 opkald, Børnetelefonen modtog sidste år, handlede om kærlighed, forelskelse og uvenskab, så sprang spørgsmål om seksualitet og krop som noget nyt ind som et af 10 emner, børnene havde mest brug for at tale om.
- Vi oplever en større kropsforskrækkelse end tidligere blandt de børn og unge, der kontakter os. De ser silikonebryster på busserne, og drengene ser store peniser på nettet og tænker, at deres egen er for lille, siger Bente Boserup, chef for Børnetelefonen, til Kristeligt Dagblad.
- Der er sket en generel pornoficering af kroppen, og børnene er forvirrede over dyrkelsen af den konstruerede krop, samtidig med at der generelt bliver talt mindre om krop og seksualitet i samfundet, fordi ingen vil beskyldes for pædofili, siger hun.
Christian Graugaard, professor i sexologi ved Aalborg Universitet, er ikke overrasket over, at Børnetelefonen er begyndt at få flere spørgsmål om krop og seksualitet:
- Det afspejler formentlig, at børn og unge i dag lever i et offentligt rum, der er fyldt med idealer om den gode krop, det gode køn og den gode seksualitet, siger han til Kristeligt Dagblad.
- Hvis man spoler et par generationer tilbage, var der ikke det samme massive bombardement af idealer, som vi ser i populærkulturen i dag, siger han.
Bombardementet sætter imidlertid nye krav til seksualundervisningen i skolerne, mener professoren:
- Seksualundervisningen skal i højere grad end nu gøre de unge til kritiske medieforbrugere og præsentere dem for seksuel og kropslig mangfoldighed, så det ikke kun handler om, hvordan man ruller et kondom på en banan.
