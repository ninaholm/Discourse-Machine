K: Ophæv blokaden af Gaza
De Konservative vender og opfordrer nu Israel til ophæve blokaden af Gaza. Blokaden er kun til gavn for Hamas, lyder fra Naser Khader.


 Den konservative udenrigsordfører Naser Khader sætter nu en ny kurs for partiets holdning til blokaden af Gaza.
- Vores politik har hidtil været, at det var o.k. med blokaden. Men jeg mener, vi bør genoverveje det. Ved at åbne op for Gaza forhindrer vi, at endnu flere bliver radikaliseret. Det vil være med til at stække Hamas. Så jeg mener, at tiden er kommet til at åbne op til Gaza for alt andet end våben, siger Naser Khader.
Op mod 16 mennesker meldes dræbt, efter israelske elitesoldater mandag stoppede en konvoj på seks skibe med 10.000 ton nødhjælp ud for Gaza og bordede flere af skibene.
- Det er meget tragisk og forfærdeligt. Det er ikke noget, der retfærdiggør, at man skyder civile, siger Naser Khader.
Han har selv været i Gaza og oplevet fra nærmeste hold, hvordan blokaden mest af alt rammer civilbefolkningen.
- Blokaden er kun i Hamas' interesse. Hamas og deres tilhængere skal nok få, hvad de vil have. Den går ud over almindelige folk, der bor i Gaza. Der er fabrikker, der ikke kan komme i gang, fordi de ikke kan blive repareret, siger Naser Khader.
