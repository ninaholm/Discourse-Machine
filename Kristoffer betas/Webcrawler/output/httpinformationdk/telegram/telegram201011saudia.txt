Saudi-Arabien bad USA angribe Iran
Lækkede Wiki-Leaks-dokumenter viser, at den saudiarabiske konge opfordrede USA til at angribe Iran.


 Saudi-Arabiens kong Abdullah har opfordret USA til at angribe Iran og ødelægge landets atomprogram. Det viser lækkede dokumenter fra netstedet WikiLeaks, som er offentliggjort i den britiske avis The Guardian.
Et telegram til Washington fra den amerikanske ambassade i Riyadh omtalte kongens "hyppige tilskyndelser til, at USA angreb Iran for at gøre en ende på landets atomprogram".
I memoet hedder det, at kongen sagde til amerikanerne, at de skulle "kappe hovedet af slangen" og det tilføjes, at samarbejdet med USA om at begrænse iransk indflydelse i Irak var "en strategisk prioritering for kongen og hans regering".
Dokumentet, der stammer fra WikiLeaks og er offentliggjort i den britiske avis The Guardian, siger, at Washington mente, at Saudi-Arabiens holdning til Irak var "mærket af skepsis og mistanke".
The Guardian skriver, at de lækkede WikiLeaks-dokumenter angiveligt er downloadet af en amerikansk soldat og videregivet til netstedet.
Chefen for WikiLeaks, Julian Assange, sagde tidligere, at de lækkede dokumenter omhandler "ethvert større emne i ethvert land i verden".
