Elevplaner skal op af skuffen



 Målrettede elever, tilfredse forældre og positive lærere. 
 Generelt er der bred opbakning til elevplaner i grundskolen, som blandt andet styrker samarbejdet mellem lærere og forældre og motiverer elever ekstra meget. Men lærerne er i mindre grad lykkedes med at tilrettelægge skræddersyet undervisning til den enkelte elev, sådan som det også er hensigten med elevplanerne.
 Det viser en ny rapport, som Danmarks Evalueringsinstitut (EVA) netop har offentliggjort. 
 Spørger man lærerne, er 58 procent positive over for elevplaner. Men selvom det er lærernes ambition også at bruge elevplanerne til undervisningsdifferentiering, så glipper det for de flestes vedkommende. Faktisk foregår der ikke mere undervisningsdifferentiering på danske skoler, end der gjorde før elevplanerne i 2004.
 - Årsagen kan være, at elevplanen er født med mange formål, som den skal opfylde. Men selvom elevplaner endnu ikke har fordret undervisningsdifferentiering, kan det sagtens være, at man når dertil. At finde den rette form, som opfylder alle målene, tager tid, uddyber Gitte Grønkær Andersen, projektleder på rapporten. 
 Hun påpeger, at elevplanerne i stedet har bevist sit værd i forhold til samarbejdet mellem lærere og forældre. Her har elevplanerne givet en struktur, som både forældre, elever og lærere profiterer af. 
