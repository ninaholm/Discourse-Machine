To danskere optræder på lækket liste fra Islamisk Stat
Ifølge Berlingske og Information optræder en 25-årig dansk-tuneser på lækket liste fra IS.


 To danske ekstremister er nævnt i de 22.000 dokumenter, der angiveligt er blevet lækket fra den militante gruppe Islamisk Stat (IS).
Det skriver Berlingske og Information.
Ifølge aviserne har et syrisk medie også fået adgang til dokumenterne, og torsdag valgte det at offentliggøre personalefiler på 1736 personer, heriblandt en 25-årig dansk-tuneser.
Manden står som Abu Khamis al-Danimarki. Han er angiveligt født i 1991 og har afsluttet gymnasiet.
Berlingske skriver, at de 1736 dokumenter består af spørgeskemaer, hvor der spørges ind til navn, fødested, adresse, blodtype, hvem der har sørget for kontakten til Islamisk Stat, og hvor stort kendskab den pågældende kriger har til sharialov
Desuden anfører manden, at hans fødested er Tunesien, mens hans bopæl står som Danmark.

Avisen tilføjer, at manden angiveligt er blevet rekrutteret til Islamisk Stat af Abu Aya al-Danimarki, som angiveligt også er et pseudonym.
Den svenske terrorforsker Magnus Ranstorp fortæller til Information, at de to navne ikke ringer nogen klokke.
Begge pseudonymer er dog ifølge Ranstorp almindelige dæknavne i jihadist-kredse.
- Krigerne i IS vælger typisk deres pseudonymer og beholder dem, så de kan alligevel bruges til at kortlægge og identificere folk, siger han til Information.
De 22.000 dokumenter er også blevet delt til flere landes politi.
Det tyske politi sagde ifølge nyhedsbureauet AFP tidligere torsdag, at IS-dokumenterne "med stor sandsynlighed" er ægte.
Politiets Efterretningstjeneste kan ikke oplyse, om man er i besiddelse af dokumenterne, eller om der står danskere på listen.
