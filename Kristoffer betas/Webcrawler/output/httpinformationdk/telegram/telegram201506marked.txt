Markedsoversigt: Aktier og renter blev sendt ned



 
Mærsk sejlede fredag alene rundt i bunden af et rødt C20 Cap efter endnu en uge med skidt ratenyt. De to Mærsk-aktier faldt omkring 3,5 pct. B-aktien til 112.130 kr.
Fragtraterne på de store containershipping-ruter mellem Asien og Europa fortsætter nedad. I denne uge var raterne faldet med hele 14,4 pct., hvilket betød, at det nu kun koster 243 dollar at få fragtet en tyvefodscontainer (teu). Det skrev Journal of Commerce.
Niveauet var i øvrigt det laveste nogensinde på Shanghai Containerised Freight Index, SCFI, der er et indeks over rater fra Asien til 15 ruter i hele verden. Desuden sænkede Nordea sin anbefaling af Mærsk til "hold" fra "køb".
Det hjalp ikke, at A.P. Møller-Mærsks containerarm, APM Terminals, er med i en gigantinvestering i Ghana på 1,5 mia. dollar.
Det danske eliteindeks endte fredag under indeks 1000, da det faldt 0,9 pct. til 998,66. Før forrige weekend lå indekset i 1008 og er dermed faldet lige under 1 pct. på en uge.
- Der er ikke anden forklaring, end at Grækenland fortsat spøger, forklarer senioraktierådgiver i Jyske Bank Klaus Andersen til Ritzau Finans og henviser dermed til, at der fortsat er langt fra at være nået en aftale mellem Grækenland og dets kreditorer.
I den modsatte ende af C20 - næstøverst - fik analytikerne hos Bank of America - Merrill Lynch klokkerne til at ringe for TDC, der steg med 2,3 pct. til 52,65 kr.
Bank of America - Merrill Lynch hævede anbefalingen af TDC-aktien til "køb" og løftede kursmålet til 59 kr. fra 51 kr. Øverst endte GN Store Nord uden selskabsspecifikt nyt. Aktien steg 3,7 pct. til 151,50 kr.
Fredag endte med rentefald. Den græske tragedie udspillede sig fortsat, men påvirkningen på de finansielle markeder var begrænset trods de dystre toner efter, at Den Internationale Valutafond (IMF) torsdag forlod et møde med grækerne torsdag.
Renten på den toneangivende tiårige statsobligation, der har udløb i november 2025, endte fredag i omkring 0,99 pct., hvilket var 5 basispoint under slutniveauet torsdag, hvor renten faldt 9 basispoint. For en uge siden - torsdag før grundlovsdag - endte renten i 0,96 pct.
Faldet i Danmarks var en spejling af faldet i Tyskland, hvor renterne også sivede nedad i fredagens handel.
Den fortsatte og tilspidsede græske uro sendte dog renterne op i de sydeuropæiske lande. Spanien, Portugal og Italien oplevede rentestigninger på 11-18 basispoint, mens den græske rente steg omkring 50 basispoint til godt over 11 pct.
Sydbank så to grunde til rentefaldet: For det første mener nogle investorer, at renterne var kommet for højt op for hurtigt, og for det andet gik en auktion over 30-årige papirer i USA godt. Endelig blev der peget på den fortsatte store usikkerhed omkring Grækenland.
