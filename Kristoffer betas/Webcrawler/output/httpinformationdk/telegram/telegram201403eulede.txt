EU-ledere søger balancen over for Ukraine og Rusland
Thorning og den øvrige EU-top samles til hastemøde for at finde fælles fodslag til krisen på Krim.


 Statsminister Helle Thorning-Schmidt (S) må torsdag afbryde sin deltagelse i det danske handelsfremstød i Asien for at komme til krisemøde om Ukraine med de øvrige EU-ledere i Bruxelles.
EU-præsident Herman Van Rompuy har med bare to et halvt døgns varsel trommet sin flok sammen til et møde af den slags, hvor selve det, at mødet bliver holdt, er en vigtig del af budskabet. Og hvor det at fremstå samlet og enige er noget af en udfordring.
Van Rompuys kontor har ifølge Ritzaus oplysninger under arbejdet med at lynforberede topmødet lagt vægt på, at stats- og regeringscheferne ikke skal komme ud med bulder og brag og nye, konkrete tiltag.
For at mødet ikke skal spilde tid på at sidde og forhandle om enkeltparagraffer og formuleringer i en fælles konklusion, lægger Van Rompuy op til, at det hele slutter med en udtalelse i hans navn.
Det skal give EU-lederne tid og rum til en ordentlig politisk debat.
Der ligger allerede et udkast til Van Rompuys udtalelse, som Ritzau er i besiddelse af.
Hovedbudskabet er en opbakning til de ting, der allerede er på bordet fra EU's side:
Dels den økonomiske hjælpepakke på over 82 milliarder kroner, som EU-Kommissionen præsenterede onsdag. Og dels udenrigsministrenes erklæring fra i mandags med forsøg på at nedtrappe situationen, søge dialog med Rusland, støtte Ukraine og definere EU's rolle.
I første udkast til EU-præsidentens udtalelse er det afsnit, der kritiserer Rusland, så kort og løst formuleret, at det under et forberedende møde blandt de 28 landes ambassadører blev mødt med kritik fra især Danmark, Litauen, Polen, Letland og Ungarn.
Og netop spørgsmålet om, hvor hårdt EU går til Rusland, ventes at blive omdrejningspunkt for den politiske debat blandt ledere, der åbenlyst er præget af meget forskellige nationale interesser alt efter deres historie, geografi, erhvervsinteresser, energiforsyning og temperament.
Topmødet begynder klokken halv tolv med besøg af lederen af Ukraines midlertidige regering, Arsenij Jatsenjuk.
