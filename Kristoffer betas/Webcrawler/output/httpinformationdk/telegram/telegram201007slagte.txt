Slagteri gør 79 syge med salmonella
Mindst 79 dansker er ramt af den samme salmonellatype. Synderen menes at være kød fra et sjællandsk slagteri, som nu er under skærpet observation.


 Mindst 79 danskere er siden marts blevet syge af salmonellabakterien 
Salmonella Typhimurium U323. De fleste syge er voksne og ældre fra Øst- og Syddanmark. Interview med patienter peger på, at smittekilden er svinekød eller svinekødsprodukter.
Fødevaremyndighedernes mistanke retter sig mod et sjællandsk slagteri, hvor kødet menes at stamme fra. Bakterien er påvist i flere partier af svinekød, herunder hakket kød og tilberedt kød. Disse partier er trukket tilbage fra markedet.
Årsagen til smitten menes at være, at slagtelokalerne på det sjællandske slagteri har været forurenet med salmonellatypen. Situationen kan være kompliceret med en svinebesætning, der er smittet med salmonellaen, og som løbende får slagtet svin på slagteriet.
I konsekvens heraf er der sat en række initiativer i gang på slagteriet med hensyn til rengøring og kontrol. Samtidig er prøver og salmonellastatus for de besætninger, der leverer til slagteriet, blevet gennemgået. Der er igangsat nærmere undersøgelse af udvalgte besætningers sundhedsstatus.
Myndighederne mener, at kilden til udbruddet er indkredset og forventer, at tiltagene vil bidrage til at stoppe udbruddet af sygdommen. Men da der går nogen tid, inden tiltagene slår igennem, kan der fortsat nå at forekomme nye sygdomstilfælde med den nævnte salmonellatype.
Forbrugerne bør derfor som altid selv forebygge salmonella ved at gennemstege hakket kød, svinekød og fjerkræ. Samtidig anbefales pasteuriserede æg til retter, der ikke skal gennemvarmes, mens grøntsager skal skylles grundigt.
Endelig er det vigtigt at holde råt kød og fjerkræ adskilt fra spiseklar mad. Ikke mindst i sommerheden hvor kuglegrillen gløder i alle parcelhushaverne.
