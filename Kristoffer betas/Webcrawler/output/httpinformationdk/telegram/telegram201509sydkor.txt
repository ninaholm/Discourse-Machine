Sydkorea indleder egen undersøgelse af Volkswagen-fusk
Den tyske bilproducent har fået ørerne i maskinen i USA efter miljøsnyd. Topchef indrømmer selskabets brøler


 Volkswagen har »fuldstændig klokket i det.«
Det indrømmer Michael Horn, den tyske bilfabrikants topchef i USA, mandag aften i New York, hvor han præsenterede den nye udgave af VW’s Passat-model for det amerikanske publikum.
Til musik af rockstjernen Lenny Kravitz og med tyske øl på fad sagde Horn dog, at han er overbevist om, at VW igen vil genvinde forbrugernes tillid.
Udtalelserne fra den administrerende direktør kommer, efter at USA’s miljøagentur EPA fredag oplyste, at Volkswagen, der er verdens største bilproducent målt på salg, i hemmelighed havde installeret software, der tillod dieseldrevne biler at forurene voldsomt meget mere på amerikanske veje, end myndighederne troede.
Det amerikanske justitsministerium har ifølge nyhedstjenesten Bloomberg mandag indledt en kriminel efterforskning af Volkswagen.
Dermed truer sagen med at blive til en af de største industriskandaler i Tysklands nyere historie.
Natten til tirsdag dansk tid oplyser miljøministeriet i Sydkorea, at det også vil indlede en undersøgelse af udledningen fra bestemte Volkswagen- og Audi-modeller.
Mellem 4000 og 5000 biler af VW-modellerne Golf og Jetta samt Audi A3 skal undersøges.
»Hvis de sydkoreanske myndigheder opdager problemer med VW's dieselbiler, kan undersøgelsen blive udvidet til at omfatte alle tyske dieselbiler,« siger Park Pan-kyu, vicedirektør i miljøministeriet ifølge Reuters.
Mens bilerne udledte miljø- og personskadelige stoffer på de amerikanske veje, stoppede de straks udledningerne og opførte sig miljømæssigt eksemplarisk, når bilerne blev kaldt til kontrol.
Altså en udspekuleret form for svindel, hvor USA’s regler for udstødningsgasser og den generelle miljølovgivning er groft overtrådt.
I USA drejer det sig om op mod en halv million dieseldrevne biler fra Volkswagen og Audi, og EPA truer Volkswagen med en bøde på 18 milliarder dollar eller knap 120 milliarder kroner.
Kursen på Volkswagens aktier styrtdykkede mandag på den tyske børs med 18,6 procent, og der blev på én gang kappet over 100 milliarder kroner af værdien på den tyske bilfabrik.
