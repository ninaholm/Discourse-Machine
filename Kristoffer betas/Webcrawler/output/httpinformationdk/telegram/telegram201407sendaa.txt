Send årets postkort fra mobilen
Danskerne kan nu sende personlige postkort hjem fra sommerferien via en ny app fra Post Danmark.


 Årets postkort fra sommerferien behøver ikke længere bare at være en personlig hilsen til dem derhjemme. Nu kan de også få et personligt billede med.
Post Danmark har lanceret appen Postkortet til smartphones, som gør det muligt at sende personlige billeder hjem som postkort.
- Vi ved, at danskerne elsker at få postkort. Det er en personlig hilsen som langt de fleste gemmer og sætter pris på.
- Med appen gør vi det nemt for afsenderen at sende en personlig hilsen af sted. På den måde slipper man også for at rende rundt i en lille italiensk by og lede efter et frimærke, fortæller kommunikationschef hos Post Danmark, Morten O. Nielsen.
Den nye app gør det muligt at vælge et foto på smartphonen, skrive en personlig hilsen og så sørger Post Danmark for, at postkortet bliver printet i enten A5 eller A4-format. Derefter bliver det sendt til modtageren, som har det i postkassen to dage efter, at det er sendt.
Det koster 19 kroner at sende et postkort - og det er lige meget, om det bliver sendt fra Mallorca eller Hvide Sande.
Og der er stadig grund til at sende et postkort hjem fra sommerferien. 68 procent af danskerne foretrækker nemlig at modtage en personlig hilsen med posten frem for mail og sms, og 85 procent gemmer postkortene. Det viser en undersøgelse, som TNS Gallup har lavet.
- Med den moderne teknologi er der flere og flere som tager billeder med deres smartphones og lægger dem op på Facebook. Så det her er en måde at nytænke postkortet på. Det her er en moderne måde at give danskerne det personlige postkort på, siger Morten O. Nielsen.
Siden Post Danmark lancerede postkort-appen, har 39.000 danskere hentet den.
