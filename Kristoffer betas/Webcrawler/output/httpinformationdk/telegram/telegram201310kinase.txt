Kina ser fortsat skævt til Norge - trods ny regering
Forholdet mellem de to lande har været anstrengt siden 2010 på grund af Nobelprisvinder.


 At Norge har fået ny regering medfører ingen ændringer i det anspændte forhold mellem Kina og Norge. Det oplyser det kinesiske udenrigsministerium til NRK.
- Det er helt op til den norske regering at forbedre forholdet til Kina. Den ved, hvad der skal til, siger en talskvinde fra ministeriet i Beijing til den norske tv-station.
Norges nye statsminister, Erna Solberg, har udpeget en udenrigsminister, Børge Brende, som står på god fod med Kinas premierminister, Li Keqiang. Brende har været specialrådgiver for Kinas regering i klimaspørgsmål.
Men det formilder ikke kineserne.
- At udenrigsminister Børge Brende og premierminister Li Keqiang er nære venner, gør ingen forskel. Norge har skabt denne situation, og det er Norge, som må løse den, siger talskvinden.
Forholdet mellem de to lande har været dårligt siden menneskerettighedsforkæmperen Liu Xiaobo fik Nobels fredspris i 2010.
Nu er det op til Brende, der kommer fra en topstilling i World Economic Forum, at få genetableret de tidligere så gode relationer.
Nyhedsbureauet NTB har spurgt Brende, om det er aktuelt med en norsk beklagelse for tildelingen af fredsprisen til den kinesiske systemkritiker, men Brende svarer, at han ikke vil "gå ind i den problemstilling".
Da han blev udnævnt som minister i onsdags, sagde Brende, at den nye norske regering har et stærkt ønske om genskabe gode forbindelser og samhandel mellem Kina og Norge.
- Jeg har personligt følt, at fremstillingen af Kina enkelte gange bliver endimensional. Kina er både et udviklingsland og et industriland. Kina har ikke fået fuld anerkendelse for de enorme fremskridt, det har gjort, siger Brende til NTB.
Han nævner, at 600 millioner kinesere er løftet ud af fattigdom de seneste år.
De norske eksportører af laks er blandt de, som har mærket konsekvenserne af den kinesiske vrede.
Før kontroversen om Nobelprisen i 2010 havde Norge en andel på over 90 procent af Kinas samlede lakseimport. Andelen er faldet til under 30 procent i år ifølge Financial Times.
