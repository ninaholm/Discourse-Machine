Stumfilm er Oscar-festens storfavorit
Det Danske Filminstitut ser The Artist som klar vinder ved årets Oscar-show. Filmen har medvind, lyder det.


 Når filmstjerner fra hele verden i aften kæmper om de prestigefyldte Oscar-statuetter, vil især en fransk stumfilm overstråle alle andre kandidater.
Det vurderer direktør for Det Danske Filminstitut, Henrik Bo Nielsen, forud for aftenens Oscar-show i Los Angeles.
- Hvis jeg skulle sætte penge på en film, vil det være The Artist. Min fornemmelse er, at den løber med det hele, fortæller han.
Den anmelderroste The Artist er nomineret i hele 10 kategorier. Blandt andet hovedprisen for bedste film, men også hædren for bedste mandlige hovedrolle, bedste kvindelige birolle og bedste instruktør.
Tidligere på året skrabede stumfilmen flere andre statuetter til sig. Ved Golden Globe i januar tog The Artist blandt andet æren for bedste film inden for musical og komedie.
Succesen fortsatte få uger senere ved Bafta-prisuddelingen, som er briternes svar på den amerikanske Oscar. Her høstede The Artist blandt andet priserne for bedste film og bedste mandlige hovedrolle.
Stumfilmens succes ved Bafta og Golden Globe kan føre til endnu en storsejr ved aftenens glamourøse show i Los Angeles.
- Filmen har en kæmpe fordel, fordi den kommer ind i opløbssvinget til Oscar med medvind. Alle vil gerne stemme for en vinder, og der skeler man naturligvis til de to andre priser, siger Henrik Bo Nielsen.
Han påpeger dog, at filmhistorien tidligere har vist, at succesfulde film ved Bafta eller Golden Globe alligevel ikke snupper hovedpriserne ved Oscar.
The Artist handler om en stumfilmstjerne - spillet af Jean Dujardin - der omkring 1930 oplever stumfilmenes deroute, men nægter at acceptere det. Samtidig møder han en kommende stjerneskuespillerinde i skikkelse af Bérénice Bejo.
Jean Dujardin er nomineret for bedste mandlige hovedrolle, og han kan godt begynde at forberede en takketale, vurderer Henrik Bo Nielsen.
- Hvis man giver The Artist prisen for bedste film, så må man også tage konsekvensen og give Jean Dujardin en Oscar, for han bærer en enorm del af filmen, siger filmchefen.
Han påpeger, at også George Clooney har en god chance for sin hovedrolle i familiedramaet The Descendants, da han er en kæmpestor stjerne i Hollywood.
Når det gælder prisen for bedste kvindelige hovedrolle skal publikum ikke forvente spænding ved Oscar-showet.
- Hvis man lytter til bysladderen blandt filmfolk, så er prisen stort set uddelt på forhånd. Nemlig til Meryl Streep for sin rolle som Margaret Thatcher i The Iron Lady. Hun rager tårnhøjt op over alle andre, siger Henrik Bo Nielsen.
Meryl Streep vandt ligeledes prisen ved Golden Globe og Bafta for rollen som den tidligere britiske premierminister Margaret Thatcher.
Det er The Academy of Motion Pictures Arts and Sciences, som står bag de årlige Oscar-uddelinger.
