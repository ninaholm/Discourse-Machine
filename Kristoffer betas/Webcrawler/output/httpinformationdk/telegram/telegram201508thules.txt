Thulesen savner almindelig sund fornuft i Holsts efterløn
Forsvarsminister Carl Holst holder fast i retten til 800.000 kroner i efterløn fra job, han selv har sagt op.


 Dansk Folkepartis formand, Kristian Thulesen Dahl, har ikke meget forståelse for, at forsvarsminister Carl Holst (V) vil beholde 833.040 kroner i såkaldt "eftervederlag" fra jobbet som formand for Region Syddanmark.
Et job, som Carl Holst selv sagde op for at få jobbet som forsvarsminister, der giver omkring 1,1 million i løn.
- Man bør tænke sig godt om. Når man har mulighed for at få et nyt, vellønnet job inden for den offentlige sektor som forsvarsminister, så er tanken med eftervederlaget ikke opfyldt, siger Kristian Thulesen Dahl.
På Dansk Folkepartis sommergruppemøde opfordrer DF-formanden onsdag til, at reglerne om eftervederlag bliver bragt i overensstemmelse med "almindelig sund fornuft".
 - Tanken med eftervederlaget er, at en man har en periode, hvor man kan finde et nyt job. Det kan være nødvendigt, når man ikke længere er politiker.
- Men når man går direkte fra et job fra regionsformand til at være forsvarsminister, så har man ikke behov for en periode, hvor man går og reflekterer over, hvad man skal. Så har man fået et nyt, godt job, og så er idéen med eftervederlaget ikke opfyldt, siger Thulesen Dahl.
Carl Holst har fastholdt, at reglerne giver ham ret til eftervederlaget, uanset at han har fået et nyt job. Og han vil beholde pengene.
Ifølge Kristian Thulesen Dahl kan Dansk Folkeparti ikke gøre noget, når reglerne er fulgt. Men han opfordrer "på det kraftigste" til, at reglerne bliver lavet om, når den kommission, som lige nu undersøger politikernes løn, kommer med sit bud på en ny lønstruktur for politikerne.
Carl Holst mener, at han har optjent retten til efterlønnen i kraft af sine 15 år som regionsrådsformand.
Han har over for Ritzau afvist at svare på, om han ikke af moralske grunde burde sige nej til pengene, når hans parti Venstre står bag nedskæringer i efterlønnen til almindelige danskere.
