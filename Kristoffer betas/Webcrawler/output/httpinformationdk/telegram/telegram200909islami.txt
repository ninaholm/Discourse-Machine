Islamisk Jihad på gaderne i Gaza



 Tusindvis af mennesker er på gaderne i Gaza by, hovedbyen i Gazastriben, hvor de affyrer skydevåben i luften og sværger hævn over Israel.
 De mange mennesker samlede sig til begravelsen lørdag af tre militsfolk fra den militante gruppe Islamisk Jihad.
 De tre blev dræbt fredag under et israelsk luftangreb.
 Lokale kilder siger, at 17 mennesker er såret under sammenstød og skudvekslinger med israelske grænsesoldater ikke langt fra begravelsen.
 Det er ikke ofte, at Islamisk Jihad viser sig med våben i Gazas gader. Den rivaliserende, islamiske gruppe Hamas, der kontrollerer Gazastriben, har forbudt våben i det offentlige rum.
 - Vi opfordrer alle palæstinensiske modstandsfraktioner til at genoptage martyroperationer på det zionistiske område, råbte en af Jihad-lederne i sin megafon til de mange mennesker.
 Det er en opfordring til at genoptage selvmordsattentater i Israel.
 Det er første gang, at våben er affyret i luften under protestdemonstrationer i Gaza efter Israels offensiv i området ved årsskiftet.
 Siden krigshandlingerne mellem Hamas og Israel i december og januar har Israel kun gennemført enkelte angreb på Gaza.
 Fredagens angreb kom, efter at der tidligere på dagen blev affyret en raket fra Gaza imod Israel.
