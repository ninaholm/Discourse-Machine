Sygeplejersker: Mindre tid til patienter
Danske sygeplejersker har fået endnu mere travlt det seneste år, viser rundspørge. Særligt i hovedstaden løber de hvide kitler stærkt.


 Danske sygeplejersker løber stærkere og har mindre tid til patienterne. I en undersøgelse foretaget af Megafon for Dansk Sygeplejeråd svarer 43 procent af landets sygeplejersker, at de det seneste år har fået mindre tid til at tage sig af patienterne.
Det er blandt andet dårligere information om sygdomsforløb og mangel på basal pleje og omsorg af patienter, som er konsekvensen, skriver Dansk Sygeplejeråds nyhedsbrev Synergi.
Særligt i Region Hovedstaden står det slemt til. Her siger over halvdelen af sygeplejerskerne, at de har fået mindre tid til sygeplejearbejde det seneste år. 
Region Hovedstaden er en af de regioner, hvor mange ansatte på sygehusene er blevet fyret det seneste år, og senest har en opgørelse vist, at 13 hospitaler i regionen forventer i alt nedlægge cirka 900 stillinger.
- Patienter med ikke-livstruende sygdomme kommer ofte i anden række og får ikke den optimale opmærksomhed i øjeblikket, siger Tine Jæger, fællestillidsrepræsentant for sygeplejerskerne på Hvidovre Hospital i København.
Formand for regionernes sundhedsudvalg, Ulla Astman (S) siger:
- Det er svært at undgå forringelser af serviceopgaverne, når regionerne er ude i større besparelser. Og det kommer både patienter, pårørende og personale til at mærke.
Indtil videre er det kun Region Syddanmark, der forventer at kunne undgå fyringer på sygehusene som følge af besparelser.
