Mange børnehavebørn har under tre kvadratmeter at lege på
Det er kritisk, hvis børn ikke har nok plads at boltre sig på, siger børneforsker om ny undersøgelse.


 I mange danske børnehaver er der indendørs kun to-tre kvadratmeter gulvplads at lege på per barn, mens nationale retningslinjer i Norge og Sverige lægger op til væsentligt mere plads til de små at boltre sig på.
Det viser en rundspørge, som Bureau 2000 ifølge Jyllands-Posten har foretaget for fagforbundet FOA, og som 875 daginstitutionsledere - 25 procent - har svaret på.
43 procent af dem har mellem to og tre kvadratmeter til hvert barn, fire procent har mindre end to kvadratmeter, som er lovkravet. 17 procent svarer, at hvert barn har mere end tre kvadratmeter at lege på indenfor.
Undersøgelsen er ikke repræsentativ, men både børneforskere og daginstitutionsledernes forening bekræfter billedet af få kvadratmeter i mange institutioner.
Børneforskere henviser til, at der er en klar sammenhæng mellem antal kvadratmeter og udbredelsen af støj, mistrivsel, spredning af sygdomme og hyppige konflikter mellem børnene.
Professor og børneforsker Jan Kampmann fra Roskilde Universitet siger til Jyllands-Posten om forholdene:
- Pladsen er trang i mange danske daginstitutioner i dag, og flere undersøgelser har vist, at det er kritisk, hvis arealet per barn kommer under tre kvadratmeter. Hvis pædagogerne skal bruge meget tid på at løse konflikten mellem børnene, går det fra den tid, de har til at arbejde med børnenes udvikling, siger han.
Lovkravene stammer fra 1920'erne og er ikke løbende blevet ændret. Til sammenligning er de vejledende retningslinjer i Norge i dag fire kvadratmeter per børnehavebarn, mens mange svenske kommuner har 7,5 kvadratmeter per barn.
Socialminister Manu Sareen (R) afviser at lave om på reglerne og peger på, at kommunerne selv kan bygge institutionerne større, hvis de ønsker det.
- Jeg hører ikke, at mangel på plads er et stort problem i institutionerne, siger han blandt andet til Jyllands-Posten.
