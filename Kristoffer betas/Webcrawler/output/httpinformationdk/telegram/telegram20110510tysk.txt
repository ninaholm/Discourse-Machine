10 tyskere er døde af farlig tarmbakterie
Yderligere to personer er døde af den frygtede tarmsygdom, der hærger Nordtyskland, og i alt 10 er nu døde.


 Ni kvinder og en mand har mistet livet i Nordtyskland efter at være smittet med den livsfarlige tarmbakterie, der muligvis stammer fra forurenede grøntsager.
Dermed er dødstallet oppe på ti. Samtidig betegnes 274 personer som "svært syge" af den frygtede sygdom, mens flere end tusind tyskere er smittet, skriver bild.de.
64 tyskere er i øjeblikket indlagt med nyresvigt efter bakterieinfektionen, og på Universitetshospitalet i Hamburg betegner professor Robert Stahl patienterne som "meget syge".
- Der er mange meget syge patienter, siger han til bild.de.
Myndighederne mistænker grøntsager fra Tyskland, Spanien og måske Danmark som en mulig smittekilde, men det er stadig usikkert, præcis hvor smitten stammer fra.
Den tyske forbrugerminister Ilse Aiger advarer derfor fortsat befolkningen mod at spise rå agurker, grøn salat og ubehandlede tomater.
- Indtil eksperter i Tyskland og Spanien med sikkerhed har identificeret smittekilden, er advarslerne omkring grøntsager fortsat gældende, siger ministeren ifølge AFP.
- De relevante myndigheder gør alt, hvad de kan for at få styr på tingene, både nationalt og internationalt, tilføjer hun.
Sygdomsudbruddet har hidtil været koncentreret i Nordtyskland, men bakterien er også konstateret i Frankrig, Sverige, Storbritannien, Schweitz, Østrig, Holland og Danmark.
Selv om ingen med sikkerhed ved, hvad der er årsag til de mange sygdomstilfælde, så bekræfter EU-Kommissionen, at økologiske agurker fra Spanien er en sandsynlig smittekilde.
Men også et parti agurker fra enten Holland eller Danmark, der er blevet solgt i Tyskland, er under mistanke.
