Gaza-aktivister blev skudt 30 gange
De ni aktivister, som blev dræbt under en israelsk bording af et skib med nødhjælp til Gaza, blev skudt 30 gange. En blev skudt fra 45 centimeters afstand.


 En af de ni aktivister, der blev dræbt af israelske soldater på en båd med nødhjælp til Gaza mandag, blev skudt i hovedet fra blot 45 centimeters afstand. 
Det skriver den engelske avis The Guardian, som citerer tyrkiske retsmedicinere, der har obduceret ligene. 
Obduktionsrapporterne viser, at de ni tyrkere hovedsageligt blev ramt af 9 mm kugler, hvoraf mange af dem blev affyret på nært hold. 
Obduktionerne viser blandt andet, at den 60-årige aktivist Ibrahim Bilgen blev skudt fire gange - i tindingen, brystet, hoften og ryggen. 
Den 19-årige Fulkan Dogan, der også er amerikansk statsborger, blev skudt fem gange fra mindre end 45 centimeters afstand - i ansigtet, i baghovedet, to gange i benet og én gang i ryggen, lyder det ifølge The Guardian i obduktionsrapporten. 
To andre mænd blev skudt fire gange. De fem øvrige blev dræbt af skudt enten affyret mod baghovedet eller i ryggen. 
Israel siger, at soldaterne handlede i selvforsvar, da aktivisterne på båden Mavi Marmara angreb israelerne med stik-, skud- og slagvåben. 
Ud over de dræbte blev 48 andre aktivister såret af skud, ligesom seks aktivister er meldt savnet, skriver The Guardian. 
Israel siger, at de mange skudsår er et tegn på, at de blev affyret i selvforsvar. 
- Når man trykker på aftrækkeren kan det resultere i flere affyrede skud, som rammer samme person, men det ændrer ikke det faktum, at soldaterne var i en livstruende situation, siger en talsmand fra den israelske ambassade i London. 
