Måling: Både Clinton og Sanders kan slå Trump
De demokratiske præsidentkandidater Clinton og Sanders kan begge vinde over Trump ved valget, viser ny måling.


 Hvis Donald Trump bliver republikanernes præsidentkandidat, kan det betyde, at republikanerne ikke får præsidentposten til valget i november.
I hvert fald ikke, hvis man skal tro en ny meningsmåling foretaget for tv-stationen CNN.
I målingen står både Hillary Clinton og Bernie Sanders til at vinde et præsidentvalg over Donald Trump.
Således vil Hillary Clinton slå Donald Trump med 52 procent mod 44 procent af stemmerne, mens Bernie Sanders vil vinde med hele 55 procent mod 43 procent.
Det er stadig ikke sikkert, hvem der bliver de to partiers præsidentkandidater, men tirsdag er spurten sat ind til Super Tuesday, hvor en lang række stater udpeger deres favoritvalg til præsidentkandidaterne.
Republikanernes valg af præsidentkandidat ligner mere og mere en sejr til Trump, mens det ser godt ud for Hillary Clinton hos Demokraterne.
Hos Demokraterne er det kun den tidligere førstedame Hillary Clinton og Bernie Sanders, der betegner sig selv som demokratisk socialist, der dyster om posten.
Der er derimod stadig fem kandidater tilbage hos Republikanerne. Det er blandt andet Marco Rubio og Ted Cruz, som Donald Trump er oppe imod.
I målingen er vælgerne også blevet spurgt ind til, hvilke kandidater de stoler mest på til at varetage forskellige opgaver.
Her peger flest på Donald Trump til at tage sig af opgaver om terrorisme, økonomi, indvandring og våbenpolitik, mens Clinton topper på udenrigspolitik, racerelationer og sundhedspolitik.
Meningsmålingen er lavet på baggrund af interviews med 1000 amerikanere fra den 24. til 27. februar. Der er angivet en usikkerhed på plus/minus tre procentpoint.
Præsidentvalget finder sted den 8. november.
