Brasiliansk kvinde var ikke gravid



 En 26-årig brasiliansk kvinde bosiddende i Schweiz, der hævder, hun er blevet overfaldet af skinheads, var ikke gravid. Og hun kan selv have påført sig en række knivsår.
 Det skriver avisen Neue Zürcher Zeitung i dag.
 Kvinden, Paula Oliveira, har under forhør erkendt, at hun ikke var gravid, og hun har derfor ikke aborteret tvillinger, som hun hævdede ved anmeldelsen af overfaldet.
 Desuden siger en retsmediciner, at hun selv kan have påført sig en række knivsår, som hun har flere steder på sin krop.
 Det påståede overfald sendte chokbølger gennem både Schweiz og kvindens hjemland, da de blev kendt. Hun hævdede, at hun mandag blev banket så voldsomt af tre skinheads, at hun mistede tvillinger, hun var gravid med. Derudover hævdede hun, at hun blev skåret cirka 100 gange på kroppen under et 10 minutter langt overfald, og flere steder var der ridset racistiske budskaber ind i hendes krop.
 Desuden var der også adskillige steder skåret kendingsbogstaverne til det højreorienterede Schweizisk Folkeparti, SVP, ind i hendes hud.

