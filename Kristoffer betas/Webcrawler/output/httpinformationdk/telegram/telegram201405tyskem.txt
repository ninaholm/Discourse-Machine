Tyske modstandere af Femern-tunnel skal overbevises
Femern-forbindelse går i land i Tyskland. Nu skal slaget om tysk godkendelse af tunnelprojektet stå.


 Selskabet bag Femern A/S starter mandag den officielle høring i Tyskland om den kommende Femern-forbindelse.
Det danske selskab forventer, at de tyske myndigheders godkendelse og den danske anlægslov vil være klar, således at selskabet i sommeren 2015 kan underskrive kontrakter med de konsortier, der har indgivet bud på tunnelprojektet.
Anlægsarbejdet begynder umiddelbart herefter og forventes afsluttet i 2021, skriver selskabet i en pressemeddelelse.
Modstanden mod den faste forbindelse er stadig massiv på den tyske side. Men ifølge DR Sjælland vurderer Femern-selskabet, at den 11.000 sider lange ansøgning - skrevet på tysk - er så grundig, at den tager højde for enhver kritik.
- Vi har brugt fire år på den tyske ansøgning. Vi har brugt rigtig mange penge og rigtig mange eksperter på at få udredt teknik, miljø og beredskab, så vi er ret sikre på, at den kan godkendes, siger administrerende direktør i Femern A/S, Claus F. Baunkjær, til DR Sjælland.
Og grundig forberedelse kan være vejen til en godkendelse.
For Flemming Meyer, formand for det danske mindretals parti Sydslesvigsk Vælgerforening og medlem af landdagen i Kiel, siger, at man i Tyskland har oplevet, at mange projekter strander, fordi de ikke var ordentligt forberedt.
- På den nordtyske motorvej A20 har forbundsmyndighederne måttet indstille byggeriet, da det viste sig, at de ikke tog højde for en koloni af flagermus i Bad Segeberg. Her har domstolen underkendt planlægningen, og det koster mindst to års forsinkelse, siger Flemming Meyer til DR.
Dokumenterne i ansøgningen bliver lagt frem for offentligheden i Burg på Femern, i Kiel og en række andre steder i det østlige Holsten, hvor de vil ligge i en måned.
Her kan alle se dem og komme med forslag og indsigelser. Herefter vil den lokale planmyndighed LBV Kiel afholde møder med de berørte parter, behandle eventuelle indsigelser, og træffe en endelig beslutning om godkendelse af planerne, oplyser Femern A/S.
