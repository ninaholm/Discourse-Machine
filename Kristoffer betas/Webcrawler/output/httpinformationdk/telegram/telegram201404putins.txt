Putin: Styret i Kijev bør forhandle med folk i øst
Putin kalder det en alvorlig forbrydelse, at Ukraine har besluttet at sende soldater til det østlige Ukraine.


  Den russiske præsident, Vladimir Putin, siger, at Ukraines politiske ledere i Kijev bør føre forhandlinger med de russisk-talende samfund i den østlige del af landet.
Den russiske leder kalder det desuden en "alvorlig forbrydelse", at Ukraine har besluttet at sende væbnede styrker til det østlige Ukraine i stedet for at forhandle.
I en direkte tv-udsendelse, hvor seere fra hele landet kunne ringe ind og stille spørgsmål til den russiske præsident, siger Putin videre, at han er sikker på, at Rusland og Ukraine vil finde frem til en fælles forståelse.
 Jeg er overbevist om, at vi vil komme frem til en fælles forståelse med Ukraine. Vi vil ikke være i stand til at klare os uden hinanden, siger han og tilføjer:
- De diplomatiske drøftelser, der finder sted i dag i Genève, er meget vigtige.
Putin har sendt sin udenrigsminister, Sergej Lavrov, til Genève, hvor Rusland og styret i Kijev skal forsøge at komme nærmere en diplomatisk løsning sammen med USA og EU.
Putin siger også, at udviklingen på Krim-halvøen ikke var planlagt - men skete spontant.
 Han kalder påstande om, at der er russiske soldater til stede i det østlige Ukraine for "noget vrøvl".
- Russiske soldater var til stede på Krim for at støtte lokale forsvarsgrupper, erkender han
Rusland har samlet tusindvis af soldater nær grænsen til Ukraine hvor spændingerne tager til i den østlige del af landet hvor prorussiske militsfolk har taget kontrol over offentlige bygninger.
