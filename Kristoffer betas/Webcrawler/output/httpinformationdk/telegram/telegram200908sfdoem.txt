SF dømt ude fra ægte rødt på Frederiksberg



 Mens Socialdemokraterne og SF har indgået ægteskab på Christiansborg, skilles deres veje på Frederiksberg. Her står Socialdemokraterne og Enhedslisten sammen i et valgforbund ved kommunalvalget i november - uden SF. 
 Folkesocialisterne er udelukket, fordi SFs spidskandidat, Anne-Mette Wehmüller, for andet år i træk har indgået et budgetforlig med kommunens borgerlige flertal. 
- Vi indgår et rødt valgforbund blandt partier, vi deler visioner og værdier med. På Frederiksberg er det Socialdemokraterne og Enhedslisten, der trods politiske forskelligheder på en række områder alligevel deler ønsket om et grønnere, sundere og mere socialt bevidst Frederiksberg, siger Socialdemokraternes borgmesterkandidat, Katrine Lester.
 SF er splittet om budgetforliget, som Anne-Mette Wehmüller støtter, mens SF's andet medlem af kommunalbestyrelsen, Peter Frahm, ikke stemmer for. 

