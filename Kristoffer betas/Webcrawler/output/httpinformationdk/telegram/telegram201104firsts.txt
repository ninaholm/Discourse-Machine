First-skandalen koster DSB 725 millioner
DSB sætter 725 millioner kroner af til at rydde op efter det økonomiske rod i datterselskabet DSBFirst.


 Det bliver en yderst bekostelig affære for DSB at rydde op efter det økonomiske rod i det skandaleramte datterselskab DSBFirst.
På et pressemøde torsdag morgen fortæller DSB, at selskabet sætter 725 millioner kroner af til formålet.
Rodet i datterselskabets økonomi har allerede kostet DSB-direktør Søren Eriksen jobbet, men der er også blevet sat spørgsmålstegn ved bestyrelsens ansvar i sagen.
I en pressemeddelelse slår DSB's bestyrelsesformand, Mogens Granborg, fast, at han ser på situationen med alvor.
- DSB og i særdeleshed DSBFirst er i en meget alvorlig situation, og vi kan naturligvis ikke sidde overhørigt, når Kammeradvokaten mener, at der kan have været tale om ulovlig statsstøtte mellem DSB og DSBFirst.
- Vi vil nu arbejde videre med en løsning på den aktuelle situation, siger DSB's bestyrelsesformand Mogens Granborg i en pressemeddelelsen.
I en foreløbig redegørelse har Kammeradvokaten peget på, at DSB efter alt at dømme har givet DSBFirst lån til en favorabel rente.
Senest er det samtidig kommet frem, at DSB kan have tegnet et glansbillede af økonomien i datterselskabet, der står for Øresundstrafikken.
DSB kan således have undladt at bede den skotske medejer, First Group, om at bære sin del af gælden, og det kan betyde, at skotterne slipper for at skulle betale.
I aktionæroverenskomsten mellem DSB og FirstGroup står der nemlig, at parterne kun hæfter for gæld, som de er blevet enige om at stifte.
Dermed ender millionregningen formentlig hos de danske skatteydere.
Aktionæroverenskomsten forpligter desuden DSB til at købe FirstGroups aktier, hvis den skotske partner vil sælge.
Og DSB's bestyrelsesformand, Mogens Granborg bekræftede onsdag aften, at Firstgroup vil ud af partnerskabet.
