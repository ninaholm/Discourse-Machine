Norsk hjemmeside blokeret før Nobelfest
Internetbrugere i Kina er forhindret i at gå ind på den norske tv-station NRKs hjemmeside inden  Nobelfest.


 Kinesiske myndigheder forhindrer internetbrugere i Kina i at gå ind på den norske radio- og tv-station NRK's hjemmeside forud for overrækkelsen af Nobels fredspris til kineseren Liu Xiaobo fredag.
Det oplyser NRK.
Blokaden af NRKs hjemmeside er det seneste tegn på den kinesiske ledelses vrede over, at den norske Nobelkomité har tildelt fredsprisen til den kinesiske demokratiforkæmper og systemkritiker.
Liu Xiaobo kommer ikke til overrækkelsen fredag. Han afsoner en fængselsdom på 11 år i det nordlige Kina for landsskadelig virksomhed.
Tv-stationerne CNN og BBC er også berørt af blokaden, oplyser NRK.
Styret i Beijing har, siden den norske Nobekomité tildelte fredsprisen til Xiaobo den 8. oktober, aflyst en række møder med norske ministre og embedsmænd i protest mod tildelingen. 
Selv om Nobelkomitéen er uafhængig af den norske regering, har kineserne alligevel rettet deres vrede mod regeringsmedlemmer.
Under den igangværende klimakonference i Cancun i Mexico har kinesiske repræsentanter nægtet at mødes med den norske statsminister, Jens Stoltenberg, der står i spidsen for den norske delegation.
Kina og 18 andre lande boykotter overrækkelsen, der finder sted på Oslo rådhus.
