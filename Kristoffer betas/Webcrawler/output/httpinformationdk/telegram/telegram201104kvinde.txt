Kvindelandsholdet i håndbold fortsætter
DHF-formand Per Rasmussen fortæller, at planerne om at nedlægge kvindelandsholdet i håndbold er droppet.


 Kvindelandsholdet i håndbold fortsætter, men sandsynligvis ikke på samme niveau som vi kender det i dag.
Dansk Håndbold Forbund (DHF) har på et bestyrelsesmøde vedtaget fortsat at stille et kvindelandshold i håndbold, selv om man endnu ikke er nået til enighed med spillerne om en lønaftale.
Forbundet fastholder, at man ikke har råd til at betale spillerne mere, end de er blevet tilbudt, selv om det betyder en nedgang i grundlønnen på knap 50 procent.
I praksis betyder det, at landstræner Jan Pytlick skal stille et hold bestående af de spillere, der accepterer de vilkår, som DHF har stillet op.
Ifølge Morgenavisen Jyllands-Posten har kun seks af de 44 spillere, der er i betragtning til A-landsholdet sagt ja til det udspil, som DHF er kommet med.
Resten har skrevet under på en fælles erklæring fra Håndbold Spiller Foreningen, hvor de kræver en forhandling og bedre vilkår, før de igen vil stille sig til rådighed for landsholdet.
DHF-formand Per Rasmussen afviser over for TV2 News, at det betyder, at Danmark stiller med et svækket landshold.
- Vi sætter det stærkeste hold ud fra de spillere, der er til rådighed, siger han.
Danmark spiller senere på måneden to træningskampe mod Rusland. Jan Pytlick vil på et pressemøde i morgen præsentere den trup, der skal repræsentere Danmark ved den lejlighed.
