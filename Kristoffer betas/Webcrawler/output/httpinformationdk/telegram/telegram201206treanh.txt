Tre er anholdt for vandalisme i Israel
Sagen om graffitimaling på et jødisk mindesmærke i Israel er opklaret. Tre ultraortodokse jøder har erkendt.


 Israelsk politi siger tirsdag, at tre ultraortodokse jøder er blevet anholdt, mistænkt for at have overmalet det nationale Yad Vashem Holocaust mindesmærke med anti-zionistiske slagord for to uger siden.
Mændene på 18, 26 og 27 år, som tilhører en ultraortodoks gruppe, der er modstander af Israels eksistens, erkender ødelæggelserne, siger polititalsmand Micky Rosenfeld. De vil blive fremstillet for retten senere tirsdag.
Noget af graffitien, hvoraf alt var skrevet på hebraisk, beskylder Israels grundlæggere for hemmeligt at have opmuntret nazisterne til drabet på seks millioner jøder under anden verdenskrigs for at fremskynde etableringen af staten Israel i 1948.
Israels premierminister, Benjamin Netanyahu, betegner slagordene som uhyrlige og sagde efter episoden, at det var vanskeligt at forstå, at "et menneske er i stand til at skrive den slags".
Nogle ultraortodokse jøder betragter det moderne Israel som en vederstyggelighed. De tror på, at grundlæggelsen af en jødisk stat må vente på Messias komme.
Yad Vashem, et museum og et mindesmærke, blev etableret på en bakketop i Jerusalem i 1953, og det besøges ofte af udenlandske ledere, der nedlægger kranse i dets mindehal.
