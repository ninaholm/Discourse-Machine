Socialrådgivere: Fornuftige takter i integrationsudspil
Landets socialrådgivere er bekymret for, om der kan skabes 30.000 jobforløb til indvandrere.


 Regeringens integrationsudspil tager fat de rigtige steder.
Sådan lyder det fra Dansk Socialrådgiverforening, der dog er bekymret for, om regeringens målsætning om at skabe 30.000 jobåbninger til flygtninge og indvandrere over de kommende to år, overhovedet kan indfris.
- Det er helt vildt mange forløb. Og det kræver jo, at man har arbejdsgiverne med om bord, så det ikke ender med, at det er det offentlige, der skal stå for at få folk ind på arbejdsmarkedet, siger socialrådgivernes formand, Majbritt Berlau.
- Men overordnet set er der rigtig mange gode bud og fornuftige ting i udspillet, og vi deler intentionerne bag, siger hun.
Regeringen vil skabe 30.000 nye "forløb", som det kaldes, der skal få ledige flygtninge og indvandrere ind på en arbejdsplads.
Disse forløb kan være eksempelvis job med løntilskud eller slet og ret nyttejobs, som så skal skaffes inden for de kommende år.
Regeringen har til gengæld ikke sat præcise mål for, hvor mange flygtninge og indvandrere, der i sidste ende skal få regulært fodfæste på arbejdsmarkedet, hvilket Dansk Arbejdsgiverforening ellers har efterlyst.
Et andet værktøj, som regeringen vil gribe fat i er, at myndighederne i højere grad skal fokusere på de uddannelser, som flygtningene har med sig fra det land, de kommer fra.
Det skal ske for hurtigere at få folk ud i et job, de i forvejen har erfaring med at udføre.
- Nu er det jo ikke fordi, at vi ikke har spurgt ind til den slags førhen.
- Men vi er i dag ikke gode nok til at "oversætte" folk uddannelser fra andre lande til danske forhold, og derfor kan eksempelvis topadvokater sagtens ende på fabrik i Danmark. Så det er godt, hvis man vil sætte ind har, siger Majbritt Berlau.
