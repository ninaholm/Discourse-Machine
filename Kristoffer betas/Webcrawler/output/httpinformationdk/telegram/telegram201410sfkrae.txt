SF kræver id-kort til ansatte i flere brancher
Id-kort i til ansatte skal følge SF forhindre social dumping i landbruget, rengøringsbranchen og byggeriet.


 Alle ansatte i landbruget, på gartnerier, hoteller, restauranter og i rengøringsbranchen skal i fremtiden bære et obligatorisk id-kort.
 Sådan lyder et forslag fra SF, der vil afsætte 10 millioner kroner på finansloven for 2015 til at udvide en allerede aftalt ordning for de danske byggepladser, skriver Politiken fredag.
Forslaget skal begrænse de "massive problemer" med social dumping i form af "underbetaling og ringe arbejdsmiljø", lyder det fra partiets finansordfører, Jonas Dahl.
- Det handler om at sikre ordentlige vilkår og afsløre de lyssky forretninger, som nogle arbejdsgivere desværre står bag. Det er det, der er skyld i social dumping, og vi ved, at det ikke kun sker på byggepladserne, men også i rengøringsbranchen og landbruget, siger Jonas Dahl til Politiken.
Det obligatoriske id-kort blev aftalt mellem regeringen, SF og Enhedslisten tidligere på året.
 Når det til sommer indføres i byggeriet, vil det ifølge aftalen oplyse om "navn, arbejdsgiver, social sikring, obligatorisk arbejdsskadeforsikring og erhvervsforsikringsdækning".
I rengøringsbranchen tager en af de helt store spillere, landets næststørste rengøringsfirma, Forenede Service, vel imod idéen.
Selskabet har været involveret i flere sager om dårlige arbejdsforhold for især udenlandske ansatte hos underleverandører og i selve koncernen. Det medførte bødestraffe til firmaet, der har lovet blandt andet at indføre id-kortet, siger sikkerhedschef Jens Nielsen.
- Vi indførte selv id-kort for to år siden, og derfor ved vi, at det virker. Det giver en tryghed, som kunderne efterspørger. Flere af dem stiller som krav, at der skal være id-kort på vores medarbejdere, siger Jens Nielsen, kvalitets- og sikkerhedschef hos Forenede Service, til Politiken.
Socialdemokraternes ordfører for social dumping, Ane Halsboe-Jørgensen, er også positiv, men vil først se kortet virke:
- Hvis det viser sig, at id-kortet i byggeriet er en succes og kan være et stærkt redskab i andre brancher også, så synes jeg, at vi skal se på det, siger Ane Halsboe-Jørgensen til Politiken.
Hos oppositionen er modtagelsen mindre begejstret:
- Det kan vi ikke støtte. Vi skal bekæmpe social dumping, men det skal ikke være med ekstra bureaukrati og øgede omkostninger for vores virksomheder, siger Venstres arbejdsmarkedsordfører, Hans Andersen til Politiken.
 Han peger på, at myndighederne allerede kan bede om legitimation i form af pas eller sygesikringsbevis.
