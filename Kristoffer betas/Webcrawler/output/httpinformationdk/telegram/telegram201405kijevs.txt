Kijevs nye borgmester Klitsjko: Ryd Maidan-pladsen
Den tidligere bokseverdensmester, Kijevs nye borgmester, kræver aktivister fjernet fra Maidan-pladsen.


 Han er knap udnævnt som borgmester i den ukrainske hovedstad, Kijev, men mandag har Vitalij Klitsjko alligevel fremsat sin første politiske ordre: Alle aktivisternes telte og barrikader skal fjernes fra Maidan-pladsen, hvor demonstranter har holdt til de sidste mange måneder.
Dermed har den tidligere bokseverdensmester, som har været en fremtrædende figur i den månedlange konflikt i Ukraine, allerede gjort sig upopulær blandt aktivisterne på den berømte Maidan-plads.
Her har demonstranter og aktivister holdt til, siden den afsatte præsident Viktor Janukovitj i slutningen af november sidste år vendte en samarbejdsaftale med EU ryggen for i stedet at underskrive en handelsaftale med Rusland.
Demonstranterne har svoret at holde et vågent øje med den ukrainske regering, og de har ikke tænkt sig at forsvinde fra den centrale plads, selvom søndagens præsidentvalg gav forretningsmanden Petro Porosjenko magten efter tre måneder med en udpeget overgangsfigur.
- Vi er her, vi bliver her og ingen kan flytte os. Hvis ikke vi var her, ville der være store problemer i landet, siger en mand i militærtøj med et Højre Sektor-mærke på armen og en kølle til Ritzau.
- Det med Klitsjko vil jeg slet ikke kommentere.
Vitalij Klitsjko forventes at blive udnævnt til Kijevs borgmester snarligt, efter at målingerne giver ham mere end 55 procent af stemmerne i hovedstaden.
Klitsjko var selv kandidat til præsidentposten, indtil han i slutningen af marts meddelte, at han trak sit kandidatur.
