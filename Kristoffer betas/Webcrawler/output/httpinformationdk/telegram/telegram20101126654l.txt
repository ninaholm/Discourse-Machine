26.654 læseheste besøgte BogForum
Danskerne er stadigvæk vilde med bøger - både i den klassiske form og de digitale versioner. Det beviste weekendens tredages bogmesse på Frederiksberg.


 Ikke færre end 26.654 personer besøgte i weekenden - fredag til søndag - BogForum i Forum på Frederiksberg, hvor publikum kunne komme tæt på deres favoritforfattere og dykke ned i bøgernes verden.
- Det flotte besøgstal viser, at bøgernes popularitet stadig er intakt, og det er vi selvfølgelig utrolig tilfredse med, siger salgs- og projektleder Stinne Hjortlund Kristoffersen.
Der var kø ved mange af bogmessens arrangementer og interessen for den digitale bog var igen stor, oplyser hun.
Også signeringer trak fulde huse, heriblandt Suzanne Brøgger, Fay Weldon, Jussi Alder-Olsen, brødrene Price og Marilynne Robinson. 
- Det er skønt at opleve, at vores dedikerede publikum kommer for at møde deres yndlingsforfatter, høre interviews med forfatterne om deres tanker omkring skabelsen af bøgerne og så for at få den helt personlige signering i bogen ikke mindst, siger Stinne Hjortlund Kristoffersen.
Danske Bank kårede igen en forfatterdebutant, og vinderen af Debutantprisen 2010 blandt de ikke færre end 37 forfattere, forlagene havde indstillet i år, blev Kaspar Colling Nielsen for bogen "Mount København".
Danske Banks Litteraturpris 2010 blev givet til Morten Ramsland for bogen "Sumobrødre". Den endelige afgørelse om førsteprisen på 300.000 kroner blev truffet af de mere end 31.000 læsere, der i år har stemt på deres favoritforfatter.
Lige som sidste år lever BogForum videre efter lukketid. Det sker på www.dr.dk/bogforum, hvor publikum kan opleve eller genopleve en række af årets arrangementer og forfattersamtaler.
