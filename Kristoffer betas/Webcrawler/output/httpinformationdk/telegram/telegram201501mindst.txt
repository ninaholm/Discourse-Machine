Mindst 18 danske kommuner spekulerer i schweizerfranc
18 kommuners gæld er blevet 281 millioner kroner højere, efter at Schweiz droppede fastkurspolitikken.


 Mindst 18 danske kommuner spekulerer i schweizerfranc ved at have store lån i den schweiziske valuta. Det viser en gennemgang, som TV2 Finans har lavet.
Det kan vise sig at blive en særdeles dyr beslutning set i lyset af, at Schweiz i sidste uge droppede landets fastkurspolitik overfor euroen.
Da det skete, sprang kursen på schweizerfranc op med knap 40 procent. Og selvom kursstigningen har fortaget sig, ligger schweizerfrancen stadig knap 20 procent højere, end før.
Det betyder på nuværende tidspunkt, at gælden i de 18 kommuner er blevet 281 millioner kroner højere, end før Schweiz ophævede fastkurspolitikken.
De 18 danske kommuner har således lån for mindst 245 millioner schweizerfranc.
Med dagens kurs svarer det til knap 1,8 milliarder kroner mod godt 1,5 milliarder kroner inden kurshoppet, skriver TV2 Finans.
En af de hårdest ramte kommuner er Guldborgsund Kommune, der ifølge TV2 Finans har lån for 55 millioner i schweizerfranc.
Kommunen påpeger imidlertid, at det ikke nødvendigvis er så slemt.
- Indtil videre er det jo ikke reelle tab. Vi skal først betale næste afdrag til april, så indtil videre har vi valgt at have is i maven, har Carsten Pedersen, der er centerchef med ansvar for økonomi, tidligere sagt til finans.dk.
Han mener således fortsat, at det har været en god beslutning at optage lån i schweizerfranc.
- Havde vi taget et obligationslån i kroner med fast rente, havde det efter min vurdering stadig været dyrere. Det har i hvert fald været godt for os, indtil kursen steg så meget i dag, sagde han til finans.dk.
