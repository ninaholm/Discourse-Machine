Churchill og Stalin i vildt drikkelag under krigen
De to ledere forsøgte at forbedre forholdet med masser af alkohol og god mad, viser nye historiske dokumenter.


 Mens Den Røde Hær udkæmpede hårde kampe mod Hitlers tyske soldater, drak den sovjetiske diktator Josef Stalin og den britiske premierminister Winston Churchill godt igennem ved et natligt drikkelag i Moskva i 1942.
Det viser nye dokumenter, der er blevet frigivet fra Storbritanniens nationalarkiv.
Forholdet mellem de to ledere havde indtil da været koldt, men drikkegildet, hvor de var flankeret af et hold af oversættere, lavede om på det.
- Jeg fandt Stalin og Churchill siddende ved et velfyldt bord med alskens mad og et utal af flasker, skriver Sir Alexander Cadogan, der var under-sekretær i Udenrigsministeriet, i et notat om besøget og tilføjer:
- Humøret var muntert som en bryllupsklokke, skriver han.
De to ledere indledte imidlertid ikke mange militære drøftelser under drikkelaget, der varede til klokken tre om natten.
Men Churchill spurgte Stalin om den sovjetiske indenrigspolitik, og om hvad der skete med kulakkerne - den relativt rige klasse, som Stalin sværgede på at udslette. Til det svarede diktatoren:
 - Kulakkerne har fået jord i Sibirien. De var meget upopulære blandt den øvrige del af befolkningen.
Sir Alexander Cadogan skriver afslutningsvis i sit notat.
- Winston var helt sikkert imponeret, og jeg tror, følelsen blev gengældt.
