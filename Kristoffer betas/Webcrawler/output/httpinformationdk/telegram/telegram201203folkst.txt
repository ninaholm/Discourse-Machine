Folk strømmer på gaden for at købe ny iPad
Australierne blev de første til at få fat i iPad 3. I Japan stod folk i lang kø for at sikre sig den ny tablet


 Gadget-entusiaster i Australien og Japan er strømmet på gaden for at være blandt de første, som sikrer sig en udgave af Apples iPad 3, der fredag er blevet lanceret.
I Sydney stod hundredvis af mennesker i kø for at få den ny tablet på udgivelsesdagen. Butikkerne åbnede allerede ved midnat lokal tid.
Nogle timer senere blev det japanernes tur til at få mulighed for at sikre sig den nye iPad, og her stod mere end 450 mennesker i kø foran en enkelt butik i Sydney.
Mange af de folk, som havde taget opstilling i køen, fortæller, at de allerede var kommet dagen inden. Den 19-årige universitetsstuderende Ryo Watanabe havde stået i køen endnu længere.
- Jeg er så glad. Jeg har endelig fået den. Jeg har ventet i køen i 36 timer, sagde han, da han kom ud fra butikken med den nye iPad under armen.
- Jeg har en iPad 2 og bruger den hele tiden i skolen, sagde Ryo Watanabe.
IPad 3 bliver også lanceret i Singapore, Hongkong, Frankrig, Tyskland, Schweiz, Storbritannien og USA fredag.
I Danmark må tekniknørderne væbne sig med tålmodighed. Her kommer den nye tablet først på gaden den 23. marts.
Kort inden lanceringen strøg kursen på Apples aktier over 600 dollar. Det er første gang, at kursen er så høj, og det skyldes ifølge analytikere, at investorerne forventer stor succes for iPad 3.
Prisen for den nye iPad er den samme som for iPad 2, men den indeholder en del forbedringer.
IPad 3 har meget høj skærmopløsning, 4G-teknologi, der gør den op til 10 gange hurtigere på internettet end den nuværende 3G-teknologi. Desuden har den nye tablet et fem megapixel kamera.
Apple sad på 62 procent af verdensmarkedet for tablets i 2011. Selskabet regner med at kunne øge andelen til 70 procent i 2012.
