200 nye lig er fundet i japansk kystby
Det bekræftede antal døde i Japan overstiger nu 1000. Yderligere 50.000 soldater sættes i redningsarbejdet.


 Antallet af fundne omkomne efter jordskælvet i Japan stiger dramatisk.
- Vi har modtaget en foreløbig rapport om, at flere end 200 lig er blevet fundet i byen Higashimatsushima, siger en talsmand for det nationale politi søndag til nyhedsbureauet AFP.
Byen ligger ligesom den større by Sendai i det nordøstlige Japan, hvor en tsunami efter jordskælvet forårsagede massive ødelæggelser.
På kysten ved Sendai fandt man ifølge det lokale politi lørdag mellem 200 og 300 døde.
I en anden havneby i området, Minamisanriku, savnes ifølge den japanske tv-station NHK 10.000 mennesker.
Det nationale politi har senest oplyst, at 688 personer er bekræftet omkommet og 642 savnes efter jordskælvet.
Men ifølge nyhedsbureauet AFP er de mange døde ved kysterne, ikke medregnet i tallet.
Regeringen i Tokyo meddelte søndag, at den fordobler antallet af soldater, der sættes ind i redningsarbejdet efter jordskælvet, fra 50.000 til 100.000.
