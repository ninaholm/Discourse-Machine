Nødløgns-udvalg foreslår sandheds-udvalg
Eksperter foreslår nu, at der oprettes et særligt udvalg i Folketinget, hvor politikerne kan sige sandheden.


 Folketingsmedlemmer skal have et helt særligt organ, hvor de kan sige sandheden til hinanden.
Sådan lyder forslaget fra det såkaldte "nødløgns-udvalg", der i næsten et år har gransket brugen af "nødløgne" i kølvandet på Christiania-sagen, der i 2013 kostede daværende justitsminister Morten Bødskov (S) jobbet.
Nødløgns-udvalget lægger ikke op til nogen generelle lovændringer for at forhindre "nødløgne".
- I stedet foreslår udvalget en ordning, som giver mulighed for, at en minister i ekstraordinære situationer kan fortælle sandheden til et folketingsorgan med nogle få udvalgte medlemmer, som det hedder i udvalgets betænkning.
Udvalget understreger desuden, at "det er nødvendigt, at sandhedspligten fortsat kan tilsidesættes i ekstraordinære situationer - for eksempel i nødretssituationer, hvor menneskeliv eller statens sikkerhed står på spil".
Dermed foreslår udvalget - bortset fra forslaget om det særlige sandhedsudvalg - ikke noget afgørende nyt i forhold til det allerede gældende. Og det glæder justitsminister Søren Pind (V):
- Jeg er enig med udvalget i, at der ikke er behov for lovændringer på området, siger han.
Christiania-sagen handler om et umiddelbart helt trivielt besøg på Christiania i 2012 for medlemmerne af Folketingets retsudvalg.
Besøget blev imidlertid spundet ind i et væv af løgne, konstrueret af intet mindre end Justitsministeriets top.
Det skete for at forhindre, at besøget overhovedet kom i stand, hvilket lykkedes ved at få Københavns daværende politidirektør til at melde fra mødet, selvom han intet skulle.
En undersøgelseskommission med tidligere højesteretsdommer Per Sørensen i spidsen nåede i maj i år frem til, at det var en undskyldelig "nødløgn", som Justitsministeriet og daværende minister Morten Bødskov (S) havde fundet på.
Det mente Folketinget ikke, og Bødskov blev vippet af ministertaburetten.
