Frederiks popularitet glæder dronningen
- Hils Frederik, lød det overalt, da dronningen og prins Henrik gik rundt i små grønlandske bygder.


 - Hils Frederik.
Med disse ord blev dronning Margrethe mødt overalt, da hun og prins Henrik tidligere på ugen gik rundt i bygderne Siorapaluk og Qaanaaq.
Det var det, der havde gjort det største indtryk på dronningen under den første del af regentparrets rundrejse i Grønland.
- Som mor er jeg stolt over, at Frederik er så populær alle steder, sagde dronning Margrethe ifølge avisen Sermitsiaq på et improviseret pressemøde i Niaqornat.
Det var i Qaanaaq, at kronprins Frederik trådte sine "grønlandske hjemmesko", da han for 11 år siden deltog i Sirius-patruljens jubilæums-ekspedition.
Tidligere på ugen har vejrforholdene gjort det nødvendigt at ændre den royale rejseplan.
- Det går aldrig helt som planlagt, når man rejser i Grønland, hvor det er vigtigt at være fleksibel. Mange oplevelser venter på os, og om de kommer i den rækkefølge, som vi har planlagt, afhænger af vejret, konstaterede dronningen.
For første gang kunne det planlagte program følges, da kongeskibet Dannebrog torsdag bragte Margrethe og Henrik til Uummannaq.
Sermitsiaq.ag skriver, at flere hundrede var mødt frem for at modtage regentparret, og at dronningen fik blomster af den niårige Parnuuna Tobiassen.
Jess Svane, borgmester i Qaasuitsup Kommune, holdt tale for de kongelige, der nu har rejst rundt i hans storkommune og besøgt en række byer og bygder, uden at han havde haft muligheden for at byde dem ordentligt velkommen.
Henvendt til prins Henrik gjorde Jess Svane opmærksom på, at hans kommune dækker et areal, som er større end Frankrig.
Senere torsdag så de kongelige gæster en lokal maleriudstilling og et museum, der er viet til den franske polarforsker Jean Malaurie. Desuden besøgte de et børnehjem.
