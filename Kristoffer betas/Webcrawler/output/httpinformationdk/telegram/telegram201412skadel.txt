Skadelig trafikstøj rammer over 125 millioner europæere
En fjerdedel af Europas befolkning udsættes for støj, der kan skade sundhed og læring.


 Flere end 125 millioner europæere menes at være udsat for larm fra trafik, der overstiger de internationale anbefalinger.
Det medfører en række sundhedsmæssige og økonomiske konsekvenser, fastslår Det Europæiske Miljøagentur (EEA) i en kortlægning af problemet i rapporten "Noise in Europe 2014", der offentliggøres fredag.
 - De skadelige virkninger kan findes hos befolkningsgruppers velfærd, i dyrelivet på landet og i havet, i evnen hos vores børn til at lære ordentligt i skolen, og i den høje pris, samfundet økonomisk må betale, lyder det i rapporten.
Trafikstøj generer næsten 20 millioner voksne europæere og påvirker angiveligt otte millioner personer, når de ligger i sengen og forsøger at sove, konkluderer forskerne i rapporten.
Støjgener er desuden forbundet med omtrent 43.000 hospitalsindlæggelser, 900.000 tilfælde af forhøjet blodtryk (hypertension) og op til 10.000 tilfælde af for tidlig død om året, vurderer EEA.
Det er uden sammenligning trafik fra veje, der er den største kilde til støj i Europa, men også tog, lufthavne og industri skaber megen støj.
Det er hovedsageligt i større byer, at støj forårsager størst skade.
Således er det oftest byer med over 250.000 indbyggere, hvor andelen af mennesker, der udsættes for støj over de internationale anvisninger, er størst. Og både i København og Aarhus er det tilfældet for flere end 50 procent af indbyggerne.
EEA anbefaler, at man i højere grad tager hensyn til støj i planlægningen af byer og infrastruktur, og at stille områder bevares.
