Formand for Region Sjælland stopper



 Formanden for Region Sjælland, Kristian Ebbensgaard (V), meddeler, at han efter et langt liv i politik ikke genopstiller til efterårets valg til regionsrådet, skriver Dagbladet Roskilde.
 Venstre holder først opstillingsmøde til april, men et godt bud på en ny spidskandidat vil være partiets gruppeformand i regionen, Kirsten Devantier, skriver avisen.
 Kristian Ebbensgaard har været formand for Amtsrådsforeningen og amtsborgmester i det tidligere Roskilde Amt. Han forklarer, at hans beslutning om at stoppe efter en periode i regionsrådet blev truffet, allerede inden han stillede op i 2005.
- Det er ikke nogen enkelt begivenhed, der har gjort udslaget, siger han og forsikrer, at han vil arbejde videre med fuldt engagement, til hans embedsperiode udløber ved årets udgang.
