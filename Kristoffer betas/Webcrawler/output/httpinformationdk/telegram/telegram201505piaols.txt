Pia Olsen Dyhr: Thornings dagpengesnak er tomme ord
SF-formand savner handling, siger hun i sin 1. maj-tale, hvor hun retter skarpt angreb på statsministeren.


 Statsminister Helle Thorning-Schmidts (S) budskab om, at hun ønsker et nyt dagpengesystem vækker behersket jubel hos SF's formand Pia Olsen Dyhr.
I sin tale til 1. maj-arrangementer rundt om i landet kommenterer hun direkte statsministerens ønske om, at færre skal miste retten til dagpenge, og at det skal være lettere at genoptjene den.
- Jeg 100 procent enig. Jeg savner bare de konkrete handlinger, lyder det fra Pia Olsen Dyhr.
Dermed er der ikke meget, der tyder på, at SF har tænkt sig at følge den opfordring om at rette skytset mod de borgerlige, som statsministeren kom med i sin tale.
Tværtimod har Pia Olsen Dyhr gravet flere gamle citater frem, hvor statsministeren kritiserer den dagpengereform, hun sammen med regeringspartneren De Radikale har valgt at bevare.
- Hvis det er så skidt en reform, som man har brugt mange ord på at rakke ned, hvorfor så ikke ændre den? Hvorfor lade dumstædighed og hensynet til netop De Radikale stå i vejen, spørger SF-formanden.
Hun hæfter sig desuden ved, at Helle Thorning-Schmidt står fast på, at dagpengesystemet ikke må koste flere penge end i dag.
- Uden penge, ja så bliver det jo umuligt at gøre de fine ord til virkelighed. Så bliver de, ja, kun ord, siger Olsen Dyhr.
SF-formanden fremhæver, at 54.000 danskere har mistet retten til dagpenge siden 1. maj sidste år.
- Hver gang en dansker mister dagpengene, mister vi alle sammen tryghed. Problemet vokser og vokser. Det står klart for enhver, siger Pia Olsen Dyhr.
SF-formanden nøjes dog ikke med at lange ud efter statsministeren. Hun bruger også en stor del af talen på at tale om sin egen baggrund, og hun bruger sin mor som eksempel på en person, der er blevet slidt af hårdt fysisk arbejde.
- Det er direkte uforskammet, når politikere med nogle regneark fra finansministeriet i hånden kaster sig over de mange nedslidte danskere, og mener, at de bare må klemme ballerne sammen.
