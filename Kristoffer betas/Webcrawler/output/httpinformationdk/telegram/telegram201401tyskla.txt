Tysklands vigtige ifo-indeks stiger fortsat
Ifo-indekset er steget til det højeste niveau siden juli 2011 og er markant over det historiske gennemsnit.


  Tysklands vigtige erhvervsindeks ifo, der måler de tyske virksomheders forventninger til markedet, steg i januar til 110,6 mod 109,5 måneden inden.
Det er det højeste niveau siden juli 2011 og markant over det historiske gennemsnit.
Indekset for Europas største økonomi steg i december til det højeste niveau siden april 2012. I november lå Ifo på 109,3.
Fremgangen skyldtes både en stigning i de adspurgte virksomheders vurdering af det aktuelle erhvervsklima og i forventningerne til de kommende måneder.
- Sammen med andre vigtige tillidsindikatorer som ZEW og PMI peger mandagens tal på en fremgang i tysk økonomi på 0,3-0,4 procent over de seneste tre måneder i forhold til den foregående tremåneders periode, siger cheføkonom i Nordea, Helge J. Pedersen.
- På grund af Tysklands historiske rolle som Europas vækstlokomotiv kan det være med til at trække resten af Europa og i særdeleshed dansk økonomi op i tempo, tilføjer han i en kommentar til det nye indeks.
 Erhvervstillidsindekset er baseret på en månedlig rundspørge, som ifo-instituttet ved Münchens universitet gennemfører over erhvervsklimaet blandt 7000 tyske virksomheder.
 Selvom Tysklands betydning for den danske eksport er aftaget noget over de seneste år, er landet fortsat vores vigtigste handelspartner. Tyskerne aftager omkring 15 procent af salget af danske varer til udlandet.
