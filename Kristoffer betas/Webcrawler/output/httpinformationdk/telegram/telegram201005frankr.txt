Frankrig på vej mod burkaforbud
Frankrig bliver muligvis det andet land i Europa, der forbyder kvinder at bære burka. Tirsdag ventes det, at landets parlament tager skridtet henimod et forbud.


 Burka i Frankrigs gader kan meget vel gå hen at blive et ulovligt syn. 
Skridtet mod et burkaforbud i landet bliver taget tirsdag, når parlamentet ventes at vedtage en resolution, der fordømmer heldækkende dragter. 
Denne resolution vil blive toneangivende, for den debat Frankrig skal tage i juli, hvor nationalforsamlingen skal tage stilling til, om der skal være et reelt forbud eller ej. 
Vedtages forbuddet vil Frankrig dermed være det andet land i Europa, der forbyder burkaen, efter Belgiens andetkammer tilbage i april i år stemte ja til et forbud mod heldækkende dragter. 
Debatten om burkaforbud i Frankrig har fået mange op af stolene. Modstanderne advarer således om, at den vil kunne fremprovokere spændinger i et land, der huser det største antal muslimer i Europa. Desuden er de bange for, at forbuddet vil forvandle en fjer til ti høns, når landets indenrigsministerium kan berette om, at der kun er omkring 2-3000 kvinder, der bærer heldækkende dragter. 
Tilhængere af forbuddet hævder dog, at de ikke vil angribe de religiøse rettigheder, men derimod udvise en respekt for kvindernes rettigheder.
I beslutningsforslaget hedder det, at parlamentet "anser det for nødvendigt, at alle nyttige midler sættes i brug for at sikre beskyttelse af kvinder, der udsættes for vold og pres for at bære det fulde slør".   
Frankrigs præsident, Nicolas Sarkozy, har tidligere sagt, at burkaen "ikke er velkommen" i det verdslige Frankrig. 
Han vil således i næste uge sammen med resten af regeringen undersøge et lovforslag, der vil pålægge kvinder bøder, hvis de bærer burka, lige som de vil undersøge, om mænd kan idømmes fængselsstraf på op på et år og en stor bøde, hvis de tvinger kvinder til at tildække sig. 

