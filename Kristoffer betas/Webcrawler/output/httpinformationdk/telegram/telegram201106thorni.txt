Thorning er klar til at afskaffe forbehold
Helle Thorning-Schmidt er klar til at afskaffe retsforbeholdet. SF er med, men euroen må vente, lyder det.


 Hvis meningsmålingerne holder, skal danskerne snart til at stemme om EU-forbeholdene.
Socialdemokraternes statsministerkandidat Helle Thorning-Schmidt (S) erklærer sig nemlig parat til et hurtigt opgør med rets- og forsvarsforbeholdet. Også SF er med.
- Hvis vi får et nyt flertal, får vi også et flertal, som vil tage et opgøret med forbeholdene alvorligt, siger Helle Thorning-Schmidt.
Udmeldingen kommer, efter at Margrethe Vestager (R) har spillet ud med et krav om, at en ny regering skal afskaffe EU-forbeholdene i den første regeringsperiode.
- Vi er også meget store fortalere for, at Danmark skal være med i euroen. Men det er nok ikke tidspunktet at tage diskussionen på nu, hvor der er meget stor uro om euroen, siger Helle Thorning-Schmidt.
Ifølge Margrethe Vestager er især retsforbeholdet ødelæggende for Danmarks kommende EU-formandskab, hvor spørgsmålet om grænsekontrol og øget politisamarbejde mellem EU-landene ventes at komme på dagsordenen.
Den bekymring deler Helle Thorning-Schmidt. Men selv om folketingsvalget skal holdes senest i november, er det formentlig for sent at nå en afstemning, inden Danmark overtager formandskabet for EU i begyndelsen af det nye år, mener hun.
- Man kan så kun undre sig over, at den borgerlige regering ikke har sendt forbeholdene til afstemning i de 10 år, de har siddet, siger Helle Thorning-Schmidt.
Spørgsmål: Giver du hermed et løfte om, at en afstemning om forbeholdene bliver til noget?
- Ja, selvfølgelig. Hvis vi skriver det i regeringsgrundlaget, bliver det også til noget. Det er virkeligt et eksempel på et sted, hvor en ny regering kan gøre en forskel, siger Helle Thorning-Schmidt.
Hos SF er der også støtte til de Radikales krav dog ikke en hurtig afstemning om euroen.
- Vi vil meget gerne afskaffe de to forbehold på rets- og forsvarsområdet, og det er det, siger SF's formand Villy Søvndal.
