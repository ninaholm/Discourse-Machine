Venstre vil vælte diktatorer
Danmark skal tage kampen op mod verdens diktatorer. Det mener Venstre, der blandt andet vil sætte ind mod Irans præstestyre og de islamiske domstole i Somalia.


 Danmark skal aktivt forsøge at vælte det iranske præstestyre og underminere de islamiske domstole i Somalia. 
Det mener regeringspartiet Venstre, som med udspillet "Kamp for global frihed" vil stramme den aktivistiske danske udenrigspolitik, skriver Jyllands-Posten. 
- Det nytter ikke noget at tale pænt til diktatorer. Vi bliver nødt til at gå imod regimerne og eksportere ytringsfrihed direkte til borgerne, så de undertrykkende styrer vælter og bliver afløst af demokrati, siger Venstres udenrigsordfører, Michael Aastrup Jensen.
Det første konkrete initiativ er oprettelsen af en radiostation, "Radio Free Somalia", som skal drives af det danske forsvar.
Derudover er lande som Yemen, Iran, Burma, Bolivia og Venezuela på Venstres liste over regimer, der skal demokratiseres. 
Indsatsen skal ifølge Venstres udspil ses som "en direkte forlængelse af vores engagement i Irak og Afghanistan - blot med andre midler". 
Udspillet bliver støttet af De Konservative, mens Dansk Folkeparti blankt afviser forslaget. 
- Folk har de tyranner, som de fortjener. Vi skal ikke spilde en masse penge på at udbrede demokrati som en anden flok missionærer, siger Dansk Folkepartis udenrigsordfører, Søren Espersen. 
De radikales udenrigsordfører, Niels Helveg Petersen, kalder udspillet for "uigennemtænkt", mens tidligere udenrigsminister Mogens Lykketoft (S) mener, at forslaget "er den sikre måde at rykke frem på terroristernes liste".
