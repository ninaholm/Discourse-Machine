John Kerry: Overvågning af lande er ikke usædvanligt
Det er ikke underligt at søge informationer hos andre lande, lyder det fra USA's udenrigsminister, John Kerry


 
	For første gang efter afsløringerne om, at USA's efterretningstjeneste NSA har udført omfattende spionage mod centrale EU-kontorer i Washington, New York og Bruxelles, bliver oplysningerne kommenteret fra højeste sted i den amerikanske administration.

	På et pressemøde i Brunei siger den amerikanske udenrigsminister, John Kerry, til EU, at "det ikke er usædvanligt, at man søger informationer i andre lande."

	John Kerry vil imidlertid ikke kommentere den konkrete sag og begrunder det med, at han er på udlandsrejse. Kerry er i disse dage på rundtur i Mellemøsten.

	EU's udenrigspolitiske chef, Catherine Ashton, har kontaktet Kerry og udtrykt bekymring om den amerikanske overvågning.

	- Lady Ashton rejste spørgsmålet for mig i dag, og vi blev enige om at holde kontakten. Jeg er enig i, at vi skal finde ud af, hvad situationen helt præcist er, og så vil jeg vende tilbage til hende, siger John Kerry.

	Afsløringerne har sendt chokbølger gennem flere EU-lande, og der er blevet skabt tvivl om, hvorvidt den omfangsrige transatlantiske frihandelsaftale nu bliver til noget.

	Den omfattende overvågning og aflytning er blevet afsløret af det tyske ugemagasin Der Spiegel. Spionagen fremgår angiveligt fra dokumenter, som whistlebloweren Edward Snowden er i besiddelse af og delvis har frigivet til Der Spiegel.

	Samtidig skriver den britiske avis The Guardian, at USA har leget fluen på væggen på en lang række landes ambassader - blandt andet den franske, italienske og græske ambassade i Washington.

	Et dokument fra 2010 viser angiveligt, at amerikanerne har mere end 38 såkaldte "mål", som de systematisk aflytter.

	Ud over Frankrig, Italien og Grækenland er Japan, Mexico, Sydkorea, Indien og Tyrkiet "mål" for USA's efterretningsfolk.

	Senere mandag skal den amerikanske ambassadør i Tyskland mødes med den politiske direktør i det tyske udenrigsministerium.

	Ifølge en tysk regeringskilde siger kansler Angela Merkel, at hun vil tale med den amerikanske præsident, Barack Obama, om overvågningen i nær fremtid.

