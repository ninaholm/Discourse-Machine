Sværere at få fat i panodiler



 Det skal være ulovligt for unge under 18 år at købe smertestillende håndkøbsmedicin. Det fremgår af regeringens nye arbejdsprogram. 

- Den politiske håndtering af unges forbrug af denne slags medicin fungerer ikke i øjeblikket. Med dette initiativ signaleres det, at vi aktivt vil prøve på at mindske misbruget af denne medicin blandt unge, siger formanden for Folketingets Sundhedsudvalg, Preben Rubiengaard (V). 

De seneste tal fra Sundhedsstyrelsen viser, at selvmordsforsøg blandt unge med smertestillende håndkøbsmedicin satte rekord i 2009. I midten af november havde myndighederne registreret 345 selvmordsforsøg. Den tidligere rekord var fra 2007 med 354 selvmordsforsøg, men det var for hele året.  

I lyset af denne rekord hilser Socialdemokraterne regeringens forslag velkommen, men understreger samtidig, at den ikke har fat i den lange ende. 

-Regeringen burde i stedet have set på at lave nogle mindre pakninger af smertestillende håndkøbsmedicin. Aldersgrænsen vil ikke have den store effekt på unge, der virkelig er i krise. De skal nok få fat på dem af andre veje, siger Sophie Hæstrup Andersen (S). 

Hun mener, at det i fremtiden skal være receptpligtigt at købe smertestillende håndkøbsmedicin, hvis pakken overskrider 100 piller. 

Preben Rudiengaard forstår Socialdemokraternes kritik. Han er klar til at se nærmere på muligheden for mindre pakninger. 

- Det vil vi se positivt på i sundhedsudvalget, hvilket vil blive en konsekvens af det lovforslag, der nu skal sætte en aldersgrænse. Det skal jo ses som en samlet enhed, siger Preben Rudiengaard.  
