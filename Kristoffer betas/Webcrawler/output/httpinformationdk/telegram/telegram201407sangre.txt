S-angreb: Løkke snyder danskerne med sine skatteløfter
Regeringspartiet har regnet på Venstres udtalelser om bundskattelettelser og konkluderer, at der ikke er råd.


 Socialdemokraterne beskylder Venstre for at lokke vælgerne med ufinansierede skatteløfter, skriver Berlingske.
Regeringspartiet står i avisen frem med et regnestykke, hvor det blandt andet når frem til, at der ikke er penge til de skatte­lettelser i bunden, Venstres formand, Lars Løkke Rasmussen, ønsker at gennemføre.
- Løkke har ikke råd til at give de skatte­lettelser, han har lovet vælgerne, og spørgsmålet er, hvem der kommer til at sidde med den lange næse. Er det den almindelige lønmodtager, som ikke får bundskatte­lettelser, eller de store virksomheder, som ikke får deres selskabsskattelettelser.
- En ting er i hvert fald sikkert: Løkke snyder danskerne med narreskattelettelser, siger Social­demokraternes skatteordfører, Thomas Jensen (S), til Berlingske.
Ifølge det socialdemokratiske regnestykke, der tager udgangspunkt i løfter fra ledende venstrefolk, mangler oppositionspartiet 370 millioner kroner, før partiet kan give lettelser i bunden af indtægtsskalaen.
Venstre har nemlig anvist finansieringskilder for 24,345 milliarder kroner, men vil lette skatter for 24,715 milliarder kroner.
Økonomiprofessor Bo Sandemann Rasmussen fra Aarhus Universitet mener dog ikke, at beregningen er helt retfærdig. Den undlader nemlig at medbringe dynamiske effekter.
- De fleste beregninger er lavet uden adfærdsændringer, og det er kritisabelt, for hvis man kigger på regeringens egne planer, så indregner de adfærdsændringer. Det betyder noget for det samlede regnestykke. Min vurdering vil være, at det ville give et råderum, som er seks-syv milliarder kroner højere, siger han til Berlingske.
Formanden for Folketingets Skatteudvalg, Venstres Mads Rørvig, kritiserer også, at det socialdemokratiske regnestykke ikke medregner effekten af adfærd. Regnestykket er et "desperat vildledningsforsøg" før et folketingsvalg, siger han til Berlingske.
