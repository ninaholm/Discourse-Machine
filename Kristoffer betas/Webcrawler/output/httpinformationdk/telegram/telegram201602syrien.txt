Syriens hær vil indtage Islamisk Stat-højborg Raqqa
Den syriske hær har ikke haft kontrol med Raqqa i Syrien siden august 2014, hvor Islamisk Stat indtog området.


  Den syriske hær har ifølge en kilde i militæret til hensigt at rykke ind i Raqqa-provinsen, som er kontrolleret af Islamisk Stat.
Det skriver nyhedsbureauet Reuters lørdag.
Hæren har angiveligt genindtaget flere positioner på grænsen mellem Hama og Raqqa de seneste to dage.
Lykkes det hæren at få fodfæste i Raqqa, vil det være første gang siden august 2014.
- Det indikerer retningen af kommende operationer mod Raqqa. Raqqa-fronten er åben (...) og begynder i retning af Tabqa-området, siger kilden ifølge Reuters.
I Tabqa i Raqqa-provinsen ligger en flybase, som Islamisk Stat tog kontrol over i 2014.
Hæren skulle ifølge militærkilden være inden for en radius af 35 kilometer fra basen.
Overvågningsgruppen Syriens Observatorium for Menneskerettigheder, som overvåger krigen, har også tidligere rapporteret, at hæren er rykket i retning af Raqqa-provinsens ydre grænser.
Saudi-Arabien, som vil have Syriens præsident, Bashar al-Assad, fjernet fra magten, har sagt, at man er villig til at sende landtropper ind i Syrien mod Islamisk Stat.
Den amerikanske forsvarsminister, Ash Carter, sagde fredag ifølge Reuters, at han forventede, at Saudi-Arabien og de Forenede Arabiske Emirater, vil sende kommandosoldater ind for at hjælpe med at genindtage Raqqa.
Også de Forenede Arabiske Emirater har meldt sig klar til at sætte ind med soldater på landjorden.
Den USA-allierede kurdiske milits YPG kæmper også mod Islamisk Stat i Raqqa-provinsen. Sidste år vandt den kurdiske enhed terræn fra provinsens nordøstlige hjørne med hjælp fra amerikansk ledede luftangreb.
