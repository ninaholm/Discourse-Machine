Gymnasielærere skal bruge mere tid med elever
Gymnasielærerne skal ikke tvinges til mere klasseundervisning, men tilbringe mere tid med eleverne, lyder det.


 Gymnasieeleverne skal bruge mere tid sammen med lærerne, som skal undervise i flere timer.
Det er en hovedhjørnesten i regeringens gymnasiereform, oplyser statsminister Helle Thorning-Schmidt (S), da hun fremlægger regeringens udspil sammen med indenrigs- og økonomiminister Morten Østergaard (R) og undervisningsminister Christine Antorini (S).
- Lærerne kommer selvfølgelig til at have den samme arbejdstid, som de har i dag. Det ligger i overenskomsten. De kommer til at bruge lidt mere tid sammen med eleverne. Det giver den nye overenskomst rent faktisk mulighed for, siger Helle Thorning-Schmidt.
Reformen skal afløse VK-regeringens reform fra 2004, da der kom mere tværfaglighed og langt flere fagkombinationer, så eleverne nu kan vælge mellem 209. Den ny reform skal forhandles med alle partier undtagen Enhedslisten og Liberal Alliance, som ikke står bag reformen.
Gymnasielærerne skal ikke tvinges til mere klasseundervisning, understreger statsministeren.
- Det er ikke det, vi lægger op til, siger Helle Thorning-Schmidt.
Morten Østergaard understreger, at lærerne skal bruge mere tid sammen med eleverne om begrebet "Ny skriftlighed". Det skal især gavne eleverne fra mindre boglige hjem, fastslår han.
- Hvor man i højere grad er sammen med lærerne, også når man arbejder med det skriftlige og ikke bare bliver sendt hjem til eget skrivebord. Det gør, at lærere og elever vil bruge mere tid sammen, siger Morten Østergaard.
Regeringen sender ikke flere penge med reformen. Den er betalt i overenskomsten med gymnasielærerne, mener statsministeren.
- Det er jo finansieret i form af de overenskomster, der allerede er indgået, siger Helle Thorning-Schmidt.
