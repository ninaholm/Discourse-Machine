Snekaos i det østlige USA



 Mange amerikanske hjem i flere delstater i det østlige USA mistede i dag strømmen, efter at flere højspændingsledninger var faldet ned på grund af snekaos.
 Snemasserne og temperaturer under frysepunktet lukkede en række skoler, og morgentrafikken sneglede sig kun langsomt frem flere steder i de nordøstlige delstater, hvor der i nattens løb var faldet 30 centimeter sne. 
 Indbyggerne i storbyen New York hamstrede madvarer, mens myndighederne indsatte ekstra sneplove for at holde gaderne fri for snedriver, der flere steder lå i 35 centimeters højde, hvilket er højst usædvanligt efter lokale forhold.
 - Det er 1. marts, og som I ved, er det den måned, der - som vi siger - starter som en løve og slutter som et lam, konstaterede New Yorks borgmester, Michael Bloomberg.
 Også Washington er i dag ramt af snekaos, og myndighederne advarer om, at snestormen kan blive den værste i tre år. 
