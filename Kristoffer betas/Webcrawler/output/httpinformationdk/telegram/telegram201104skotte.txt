Skotter kan redde DSB fra sort hul
DSB kæmper med et økonomisk morads i datterselskabet DSBFirst. Men den skotske partner kan redde dagen.


 Anklager om ulovlig statsstøtte til datterselskabet DSBFirst sætter pistolen for tindingen på de danske statsbaner.
Men DSB kan blive hevet ud af suppedasen af sin skotske partner FirstGroup for beskedne 90 millioner kroner.
Det mener Kammeradvokaten, som har undersøgt de statsstøtteretlige udfordringer i DSBFirst-affæren, skriver Politiken fredag.
Som reaktion på Kammeradvokatens umiddelbare vurdering præsenterede DSB i går et rekordstort underskud i en ny version af årsregnskabet.
Men det økonomiske morads kan blive vendt på hovedet, hvis Kammeradvokatens vurdering står til troende og bliver effektueret.
- Såfremt FirstGroup Ltd. som medejer delvis vil overtage lånet (...) vil dette kunne udgøre et indicium for, at lånet er ydet på markedsvilkår, skriver statens advokat.
Ifølge eksperter inden for revision og statsstøtteregler betyder det, at det britiske selskab kan vælge at fjerne den mest belastende beskyldning for DSB:
Og det er spørgsmålet om, hvorvidt der er ydet ulovlig statsstøtte til datterselskabet, som kæmper med at køre tog til tiden på Kystbanen og i Skåne.
- Hvis FirstGroup accepterer de lånevilkår, der svarer til DSB's, kan de redde DSB ud af suppedasen, siger professor Peter Mølgaard, der har speciale i statsstøtteregler og konkurrencepolitik ved CBS.
- Det markedsøkonomiske investorprincip siger, at man godt må yde lån fra DSB til DSBFirst, så længe det sker på samme måde, som en privat investor ville gøre det, tilføjer han.
Politiken spurgte i går FirstGroup, om selskabet er interesseret i at overtage sin andel af lånet og dermed fjerne en voldsom byrde fra sin partners skulder.
Men kommunikationsdirektør Stuart Bugg vil kun gentage det, han meldte ud til Politiken i tirsdags:
- FirstGroup er gået i gang med at gennemgå forholdene og vil tage sin stilling op til overvejelse i relation til DSBFirst, siger han til avisen.
