Kontanthjælpsreform øger presset på erhvervsskoler
Erhvervsskolerne er ikke gearet til at optage de mange unge, der kommer til at tage en uddannelse, lyder det.


 Regeringens kontanthjælpsreform vil presse flere unge fra kontanthjælp over i uddannelse, men manøvren risikerer at øge problemerne med frafald og unge, der hopper fra uddannelse til uddannelse.
Sådan lyder advarslen fra eksperter og fagfolk, skriver Information.
Peter Koudahl, der er lektor på Aalborg Universitet med speciale i erhvervsuddannelserne, mener, at reformen vil øge de problemer, som skolerne allerede kæmper med i form af færre ansøgere, stort frafald og mangel på praktikpladser.
- Det her lugter langt væk af, at regeringen gør det samme, som man har gjort de seneste mange år og propper endnu flere af de svageste unge ind på erhvervsskolerne uden den store succes, siger Peter Koudahl til Information.
Omtrent hver tredje af de 50.000 unge under 30 år, der er på kontanthjælp, er ifølge regeringens vurdering parate til at komme i uddannelse.
Men Peter Koudahl mener ikke, at erhvervsskolerne er gearede til at optage op mod 15.000 flere unge. Desuden mangler uddannelserne konsekvent tusindvis af praktikpladser.
- Med det her tiltag kan man frygte, at det dårlige image, som præger erhvervsuddannelserne, vil blive værre, fordi man vil presse endnu flere svage ind, siger Peter Koudahl.
Formanden for erhvervsskolelederne, Peter Amstrup, mener kun, at regeringens plan kan lykkes igennem en massiv satsning på at vejlede og opkvalificere de unge.
Reformen lægger da også op til, at kommunerne skal teste de unges faglige færdigheder, men der er behov for langt mere end en vurdering af, om de studerende er uddannelsesparate, lyder det fra Peter Amstrup.
Per Christian Andersen, der er formand for SU-rådet, mener, at ønsket om at flytte flere unge fra kontanthjælp over i uddannelse, indebærer en risiko for endnu mere frafald og flere studieskift, hvis ikke man skruer gevaldigt op for uddannelsesvejledningen.
- Problemet er, at den fase, hvor de unge får afklaret, hvad de interesserer sig for og har evnerne til, oftest ikke eksisterer for de unge på kontanthjælp, siger Per Christian Andersen.
