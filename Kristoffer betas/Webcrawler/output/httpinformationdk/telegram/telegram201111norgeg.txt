Norge gør klar til første møde med Breivik
Pressen i kø for gode pladser i Oslos byret, hvor Anders Behring Breivik fremstilles for åbne døre.


 Norge og resten af verden får for første gang muligheden for at se og høre Anders Behring Breivik fortælle om sin massakre i juli i Oslo og på øen Utøja.
Det var her, at han massakrerede 77 mennesker med skydevåben og bomber, og mandag er der retsmøde om fortsat varetægtsfængsling af Breivik.
Det holdes for åbne døre og er berammet til klokken 11.
Allerede ved 6-tiden mandag stod en gruppe forfrosne journalister ved byretten og ventede, mens fem tv-vogne holdt i tomgang. Kameraer var opstillet og pegede mod indgangen, selv om det ikke er klart, om Breivik ankommer ad denne vej.
Ved de tidligere og lukkede retsmøder er han blevet kørt til og fra byretten via en kældergarage.
Det bliver ikke alene første gang, at han fremstilles for åbne døre efter massakren. Det bliver også første gang, at Breivik får mulighed for at tale til offentligheden.
Pårørende til de mange ofre har været bekymret for, at han vil benytte lejligheden til at forsvare sig og bruge domstolen som en platform for udbredelse af de rabiate tanker, der også findes i hans såkaldte manifest.
Men Geir Engebretsen, der er jurist i byretten, siger til Aftenposten, at Breivik ikke får lov at bruge retten som en talerstol.
- Jeg er sikker på, at dommeren afbryder ham, hvis han begynder at tale om motiv, og hvorfor han gjorde den ene og det andet, siger Engebretsen.
