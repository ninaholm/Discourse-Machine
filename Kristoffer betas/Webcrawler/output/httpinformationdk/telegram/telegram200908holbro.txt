Holbrooke i opgør med Karzai



 Den afghanske præsident, Hamid Karzai, og den særlige amerikanske udsending, Richard Holbrooke, har haft et ophedet opgør over det nylige præsidentvalg, siger amerikanske regeringskilder, som siger, at det kan resultere i et køligere forhold mellem Kabul og Washington, hvis Karzai bliver genvalgt.
 Holbrooke, der er en af USA's mest erfarne diplomater, har kritiseret Karzai i forbindelse med rapporterne om udbredt valgsvindel.
 - Det var et meget vanskeligt møde med nogle meget skarpe ordvekslinger, siger regeringskilderne i Washington til det franske nyhedsbureau AFP.
 Holbrooke har haft møder med alle kandidaterne ved Afghanistans præsidentvalg og spiste sammen med Karzai dagen efter valget, som blev afviklet den 20. august.
 Holbrooke gentog ifølge oplysningerne over for hver enkelt kandidat, at USA var neutral i forhold til valgets udfald, ligesom han pointerede, at alle måtte respektere valgprocessen og tålmodigt vente på valgresultatet. På mødet med Karzai, der blev betegnet som "eksplosivt", understregede Holbrooke, at en anden valgrunde kunne være godt for demokratiet. Han skulle have klaget over, at medlemmer af Karzais kampagnestab skulle have været med til at snyde med stemmeboksene.
 Karzai fører ved valget over sin nærmeste rival, Abdullah Abdullah, som har talt om "statsorganiseret" svindel ved valget.
 Udenrigsminister Per Stig Møller (K) rettede tidligere i denne uge em hård kritik mod Karzai. Per Stig Møller har blandt andet udtrykt utilfredshed med, at Karzai allierede sig med flere frygtede krigsherrer op til valget. 
