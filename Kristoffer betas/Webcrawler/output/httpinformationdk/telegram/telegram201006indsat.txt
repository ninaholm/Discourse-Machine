Indsats mod fangeflugter fra hospital
Psykiatriledelsen i Risskov skrider nu ind overfor stigende antal flugter med kriminelle patienter. Ledelsen mener, at mange af dem ikke er psykisk syge.


 En stribe af retspsykiatriske patienter, der er stukket af fra Aarhus Universitetshospital, Risskov, får nu psykiatriledelsen til at skride ind.
Fremover samles patienter, der er anbragt i varetægtssurrogat, på én sengeafdeling i den bedst sikrede del af almenpsykiatrien på Risskov. 
Døre og vinduer bliver gennemgået for at tjekke, om de sikre nok. Samtidig opnormeres personalet, så afdelingen får samme normering som på et specialiseret retspsykiatrisk sengeafsnit. 
Der har siden årsskiftet været en række tilfælde, hvor patienter er flygtet fra almenpsykiatrien og den specialiserede retspsykiatri i Region Midtjylland. Hidtil har fokus mest været på bedre sikkerhed i den specialiserede retspsykiatri. 
Men rømningerne den seneste tid har udelukkende været fra almenpsykiatrien. Her er fysiske rammer og sikkerhed ikke indrettet på udadreagerende patienter med domme og anbragt i varetægtssurrogat. 
På Retspsykiatrisk Afdeling i Risskov mener man, at en væsentlig del af de kriminelle ikke reelt er psykisk syge, men at der blandt kriminelle spekuleres i anbringelse under psykiatrien, fordi det er lettere at stikke af derfra. Hospitalet har haft 28 flugter de sidste fire år.
Ifølge cheflæge Per Jørgensen har hospitalet kontaktet blandt andet Østjyllands Politi for at drøfte problemet. 
Samlingen af patienter på ét sengeafsnit sker inden 1. juli. Indtil da vil ekstra personale være til stede på de afsnit, hvor patienterne er i dag. 
