Bil nummer 40 mio. passerer Øresundsbro



 Gunilla og Connya Johansson fik ikke bare en regning, da de i formiddag passerede Øresundsbroen. Der var også blomster, for det var bil nummer 40 millioner, der kørte over Øresundsbroen siden åbningen for godt otte år siden.
 Parret kommer fra Kalmar og var på vej til Tyskland.
- Vi skal til julemarked i Lübeck. Vi kan have blomsterne på hotelværelset, sagde Gunilla Johansson.
 Det tog tre år, for de første 10 millioner biler var kørt over broen, mens de sidste 10 millioner er kommet siden juli 2007.
 Der kører i gennemsnit 19.700 køretøjer over Øresundsbroen i døgnet. Det højeste antal biler på et enkelt døgn stammer fra den 21. juli 2007, da 27.435 køretøjer lagde vejen over Øresundsbroen. De trafikberegninger, der lagde grunden for broen, forudsagde, at bil nummer 40 millioner ville passere den faste forbindelse i marts 2009. Så efter en træg start for broen er trafikken nu større end forventet.
