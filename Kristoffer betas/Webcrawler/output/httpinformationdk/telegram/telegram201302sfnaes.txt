SF-næstformand: Vi ville have lavet en anderledes reform
Hvis SF havde haft flertal alene, ville reformen af kontanthjælpssystemet se anderledes ud, siger næstformand.


 Hvis SF enerådigt havde svunget taktstokken i dansk politik, så havde regeringens planer om en omkalfatring af kontanthjælpssystemet ikke set ud, som det gør i dag.
Det understreger en af SF's næstformænd, Peter Westermann, kort efter, at beskæftigelsesminister Mette Frederiksen (S) har fremlagt regeringens reformforslag.
- Havde vi haft flertal alene, ville forslaget se anderledes ud, skriver Peter Westermann på sin Facebook-profil.
- Men forslaget ville også have set anderledes ud, hvis SF ikke havde været med i regeringen, tilføjer han.
Peter Westermann er blevet trukket helt ind i partiets maskinrum, efter at Annette Vilhelmsen er blevet valgt som formand for SF. Og Westermann var da også en af hovedkræfterne under Annette Vilhelmsens valgkampagne.
Reformen skærer blandt andet i kontanthjælpen for unge kontanthjælpsmodtagere, så de fremover bliver ligestillet med studerende. Det skal få flere unge til at droppe kontanthjælpen og begynde på en uddannelse, er regeringens håb.
Bedre uddannelses- og jobindsats for ældre kontanthjælpsmodtagere vil ifølge regeringen koste knap én milliard kroner i 2014 og godt én halv milliard kroner i årene herefter.
De penge hentes ved blandt andet at sende kontanthjælpsmodtagere i nyttejob og ved at tvinge samlevende til at forsørge deres arbejdsløse kærester.
Peter Westermann understreger også på Facebook, at han "er tryg" ved reformen med henvisning til, at reformforslaget "i meget høj grad tager udgangspunkt i Socialrådgiverforeningens anbefalinger".
