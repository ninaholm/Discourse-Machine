Kvinder får fjernet raske bryster
Mammografi betyder, at 500 danske kvinder hvert år får fjernet hele eller dele af brystet uden grund


 518.000 danske kvinder har på små tre år fået foretaget en mammografiscreening. 1500 af dem har fået fjernet et ellers rask bryst.
To danske forskere fra Nordic Cochrane Center mener, at man bør overveje at fjerne tilbuddet om mammografiscreeninger, skriver Ekstra Bladet i dag.
- Vi har regnet ud, at mammografierne betyder, at 500 danske kvinder hvert år får fjernet hele eller dele af brystet, uden at der er grund til det, siger Karsten Juhl Jørgensen, der er læge og forsker på centret.
Sundhedsstyrelsen vil vente til 2013 med at overveje at ændre på screeningsprogrammet. På det tidspunkt kommer en landsdækkende undersøgelse på området, siger overlæge i Sundhedsstyrelsen Ole Andersen til avisen.
- Det store dilemma er, at vi ikke kan udpege, hvem der udvikler en alvorlig sygdom, og hvem der ikke gør, siger han.
Men problemet med mammografiscreening er ifølge Karsten Juhl Jørgensen og hans kollega professor Peter Gøtzsche, at screeningerne udelukkende fanger langsomtudviklende brystkræft. Derfor er mammografierne ikke med til at redde liv.
For halvdelen vil kræftcellerne godt nok udvikle sig til et problem, men de kan sagtens vente med at blive behandlet til det sker.
For den anden halvdel vil kræften aldrig udvikle sig.
- De kvinder ville have levet lykkeligt til deres dages ende uden at vide, at de kræftforandringer var der. Og det er det, der er tragedien. Man gør kvinderne til kræftpatienter uden grund, siger Karsten Juhl Jørgensen til Ekstra Bladet.
