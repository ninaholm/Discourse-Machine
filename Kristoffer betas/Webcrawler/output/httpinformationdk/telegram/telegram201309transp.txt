Transportminister afviser roadpricing på landsplan
Roadpricing er ikke regeringens politik i øjeblikket, fastslår transportminister Pia Olsen Dyhr (SF)


 
	Transportminister Pia Olsen Dyhr (SF) afviser at indføre roadpricing på landsplan på nuværende tidspunkt trods anbefaling fra Trængselskommission om forsøg med roadpricing for at få mere erfaring med afgifter på danskernes brug af vejene.

	"Roadpricing er dog overordnet baseret på et sundt princip om at forureneren betaler" lyder det fra transportministeren, efter at hun torsdag modtog kommissionens rapport med en række anbefalinger for at mindske den øgede trængsel i København.

	- Jeg har dog allerede noteret mig en række spændende forslag om blandt andet udbygning af den kollektive trafik, styrkelse af cyklismen og bedre trafikafvikling på hovedstadens veje, siger Pia Olsen Dyhr i en pressemeddelelse.

	- Det er på samme tid klart, at udbygning af nye motorveje ikke står øverst på regeringens prioritetsliste, ligesom vi vurderer, at det på nuværende tidspunkt er for tidligt at arbejde videre med roadpricing, siger Pia Olsen Dyhr.

	Regeringen vil i stedet "se positivt på forslag, som kan sættes i gang hurtigt, og som har en effekt".

	- Der er ingen tvivl om, at trængslen i og omkring København udgør en kæmpe udfordring allerede i dag, siger Pia Olsen Dyhr.

	Formand for kommissionen, Leo Larsen, mener dog, at det er "nødvendigt mere aktivt at regulere efterspørgslen på biltrafik".

	Her peger Kommissionen på roadpricing som det redskab, der har størst potentiale til effektivt at nedbringe trængslen på sigt.

	Selvom alle de forslag, som Trængselskommissionen torsdag afleverer til transportministeren, bliver realiseret, så mindsker det ikke problemerne med bilkøer i hovedstaden i forhold til i dag.

	Sidste år brugte danskere samlet 9,3 millioner timer i bilen til og fra København. Flere danskere i bil vil sætte de kedelige timer i bilen op til 18,4 millioner i 2025.

	Med kommissionen anbefalinger vil danskerne kun få 15,6 millioner timer i bilkøer. Det vil sige 15 procent mindre end uden tiltagene til mellem 32 og 42 milliarder kroner, vurderer kommissionen.

