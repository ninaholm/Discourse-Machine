Far kører med campingvognen
Kvinderne sidder helst på passagersædet, når ferien foregår i campingvogn, viser ny undersøgelse fra FDM Camping.


 Ligestillingen bumper bagud, når familien Danmark ruller ud på landevejene med campingvognen. I otte ud af ti tilfælde er det manden, der sidder bag rattet, når der hænger en campingvogn bag på bilen. Det viser en undersøgelse, som FDM Camping har fået lavet. 
Kun i 5 procent af tilfældene er det kvinderne, der har ansvaret for at styre bilen. Tjansen på førersædet deles af parret hos 7 procent eller overlades helt til andre i 10 procent tilfældene.
 - Men det er en rigtig god idé at være flere om at køre, når man skal køre i længere tid. Det er umuligt at bevare koncentrationen, hvis man sidder for længe bag rattet, siger chefinstruktør Søren Holten Jacobsen fra FDM Sjællandsringen. 
Han peger også på, at to chauffører gør det mindre risikabelt at strande et sted, hvis føreren skulle blive syg. 
- Og kvinder er ligeså gode til at køre campingvognen som mænd, siger han.
Undersøgelsen viser også, at mere end hver tredje campist er bange for, at campingvognen kommer i slinger. 
Netop kvinder svarer, at de overlader rattet til deres mand, fordi de ikke tør køre med campingvognen. Derfor råder FDM også campister til at træne deres køretekniske evner på et køreteknisk kursus inden campingferien. 
Undersøgelsen er foretaget af analyseinstituttet Catinét for FDM Camping. 
503 campister har deltaget i undersøgelsen.
