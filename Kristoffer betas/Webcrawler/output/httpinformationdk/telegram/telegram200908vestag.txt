Vestager ser muligheder i S-SF-skat



 Socialdemokraternes og SF's skatteudspil er et godt udgangspunkt for en forhandling mellem oppositionspartierne, mener De Radikale, som dog langt fra er enige i alle punkterne i skatteudspillet.
 R-leder Margrethe Vestager ser både lighedspunkter og knaster i S-SF-udspillet, men holder sig fra at give entydige karakterer til Villy Søvndal og Helle Thorning-Schmidts nye skattepolitik.
 - Jeg synes, at der er meget paralleltænkning i principperne. Jeg kan se, at der er nogle idéer, vi har til fælles, og noget, som vi er uenige om. Det er et godt udgangspunkt for en forhandling, at man deler nogle af de principper, som skal gøres til virkelighed, siger Margrethe Vestager.
 Dykker man ned i de enkelte konkrete skatteforslag fra S og SF er dog ikke mange elementer, som De Radikales leder vil give det blå stempel. Vestager ser fornuft i at øge beskæftigelsesfradraget med 6000 kroner om året, men er for eksempel ikke begejstret for den såkaldte millionærskat, der beskatter indkomst over én million med yderligere seks procent.
 - I stedet for millionærskatten vil vi lægge en grænse for, hvor stor skatteværdien kan være af rentefradraget for folk, der har meget store indkomster, og derfor også kan tage meget store lån, siger Margrethe Vestager.
 Hun undrer sig samtidig over, at Socialdemokraterne og SF vil kompensere studerende, efterlønnere og dagpengemodtagere for højere sundhedsafgifter. S og SF foreslår at hæve kontanthjælpsmodtagernes ydelse med 2000 kroner om året.
 - Når vi forhøjer sundhedsafgifterne, så er det for at få folk til at købe noget andet end det usunde. Derfor synes jeg, at det er underligt at give folk penge til at købe de samme ting alligevel, siger Margrethe Vestager.
 Det Radikale Venstre foreslår selv at forhøje topskattegrænsen til 460.000 kroner. Til gengæld vil De Radikale fordoble den grønne check, øge pensionstillægget og have et loft over fradraget for indbetalinger til pensioner. 
 S og SF har tidligere kritiseret R-skatteudspillet for at have en skæv social profil.
