Europas flygtningeudfordring er søndag nået til Danmark
Over 200 migranter er kommet til Rødby, Padborg og Odense. En mindre gruppe stak af fra politiet.


 Et antal flygtninge og migranter er søndag ankommet til Danmark fra Tyskland - den største gruppe er kommet med færge til Rødby fra Puttgarden, men der er også kommet mindre grupper over landegrænsen i Sønderjylland. Nogle af dem er blevet registreret i Padborg, andre i Odense.
Sydsjællands og Lolland-Falsters Politi havde klokken 17 registreret omkring 75, som alle blev indkvarteret med mad og drikke på Rødby station.
Klokken 18 kom endnu omkring 100 ind med færgen, men der opstod tumult, og en del løb væk fra området.
- Det er selvfølgelig ikke en ønskværdig situation, men jeg er sikker på, at vi med fornuft og dialog snart har samling på personerne igen. Vi har selvfølgelig tilkaldt ekstra mandskab, så vi får hurtigt kontakt til disse mennesker igen, sagde politiinspektør Kim Kliver tidligere på aftenen i en pressemeddelelse.
Ifølge Kim Kliver ønskede "store dele" ikke asyl i Danmark. TV2's reporter på stedet siger, at de havde købt billet til Sverige, og at de stak af, da det gik op for dem, at de kunne risikere at blive sendt tilbage til Tyskland.
Dansk politi havde på forhånd fået efterretninger fra Tyskland om, at der var folk på vej - og at flere kunne følge efter.
Ifølge TV2 News ankom endnu et tog til Rødby fra Tyskland senere på aftenen. Her skulle også være flere flygtninge og migranter om bord. Det er ikke umiddelbart klart, hvor mange det drejer sig om.
Tidligere i weekenden gik Tyskland med til at tage imod flere tusinder flygtninge og migranter, der i flere dage havde været strandet på en banegård i Ungarns hovedstad, Budapest.
Politiet råder folk til ikke at kontakte 112 i forbindelse med de folk, der er løbet fra området, da politiet har overblik over situationen.
De fleste af de registrerede personer er ifølge politiet fra Syrien. Dem, som efter reglerne skal have deres sager behandlet her i landet, sendes videre til Sandholmlejren, lyder det.
Fyns Politi oplyser til Ritzau, at der søndag aften ankom op mod 20 flygtninge til Odense Banegård klokken 21.11.
- Vi henter dem hjem til stationen, registrerer dem og kører dem op til Sandholmlejren i nat. Vi tager imod dem stille og roligt, vi sætter ikke efter folk, der stikker af. Der er sikkert børn iblandt, siger vagtchef Lars Fredensborg, Fyns Politi.
Syd- og Sønderjyllands Politi har ligeledes taget imod og registreret en række asylansøgere i Padborg, hvor en gruppe på 13 personer ankom 19.07, mens "små 30" flygtninge og migranter ankom klokken 21.07.
Vagtchef Ole Aamann oplyser, at man "ikke havde problemer med folk, som stak af".
