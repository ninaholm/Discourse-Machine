Santorum den store sejrherre i sydstater
Rick Santorum vinder primærvalget i Alabama og Mississippi. Rivalen Romney ender som nummer tre i begge stater


 Den tidligere senator for Pennsylvania Rick Santorum har sikret sig sejren ved primærvalgene i sydstaterne Alabama og Mississippi.
Dermed er Rick Santorum nattens helt store sejrherre, og han var ikke overraskende stolt, da han mødte sine tilhængere.
- Vi gjorde det igen! Jeg vil gerne sige tak til alle folk her i Alabama - I gjorde en stor forskel i aften. Til trods for at vi havde alle odds imod os, så valgte I mig. Mange, mange tak, siger han.
I Alabama har Santorum sikret sig opbakning fra 35 procent af vælgerne. Gingrich følger efter med 29 procent - samme opbakning som Romney får.
I Mississippi får Santorum 33 procent af stemmerne mod 31 procent til Newt Gingrich. Den tidligere guvernør i Massachusetts Mitt Romney får 30 procent af stemmerne.
Resultatet er dårligt nyt for Newt Gingrich. Det var nemlig ved at være sidste chance for Gingrich, som skulle have et overbevisende valg, hvis han stadig vil regnes som en seriøs udfordrer.
Og i Santorums tale fremgik det tydeligt, at han heller ikke længere ser Newt Gingrich som en seriøs udfordrer. Han undgik at nævne Gingrich med et eneste ord. Til gengæld rettede han fokus mod den siddende præsident.
- Tiden er nu kommet til, at vi konservative står sammen. Hvis vi nominerer en konservativ til præsidentposten, kan vi slå Barack Obama på alle punkter, siger Santorum.
Frontløberen Mitt Romney, som vandt i seks ud af ti stater på supertirsdagen, havde håbet på, at valgene i de to sydstater kunne cementere hans favoritstatus.
Før nattens valg har han dog samlet cirka en tredjedel af de 1144 delegerede, der er nødvendige for at blive kåret som Republikanernes kandidat til præsidentvalget i november.
I alt 90 delegerede bliver fordelt ved nattens valg i Alabama og Mississippi mellem de republikanske kandidater.
