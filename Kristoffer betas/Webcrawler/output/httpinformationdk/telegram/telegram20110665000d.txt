65.000 danske børn under fattigdoms-grænse
Antallet af fattige børn er vokset, og de bor i Udkantsdanmark og i de store byer, viser ny analyse fra AE.


 Antallet af fattige børn i Danmark er steget med 51 procent fra 2002 til 2009.
Det viser en ny analyse fra Arbejderbevægelsens Erhvervsråd (AE). Det betyder, at der i dag er næsten 65.000 børn, der vokser op i fattigdom, skriver dr.dk
- Der har været en række nedsatte ydelser, som har været med til at øge fattigdommen. Her tænker jeg for eksempel på starthjælpen, introduktionsydelsen, kontanthjælpsloftet og 450-timers-reglen, siger chefanalytiker i Arbejderbevægelsens Erhvervsråd, Jonas Schytz Juul.
Andelen af fattige børn er særlig høj i det såkaldte Udkantsdanmark og i de store byer. På Lolland lever 9,4 procent af kommunens børn i fattige familier, og dermed topper øen listen over kommuner med flest fattige børn.
På en andenplads kommer Københavns Kommune, mens tredjepladsen går til Ishøj.
Børnerådets formand, Lisbeth Zornig Andersen, opfordrer regeringen til at overveje de ekstra lave overførselsindkomster.
- Jeg skal ikke gøre mig klog på, om det er fornuftigt i forhold til de voksne. Men jeg kan sige, at det rammer børnene hårdt, fordi de bliver skubbet endnu længere ud og isoleret socialt, siger Lisbeth Zornig Andersen til dr.dk.
Danmark har ikke nogen officiel fattigdomsgrænse. I stedet er OECD's fattigdomsgrænse brugt.
Ifølge OECD's fattigdomsgrænse er personer med en indkomst under 50 procent af medianindkomsten fattige:
En familie på en person er fattig, hvis indkomsten efter skat er under 8.427 kroner om måneden.
En familie på to personer er fattig, hvis indkomsten efter skat er under 12.773 kroner om måneden.
For tre personer er tallet 16.292 kroner og for fire personer er det 19.361, oplyser AE.

