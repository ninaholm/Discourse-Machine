Kjærgaard: Konto til ekstra skat var gimmick
En særlig konto til borgere, der vil betale frivillig ekstraskat, skulle fange Thorning på det forkerte ben.


 I 2010 dukkede der en særlig konto op i Skat til borgere, der frivilligt ville betale lidt ekstra til den fælles samfundshusholdning.
Men den konto var i virkeligheden oprettet med det formål at fange den daværende opposition med nuværende statsminister Helle Thorning-Schmidt (S) på det forkerte ben.
Sådan lyder påstanden fra Ekstra Bladets journalist Jan Kjærgaard, der afgiver forklaring under vidneansvar for Skattesagskommissionen tirsdag.
- Idéen var fra Peter Arnfeldt - en gimmick kan man kalde det, siger Kjærgaard.
Peter Arnfeldt skal først vidne for kommissionen onsdag og må efter reglerne ikke være til stede under andre vidners forklaring.
"Gimmicken" gik ifølge Kjærgaard ud på, at Venstre i folketingssalen ville spørge Helle Thorning-Schmidt og Villy Søvndal (SF), om de betalte for lidt i skat.
Derefter kunne Kjærgaard forholde dem kontoen og spørge, hvorfor de ikke betalte ind på den.
For at kunne gøre det skulle Kjærgaard søge aktindsigt i en henvendelse fra en borger, der angiveligt havde spurgt Skatteministeriet om en sådan konto.
- Nogle gange tager det 14 måneder at få aktindsigt, denne gang tog det minutter, siger Jan Kjærgaard.
Sagen resulterede i et par artikler i Ekstra Bladet som avisens dækning af Folketingets afslutningsdebat det år.
