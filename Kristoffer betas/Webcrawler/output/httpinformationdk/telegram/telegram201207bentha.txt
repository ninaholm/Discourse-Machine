Bent Hansen vender tilbage efter kræftsygdom
Danske Regioners formand er tilbage efter længere tids sygdom.


 Danske Regioners formand og regionsformand i Midtjylland Bent Hansen (S) vender onsdag tilbage til sin post efter længere tids sygdom.
Bent Hansen gik på orlov i maj, da han skulle opereres for kræft i tarmen.
Carl Holst (V), der til daglig er næstformand for Danske Regioner og formand for Region Syddanmark, har fungeret som formand for Danske Regioner under Bent Hansens sygefravær.
Regionerne har i den periode blandt andet forhandlet næste års økonomiaftale på plads. Forude venter blandt andet overenskomstforhandlinger med de praktiserende læger.
Bent Hansen er født i 1948 og blev første gang valgt til amtsborgmester i det daværende Viborg Amt i 1990.
Da amterne blev nedlagt, blev han valgt til formand for Region Midtjylland.

