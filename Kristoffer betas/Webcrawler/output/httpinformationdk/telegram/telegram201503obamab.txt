Obama bryder tavshed: Ønsker Netanyahu tillykke med sejr
Flere dage efter premierminister Benjamin Netanyahus valgsejr i Israel siger USA's præsident tillykke.


 I en telefonsamtale har den amerikanske præsident, Barack Obama, sagt tillykke til Israels premierminister, Benjamin Netanyahu, efter at Netanyahu tirsdag vandt det israelske parlamentsvalg.
Det oplyser Det Hvide Hus i en tid, hvor der blæser kølige vinde mellem de to allierede.
Obama har talt med den israelske leder "og ønskede ham tillykke med hans partis succes med at vinde flertallet i Knesset", der er Israels parlament.
- Præsidenten understregede, hvor betydningsfuldt USA og Israels tætte militære og sikkerhedsmæssige samarbejde er, hvilket afspejler det dybe og langvarige partnerskab mellem de to lande, lyder det fra Det Hvide Hus ifølge AFP.
Forholdet mellem USA og Israel har ellers været sat på prøve. Senest efter Benjamin Netanyahus udmelding om, at der ikke vil komme en palæstinensisk stat, så længe han er ved magten.
At der er gået to dage fra Netanyahus sejr til den ellers rutinemæssige lykønskning har yderligere illustreret knas i relationen, og Obama lagde ifølge Det Hvide Hus vægt på USA's opbakning til en tostatsløsning, da lederne talte i telefon sammen.
I kølvandet på Netanyahus udtalelse om situationen med palæstinenserne, har Det Hvide Hus slået fast, at USA må "evaluere vores tilgang til denne situation fremadrettet".
I et interview torsdag med den amerikanske tv-station MSNBC præciserer Netanyahu dog de kontroversielle udtalelser.
- Jeg ønsker ikke en étstatsløsning. Jeg ønsker en bæredygtig, fredelig tostatsløsning. Men for at det skal ske, må omstændighederne ændre sig, sagde Likud-lederen ifølge Reuters.
Netanyahu har fået kritik for, at hans oprindelige udtalelse, der faldt under et interview med et israelsk medie, gik på tværs af hans egne tidligere løfter og 25 års internationale bestræbelser på at opnå en løsning der indebærer, at Israel og en palæstinensisk stat lever side om side.
