Skadelig luftforurening sender kinesere indenfor
Gamle, syge og børn skal holde sig inden døre i den kinesiske hovedstad, Beijing, på grund af luftforurening.


 For anden dag i træk er luftforureningen i den kinesiske hovedstad, Beijing, så skadelig, at myndighederne lørdag opfordrer indbyggerne til at holde sig inden døre.
Mængden af direkte farlige og sundhedsskadelige partikler er så høj, at de overskrider de grænseværdier, som Verdenssundhedsorganisationen, WHO, har fastlagt.
Luften i Beijing lugter og smager af kulstøv og bilos, der også er de to vigtigste årsager til forureningen.
Sundhedsmyndighederne i Beijing opfordrer alle gamle, børn og især spædbørn og mennesker med svækket helbred til at blive inden døre, indtil forureningen er mindsket, skriver det statskontrollerede nyhedsbureau Xinhua.
Kinesiske målinger viser, at mængderne af farlige partikler lørdag er 456 mikrogram per kubikmeter, skriver Xinhua med henvisning til lokale miljøinstitutter.
Hvis der er under 100 mikrogram per kubikmeter anses luften for at være god.
Imidlertid tyder meget på, at luftforureningen er endnu værre, end de kinesiske myndigheder siger.
Målinger på den amerikanske ambassade i Beijing viser, at der er 800 mikrogram per kubikmeter luft, og ambassaden skriver på sociale medier som Twitter, at forureningen "ligger over alle måleindekser".
Den voldsomme forurening ventes at vare endnu to til tre dage, da stillestående vejr forhindre, at forureningen kan blive spredt.
Kina er i de senere år ramt af tiltagende luftforurening i takt med stor økonomisk vækst i landet. Mange andre storbyer i Kina rammes jævnligt af sundhedsskadelig luftforurening.
