42 bådflygtninge drukner ved Yemens kyst
Mindst 30 personer er reddet fra druknedøden i Det Arabiske Hav efter ny bådulykke.


 42 illegale flygtninge fra Afrika er druknet, da deres båd sent søndag kæntrede ud for Yemens sydlige kyst.
Yemens flåde har reddet mindst 30 andre personer, der var om bord på båden i Det Arabiske Hav, lyder det fra Yemens forsvarsministerium. De er nu sendt til en flygtningelejr i byen Mayfaa, lyder det.
Tusindvis af afrikanske flygtninge, især etiopiere og somaliere, forsøger hvert år at slippe ind i Yemen via både for at komme væk fra fattigdommen og uroen i hjemlandene. Herfra rejser de mod blandt andet Saudi-Arabien i håbet om at finde job.
Flygtninge fra Afrika forsøger også jævnligt at komme ind i Europa via Middelhavet. Særligt den italienske ø Lampedusa er mål for mange flygtninge.
Middelhavsøen, der ligger øst for Tunesien, er første stop for adskillige bådflygtninge, der søger mod Europa, og øen kæmper med det stigende antal af illegale flygtninge.
Omkring 550 personer mistede livet i to katastrofer i oktober, da overfyldte både med flygtninge på vej til Europa kæntrede i farvandet mellem Libyen og Lampedusa.
Italien har ad flere omgange krævet mere hjælp, støtte og solidaritet fra det øvrige EU for at håndtere de mange flygtninge, der kommer til landets kyster.
