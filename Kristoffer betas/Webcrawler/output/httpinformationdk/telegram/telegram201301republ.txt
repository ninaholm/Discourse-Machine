Republikaner forsinker hjælp til ofre for superstorm
Republikansk toppolitiker forbandes af sine egne på grund af udskudt afstemning om hjælp til stormofre.


 Den republikanske toppolitiker John Boehner beskyldes af partifæller for at svigte de tusindvis af ofre for den voldsomme storm, der ramte den nordøstlige del af USA i slutningen af oktober.
Superstormen Sandy smadrede titusindvis af boliger og en masse infrastruktur.
Ofrene er stillet milliarder af dollar i udsigt i nødhjælp fra Washington, og Senatet, den en af de to lovgivende kamre i Kongressen, har allerede godkendt en hjælpepakke på 60,4 milliarder dollar.
Det var ventet, at det andet kammer, Repræsentanternes Hus, onsdag ville stemme om loven, så pengene kunne frigives, men det forhindrede Boehner, mener flere af hans partifæller.
Boehner, der er formand for Repræsentanternes Hus, antydede tirsdag efter dramaet om budgetplanen, der skal redder landet fra den økonomiske afgrund, at han ikke ville sende loven til afstemning.
Og det har gjort både demokratiske og republikanske lovgivere fra de berørte stater på østkysten rasende.
- Folk er fortsat i gang med få styr på deres tilværelse. Vores stater er fortsat i gang med at genopbygge livsnødvendig infrastruktur, sagde præsident Barack Obama som kommentar til Boehners forhaling af afstemningen.
New Jerseys republikanske guvernør, Chris Christie, og New Yorks demokratiske guvernør Andrew Cuomo kritiserede i en fællesudtalelse Repræsentanternes Hus for lade stormofrene i stikken.
- Når amerikanske borgere er i nød, så kommer vi til undsætning. Den tradition blev brudt af Repræsentanternes Hus i går aftes, hed det i udtalelsen.
Timer senere, foran tv-kameraer, gik Christie nærmest amok.
- Det er fuldstændigt skandaløst. Den øjeblikkelige stemning (i Washington, red.) går ud på at fremhæve sig selv. Alt er potentielt et stykke madding, som kan udnyttes politisk. Det er derfor amerikanerne hader Kongressen, sagde den rasende guvernør.
Kritikken har fået John Boehner på andre tanker. Repræsentanternes Hus vil torsdag eller fredag stemme om loven.
