Satiriker anholdt i Kairo for kritik af Mursi
Studievært, der er kendt for sine imitationer af præsident Mursi, er beordret anholdt.


 Egyptens justitsminister gav lørdag ordre til en anholdelse af landets bedst kendte satirikere, Bassam Youssef, fordi han har gjort grin med den islamistiske præsident Mohamed Mursi og hans Muslimske Broderskab.
Youssef er vært på et ugentligt tv-program, El-Bernameg (Showet), som udsendes i den bedste sendetid fredag på en privat satellitkanal. Han er kendt for sine imitationer af præsidentens taler og gestikuleren.
- Justitsmininister Talaat Ibrahim har givet ordre til anholdelse af Bassem Youssef på grund af beskyldninger om, at han fornærmer præsident Mursi, oplyser den statslige radio.
Egyptens nyhedsbureau Mena siger, at Youssef også beskyldes for at have fornærmet islam.
Youssef har på Twitter bekræftet oplysningerne og han siger, at han vil melde sig hos statsanklagemyndigheden søndag.
- Men de er velkomne til at sende en bil, så jeg er fri for selv at sørge for transporten, skriver Youssef i det samme tweet
For en uge siden beordrede myndighederne adskillige oppositionsaktivister anklaget for at opildne til vold mod Mursi og det regerende Muslimske Broderskab.
Blandt de fem aktivister var en blogger, Alaa Abd El-Fattah, som blev et af symbolerne på opstanden mod Hosni Mubarak i 2011.
