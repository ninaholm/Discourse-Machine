Flere registreres som dårlig betaler
Hver 20. dansker er registreret som dårlig betaler, og den enkelte gæld stiger, viser tal fra RKI Experian.


 Danskernes gæld vokser, og registret over dårlige betalere, RKI Experian, har optaget rekordmange danskere som dårlige betalere. Det viser nye foreløbige tal ifølge Kristeligt Dagblad.
 Registret er landets største database over dårlige betalere, og i første halvår af 2012 satte det rekord, da hver 20. dansker var registreret.
 Men også i sidste halvdel af 2012 er antallet af danskere, der registreres som dårlige betalere, vokset svagt, og det samme er den ubetalte gæld pr. person.
Forbrugerøkonom i Nordea Ann Lehmann Erichsen hæfter sig ved, at det især er voksne danskere, som har fået mere ondt i økonomien.
- Det er for folk i alderen 40 til 60 år, at gælden er steget, og antallet af dårligere betalere er vokset, forklarer hun.
Det hænger sammen med, at 2012 var året med næstflest tvangsauktioner siden 1994.
- Hver dag mistede 14 danske familier deres hjem på en tvangsauktion, og det kan være en af forklaringerne på, at gælden er steget, siger Ann Lehmann Erichsen.
Hos Forbrugerrådet er seniorøkonom Morten Bruun Pedersen ikke overrasket over, at danskernes gæld igen sætter rekord. Forbrugerrådet mener, at det er for let at stifte gæld uden en egentlig kreditvurdering.
- I en krisetid er der flere, som forsøger at bringe sig ud af en presset økonomisk situation ved at låne alt for dyre penge, og enkeltpersoner betaler en høj pris for det, siger Morten Bruun Pedersen.
 I næste måned lancerer RKI et nyt gældsregister, Kreditstatus, hvor det bliver muligt for firmaer at undersøge, hvor meget gæld en person har, inden man bevilger et lån.
Direktør Charlotte Møller Andersen fra RKI ser det nye register som et redskab, der kan sikre, at håbløst forgældede mennesker ikke stifter ny gæld.
 Registret hilses velkomment af Forbrugerrådet. Også erhvervs- og vækstminister Annette Vilhelmsen (SF) er positiv:
- Det nye register kan være et værktøj for forbrugerne til at få et samlet overblik over deres økonomi, så de ikke kommer i økonomiske vanskeligheder, siger Vilhelmsen.
