Holger K. slår fast: Togfonden er ikke i fare
Skatteministeren understreger, at der nok skal blive hentet 27,5 milliarder kroner fra øget Nordsø-beskatning.


 Der er ingen risiko for, at der ikke kommer 27,5 milliarder kroner ind i den såkaldte togfond fra øget beskatning af flere selskaber, som udvinder olie og gas fra Nordsøen.
Skatteminister Holger K. Nielsen (SF) slår fast, at provenuet i togfonden er "solidt", selvom en ny rapport fra det anerkendte konsulentfirma Wood Mackenzie kun tror på et udbytte på højest 15,4 milliarder kroner.
- Før man går alt for hårdt til Nordsøudvalgets beregninger, bør man have i baghovedet, at fire af de stærkeste ministerier har brugt mere end et år på at estimere dette provenu.
- Og de metoder, som Nordsøudvalget har anvendt, er de samme metoder, der normalt anvendes til denne type provenuberegninger, og som også er anvendt under tidligere regeringer.
- Det er solide beregninger, der hviler på et meget grundigt stykke analysearbejde, siger skatteminister Holger K. Nielsen i en pressemeddelelse.
Ministeriet slår fast, at der ligger et "grundigt tværministerielt analysearbejde bag provenuberegningerne", og at der med de nuværende forudsætninger om oliepris og indvinding kan hentes de 27,5 milliarder i perioden fra 2014 til 2042.
- Vi bruger naturligvis ikke indtægter, der ikke kommer ind i fremtiden, og vi bruger ikke pengene, før vi har anvist, hvor de skal komme fra. Det gælder også i forhold til Nordsøen og Togfonden DK, siger Holger K. Nielsen.
Også statsminister Helle Thorning-Schmidt (S) er sikker på, at beregningerne holder:
- Vi mener, vores tal er rigtige. Der er mange interesser i den her sag, og der er også partsindlæg i den her sag, siger statsminister Helle Thorning-Schmidt (S) på sit ugentlige pressemøde.
