Stormen Alex er opgraderet til orkan i USA
Den tropiske storm Alex er tiltaget i styrke i Den Mexicanske Golf og er nu opgraderet til en orkan, oplyser de amerikanske myndigheder.


 Den tropiske storm Alex er taget til i styrke i Den Mexicanske Golf og er nu opgraderet til en orkan, oplyser det amerikanske National Hurricane Center (NHC).
Alex, som er sæsonens første orkan, fører kraftige vindstød på 34 meter i sekundet med sig, og stormvejret ventes at nå grænsen mellem Texas og Mexico sent onsdag eller tidligt torsdag.
Orkanen truer desuden oprydningsarbejdet efter oliekatastrofen ud for USA's sydkyst, hvor det britiske selskab BP kæmper for at standse den massive olieforurening fra en havareret boreplatform.
Stormen skabte i weekenden stor bekymring for oprydningsarbejdet, men nu viser de fleste prognoser, at Alex formentlig vil bevæge sig udenom de amerikanske olie- og naturgasplatforme i området.
Alligevel har en række olieselskaber valgt at evakuere deres personale og stoppe produktionen på boreplatformene midlertidigt.
Heriblandt Shell, som i weekenden indstillede produktionen ved to boreplatforme, der producerer mere end 200.000 tønder råolie om dagen.
De amerikanske myndigheder oplyser, at orkanens vindstyrke nærmer sig 120 kilometer i timen.
