Bred aftale fordeler 2,5 milliarder til miljø
Et bredt flertal i Folketinget er blevet enig om fordelingen af landdistriktsprogrammet i 2014 og 2015.


 Regeringen, Venstre og De Konservative er blevet enige om fordelingen af landdistriktsprogrammet i 2014 og 2015.
Landdistriktsmidlerne uddeles løbende fra EU, og derefter er det op til de danske politikere at beslutte, hvordan pengene skal fordeles i Danmark i flerårige programmer.
Budgetaftalen i EU tidligere i år betød, at der i de kommende år er færre penge at lege med for de danske politikere.
Ifølge fødevareminister Dan Jørgensen (S) bliver 2,5 milliarder kroner over de næste to år fordelt til initiativer, der skal skabe vækst i landdistrikterne og give naturen og miljøet et løft.
Det er et fald i forhold til sidste periode af landdistriktsprogrammet.
- Jeg er meget glad for den her aftale. Næsten en tredjedel af pengene går til vækst og beskæftigelse, samtidig med at vi fastholder vores ambitiøse målsætninger for økologien, siger Dan Jørgensen i en pressemeddelelse.
Ifølge ministeren rykker man dermed tættere på regeringens mål om at fordoble det økologiske landbrugsareal inden 2020.
Ifølge miljøminister Ida Auken (SF) bliver næsten halvdelen af pengene givet til natur- og miljøtiltag:
- Vi afsætter stadigvæk rigtig mange penge til at skabe renere vand og mere natur, og vi giver en hjælpende hånd til nogle af Danmarks beskyttede dyr og deres levesteder.
- Endelig styrkes naturplejen, så køer kan afgræsse enge til glæde for dyr og planter, siger Ida Auken.
Landbrug & Fødevarer er tilfredse med, at der skabes mulighed for at investere i grønnere og mere miljørigtigt landbrug. Desværre er der blevet færre midler at gøre godt med, siger formand Martin Merrild.
- Aftalen prioriterer investeringer i landbrug ret højt de kommende to år. Det skaber gode muligheder for, at de danske landmænd kan blive ved med at bidrage til den grønne omstilling af det danske samfund, siger Martin Merrild.
Han lægger blandt andet vægt på, at der vil der være ca. 580 millioner kroner, som landmænd kan søge til investeringer i miljøteknologi, der kan nedbringe udledningen til vand og luft yderligere.
Aftalen indeholder ligeledes ca. 480 millioner kroner til investerings- og arealtilskud til økologiske landmænd.
