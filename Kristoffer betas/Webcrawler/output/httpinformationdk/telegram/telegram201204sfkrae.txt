SF kræver Bødskov ind i Ole Sohns PET-sag
Regeringsparti vil have minister til at undersøge historikeres mistanke om, at PET destruerede personarkiv.


 Justitsminister Morten Bødskov (S) skal have fat i nakken på Politiets Efterretningstjeneste (PET), mener regeringspartiet SF.
Ministeren skal kræve en forklaring på, hvorfor der tilsyneladende ikke længere findes noget arkiv med vækst- og erhvervsminister Ole Sohn (SF) og andre politikere, som PET formodentligt fulgte under den kolde krig.
SF's Fungerende retsordfører Meta Fuglsang finder det meget konkret, når tre historikere rejser mistanke om, at arkivet er destrueret.
- Det er vigtigt, at der er ro omkring PET's arbejde. Derfor skal sådan en mistanke selvfølgelig behandles. Og den, der kan gøre det, er justitsministeren, siger Meta Fuglsang.
- Det er vigtigt, at justitsministeren tager hånd om den mistanke og undersøger, hvad der er i det, så det ikke bare kan blive fejet til side. Det må ikke stå uimodsagt, siger hun.
Justitsminister Morten Bødskov afviser at udtale sig. Hans pressekontakt henviser til, at han holder ferie.

Når Ole Sohn formodes at have stået i arkivet skyldes det hans fortid som formand for Danmarks Kommunistiske Parti (DKP). Som sådan havde tæt kontakt til tidligere kommunistiske lande som Sovjetunionen og det østtyske DDR.
Mistanken om det destruerede arkiv rejses af historikere som Regin Schmidt, medlem af PET-kommissionen, og koldkrigsforskerne Thomas Wegener Friis og Bent Jensen.
Bent Jensen har haft privilegeret adgang til de ellers hemmelige arkiver i efterretningstjenesten. Han siger i BT, at han har set henvisninger til Sohns personalemappe. Derfor er han sikker på, at den engang fandtes.
SF's fungerende retsordfører Meta Fuglsang vil lade det være op til justitsministeren at finde ud af, hvem der skal orienteres om hvad, når sagen er undersøgt. Hun forventer, at retsudvalget bliver orienteret.
