Lidegaard: Urolighederne i Ukraine ser koordinerede ud
Separatisters demonstrationer i det østlige Ukraine minder ministeren om det, der skete på Krimhalvøen


 
	De seneste dages uroligheder i Lugansk og flere andre østukrainske byer ligner det, der skete på Krimhalvøen, inden den blev annekteret af Rusland.

	Det siger udenrigsminister Martin Lidegaard (R) efter et møde i Europaudvalget, hvor situationen i Ukraine har været på dagsordenen.

	- Det minder om den drejebog, som vi har set på Krim, siger han.

	- Det ligner en koordineret aktion. Vi ved ikke præcis hvor meget, der er orkestreret fra Rusland, men det bekymrer mig meget, siger han.

	Prorussiske separatister forskanser sig og bygger barrikader omkring offentlige bygninger i Lugansk og Donetsk i det østlige Ukraine. Demonstranterne kræver afstemninger om uafhængighed, ligesom det skete på Krimhalvøen.

	Regeringen i Kijev mener, at urolighederne er russiske agenters værk. Den frygter, at det blot er begyndelsen på endnu en russisk annektering af ukrainsk territorium.

	Regeringen har meddelt, at aktivisterne vil blive fjernet med magt, hvis de ikke frivilligt forlader bygningerne. Det har fået dem til at appellere til Ruslands præsident, Vladimir Putin, om støtte, hvis ukrainske sikkerhedsstyrker gør alvor af truslen.

	Den russiske udenrigsminister, Sergej Lavrov, har fredag meddelt, at Rusland er klar til fælles forhandlinger med USA, EU og repræsentanter for Ukraine allerede i næste uge.

	Men Rusland har insisteret på, at de prorussiske separatister bliver repræsenteret. Derfor er det tvivlsomt, om USA, EU og Ukraine vil deltage.

	- Det er regeringen i Ukraine, der skal repræsentere Ukraine, slår Martin Lidegaard fast.

	- Mødet skal holdes af dem, der er de legitime repræsentanter. Men jeg er selvfølgelig enig i, at der skal tages hensyn til det russiske mindretal i forhandlingerne, og de løsninger der bliver lavet, siger han.

	Hvis Rusland eskalerer konflikten, skal EU og USA være klar til at tage et skridt op ad sanktionsstigen til de såkaldte fase tre-sanktioner, mener han. Det drejer sig blandt andet om økonomiske sanktioner.

