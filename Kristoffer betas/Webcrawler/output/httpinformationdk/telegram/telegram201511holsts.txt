Holst svarer på kritik: Har ikke ført et terrorregime
Den tidligere regionsrådsformand kan ikke genkende den kritik, der bliver givet af ham i advokatundersøgelse.


 Det er løgn, at Carl Holst (V) som regionsrådsformand i Region Syddanmark modtog 10 aviser i privaten og 37 til sekretariatet. Det er løgn, at han har ført et terrorregime, og det er ikke rigtigt, at han har brugt 756.000 kroner på blandt andet coaching.
Sådan lyder det fra Holst selv i et interview med Fyens Stiftstidende.
Baggrunden er en undersøgelse, som advokatfirmaet Kromann Reumert har gennemført for regionen, og som Holst nu kommer med et 18 sider langt modsvar på gennem sin advokat.
- Jeg kan undre mig over, at nogle omtaler kulturen under min tid som regionsrådsformand som syg. En tid præget af stærk regional udvikling og de bedst drevne sygehuse i landet, siger Carl Holst til avisen.
- Jeg er ikke en robot. Jeg har det meget svært med denne undersøgelse, for jeg kan ærlig talt ikke genkende den virkelighed, som den tegner af min person, siger han.
Ifølge advokatundersøgelsen var regionens køb af taler til Holst på kanten af god forvaltningsskik, da han skulle have anonymiseret fakturaer for at skjule indkøb af taler. Men det afviser han.
- For det første var jeg i udlandet, da ønsket om at anonymisere fakturaen blev fremsat til taleskriveren.
- For det andet mener jeg slet ikke, at der har været noget at skjule. For talerne blev købt til arrangementer, jeg var inviteret til i min egenskab af regionsrådsformand, siger han.
Derudover tegner undersøgelsen også et billede af en række medarbejdere, som var decideret bange for at sige Holst imod af frygt for at miste deres arbejde.
- Jeg har også hørt historierne om mit terrorregime. Men det er løgn. Og det værste er, at jeg intet kan stille op over for det billede, fordi det er baseret på anonyme udtalelser. Det er ekstremt ubehageligt, siger Carl Holst.
Eks-forsvarsministeren, der nu er kirkeordfører i Venstre, går desuden i rette med påstande om både aviser og udgifter til coaching. Ifølge redegørelsen fra Holsts advokat har Holst modtaget 13 - ikke 37 - aviser til regionshuset.
Og udgifterne til coaching er over 300.000 kroner lavere end påstået, lyder det fra Holst, som i øvrigt er utilfreds med, at Kromann Reumert ikke har hørt ham i forbindelse med undersøgelsen.
Den endelige version af undersøgelsen og Carl Holsts redegørelse skal drøftes politisk på regionsrådsmødet 23. november.
