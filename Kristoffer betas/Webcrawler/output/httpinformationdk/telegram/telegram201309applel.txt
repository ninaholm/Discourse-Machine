Apple laver fattigmands-iPhone
IT-giganten Apple har lanceret en ny billig iPhone. Investorerne tog ikke pænt imod nyheden - aktien faldt.


 På et pressemøde i Apples hovedkvarter i Cupertino i Californien har den amerikanske IT-gigant fremvist en ny billig iPhone. Den såkaldte model 5C vil koste fra 99 dollar i USA, oplyser Apple.
Den billigste version har en størrelse på 16 gigabyte, mens den dobbelte størrelse på 32 gigabyte vil koste 199 dollar.
Desuden præsenterede Apple også en efterfølger til iPhone 5, der blev lanceret sidste år. iPhone 5S kommer med en helt ny A7-chip. Det skulle angiveligt betyde, at telefonen bliver mere end dobbelt så hurtig som forgængeren.
- Forretningen er blevet så stor, at vi i år vil erstatte iPhone 5 med to nye designs, siger topchefen i Apple, Tim Cook.
Som sædvanligt fejlede selvtilliden ikke noget hos Apple, da de præsenterede selskabets nye produkter.
- iPhone 5S er den mest fremad-tænkende telefon, vi nogensinde har skabt, siger vicepræsident i Apple Phil Schiller og tilføjer:
- Det er den gyldne standard inden for smartphones.
iPhone 5C og iPhone 5S bliver frigivet den 20. september i USA og en række andre lande, hvor Danmark ikke er i blandt.
Hvornår Apples nye telefoner kommer til Danmark er uvist, men til december bliver telefonerne frigivet omkring i 100 lande.
Ud over de to iPhones præsenterede Apple også det nye styresystem iOS7, der blev offentliggjort i juni. Styresystemet bliver frigivet 18. september.
Investorerne tog dog ikke helt pænt imod nyhederne fra Apple, der med en billigudgave i plastik og flere farver vil henvende sig til flere købere.
 Apple-giganten er noteret i Nasdaq-indekset, og aktien lukkede med et fald på 2,3 procent og sluttede i kurs 494,64
