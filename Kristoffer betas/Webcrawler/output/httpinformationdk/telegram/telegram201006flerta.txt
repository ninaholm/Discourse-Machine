Flertal er klar med særlov til nyreofre
Et folketingsflertal er klar til at støtte et lovforslag om ekstra erstatninger til nyrepatienter, der er blevet behandlet med Omniscan.


 Et folketingsflertal er med en særlov parat til at hjælpe en række nyrepatienter, der er blevet behandlet med kontraststoffet Omniscan. Det skriver Berlingske Tidende.
Patienterne er typisk gået ind på hospitalet for at få en ny nyre, men er kørt ud igen i en kørestol. Mange af dem har fået ødelagt deres liv.
En af dem er Mik Happel, der hver morgen vågner op til endnu en dags mareridt med gangbesvær og kløe over hele kroppen. På blot seks år har han mistet alt.
- Først røg mit helbred, så røg mit job og til sidst røg mit ægteskab, fortæller Mik Happel, som er en af de nyrepatienter, der for få år siden blev fejlbehandlet med kontraststoffet Omniscan. 
Et flertal i Folketinget ønsker at sikre ofrene for skandalen en mere tålelig tilværelse via en særlig økonomisk kompensation - en Lex Omniscan - der svarer til den håndsrækning, man gav til blødere, der blev smittet med u-screenet donorblod og fik hiv.
Selv om politikere generelt er tilbageholdende med at yde særskilte erstatninger til særlige patientgrupper - ud over det beløb, som udbetales fra Patientforsikringen - så har denne sag ramt hårdt.
En rundspørge, som Berlingske Tidende har foretaget til medlemmerne af Folketingets sundhedsudvalg, viser, at der er flertal for at hjælpe de fejlbehandlede nyrepatienter.
Regeringen vil lade sin støtte til en Lex Omniscan afhænge af en igangværende advokatundersøgelse af statens ansvar i skandalen.
Undersøgelsen skulle have været færdig 1. juni, men er tidligst klar i oktober.

