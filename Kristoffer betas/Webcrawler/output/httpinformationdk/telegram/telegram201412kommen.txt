Kommentator: Alle er tabere i orkestersag
Sagen om DR Underholdningsorkestret er fyldt med tabere og rykker ikke en eneste stemme, siger Hans Engell.


 Hverken orkesterstøtterne eller kulturminister Marianne Jelved (R) står som vindere, efter ministeren tirsdag endegyldigt besluttede ikke at gribe ind i den DR-spareplan, som vil lukke DR Underholdningsorkestret ved årsskiftet.
Sådan lyder politisk kommentator Hans Engells vurdering af sagen, som har fyldt i medierne den seneste måned.
- Jeg synes, alle er tabere i sagen. Det har været et rodet og kaotisk forløb. Men jeg synes nok, at det er Marianne Jelved, der er kommet svagest ud af forløbet, siger Hans Engell til Ritzau.
Sagen har nemlig trukket i politisk langdrag, og det burde kulturministeren være for rutineret til at komme ud for.
- Hun burde kunne have set for længst, at det flertal, der var, ikke var et operativt flertal. De var enige om at bevare DR Underholdningsorkestret, men de kunne ikke finde en fælles finansieringsløsning, og de ville ikke stille mistillid til ministeren.
- Så den beslutning, som hun har truffet i dag, kunne hun lige så godt have truffet for flere uger siden, så vi havde undgået det her pinlige forløb. Jeg må sige, at det ikke er kønt, når en minister styrer hen over, hvad der sker i folketingssalen, siger Hans Engell.
Et flertal i Folketinget bestående af Dansk Folkeparti, Venstre, Konservative, Enhedslisten og færingen Edmund Joensen vedtog torsdag i sidste uge en tekst, der pålagde ministeren fortsatte forhandlinger om DR Underholdningsorkestrets fremtid.
Liberal Alliance bakkede ikke op om teksten, men partiet ville gerne bevare DR Underholdningsorkestret.
Ifølge Hans Engell kan sagen dog være med til at åbne for en større diskussion om armslængdeprincippet: Hvem bestemmer - DR's ledelse eller politikerne?
- Forløbet har vist, at der er brug for afklaring. Hvem har ansvaret for hvad? Hvis Jelved var nået frem til en anden beslutning, end den hun har truffet, ville det være en total underkendelse af Danmarks Radios ledelse.
Når alt kommer til alt, så rykker orkestersagen dog næppe på det politiske styrkeforhold.
Spørgsmål: Tror du, det er en sag, som flytter stemmer?
- Ikke en eneste, siger Hans Engell.
