IMF: Finansiel afgrund kan svække USA's dominans
USA's globale rolle er truet, hvis politikerne ikke finder en løsning på at nedbringe den store statsgæld.


 Den såkaldte finansielle afgrund er ikke kun en trussel mod den amerikanske økonomi. USA's internationale dominans risikerer også at blive svækket, og det samme gør den globale økonomi, hvis politikerne i Washington ikke får løst problemet inden nytår.
Advarslen kommer fra Christine Lagarde, chef for Den Internationale Valutafond (IMF), i et interview med BBC om den finansielle afgrund, der er en kombination af skattestigninger og nedskæringer i statens udgifter, som risikerer at lægge låg på USA's økonomisk vækst.
- De virkelige problemstillinger er egentlig USA's herredømme og dets ledende rolle i verden. Usikkerheden skal fjernes for at sikre, at dette lederskab består, siger Lagarde.
Men tiden er ved at rinde ud for præsident Barack Obama og republikanerne i Kongressen.
Parterne skal inden nytår blive enige om langsigtede løsninger for at nedbringe USA's enorme gældsbyrde på omkring 16.000 milliarder dollar. Ellers ser det dystert ud for væksten i 2013.
Samlet skønnes skattestigningerne og nedskæringerne i 2013 at fjerne 600 milliarder dollar fra en økonomi, som i forvejen kun slæber sig af sted. Det vil ifølge økonomer udløse en ny recession i USA næste år.
- Det er ikke kun et politisk spørgsmål, det er ikke ideologisk. Det er bredere end som så. Det omhandler i virkeligheden USA's position og rolle i verden fra et geopolitisk og økonomisk synspunkt, advarer Lagarde.
