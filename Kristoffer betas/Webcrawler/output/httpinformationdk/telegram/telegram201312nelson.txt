Nelson Mandela følges på vej af tusinde
Prominente personer fra hele verden er med til at tage endelig afsked med Mandela. Begravelsen er dog privat.


 Efter 10 dages landesorg bliver Sydafrikas tidligere præsident Nelson Mandela søndag begravet i landsbyen Qunu, hvor han tilbragte sin tidlige barndom. Først ved en officiel ceremoni - dernæst ved en strengt privat begravelse for familien.
Den del, som omkring 4500 gæster lige fra den britiske prins Charles, den amerikanske borgerretsforkæmper Jesse Jackson og talkshowværten Oprah Winfrey overværer, begyndte søndag morgen klokken syv dansk tid.
Også den tidligere ærkebiskop Desmond Tutu var med - selv om der lørdagen igennem herskede tvivl om, hvorvidt han ville komme eller ej.
- Den person, som ligger her, er Sydafrikas største søn, sagde vicepræsidenten for Den Afrikanske Nationalkongres (ANC), Cyril Ramaphosa, ved ceremonien.
Ceremonien foregår i et stort telt, og kisten blev fulgt ind af blandt andre Mandelas barnebarn Mandla og den sydafrikanske præsident Jacob Zuma.
Kisten med Mandela blev placeret på et sort og hvidt Nguni-koskind foran en ring af 95 lys. Og ceremonien blev sat i gang til toner af den sydafrikanske nationalsang.
En af Mandelas tidligere medfanger Ahmed Kathrada, som sad 26 år bag tremmer for at kæmpe mod apartheid, holdt en følelsesfuld tale for sin gamle ven:
- Nu er det uundgåelige sket, han (Mandela, red.) har forladt os for at gøre ANC's A-hold følgeskab. Jeg har mistet en bror - og jeg ved ikke, hvem jeg nu skal vende mig mod, sagde den 84-årige Kathrada ifølge nyhedsbureauet dpa.
Mandelas gravsted kommer til at ligge på en familieejendom, som han byggede, efter at han blev løsladt fra fængslet i 1990.
- Det var i den landsby, at jeg tilbragte nogle af de mest lykkelige år af min barndom, og hvortil jeg kan spore nogle af mine tidligste minder, skriver Mandela i sin selvbiografi.
Begravelsesceremonien indeholde traditionelle elementer fra Mandelas stamme Tembu - såsom slagtning af en okse. Mandela vil blive kaldt "Dalibhunga" - det navn, han blev givet som 16-årig under sin initiering til voksenlivet.
