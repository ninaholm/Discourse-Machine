Færreste antal nygifte i tre årtier
Der er fortsat færre, der siger ja til hinanden. 2011 oplevede det laveste antal vielser i tre årtier.


 Det er ikke længere så yndigt at følges ad. I 2011 oplevede danskerne det laveste antal vielser siden 1983. 27.200 blev gift, hvilket er et fald på 12 procent i forhold til året før. Det viser tal fra Danmarks Statistik.
I forhold til 2008 er det et fald på hele 27 procent.
Den mest populære dag at blive gift på, var fredag den 11. november - sandsynligvis på grund af datoen alene, 11/11/2011, der har gjort det lettere for de stakkels ægtemænd at huske deres vielsesdag. 1072 par blev gift den dag.
Normalt er sommeren ellers mest populær i de vordende ægtepars kalender. Omkring halvdelen af alle vielser bliver foretaget i forårs- og sommermånederne fra maj til august. Sommerens mest populære dag sidste år var lørdag den 29. august, hvor 981 par blev viet.
De nygifte kan glæde sig over statistikken, der viser, at antallet af skilsmisser er det samme som året før. Ifølge statistikken er det i det ottende år, der er størst risiko for at blive skilt.
Størstedelen, af de vielser, der bliver foretaget, er mellem mænd og kvinder, hvor begge er af dansk oprindelse. Ægteskaber mellem danske mænd og indvandrerkvinder er faldet med 25 procent set i forhold til året før.
Størstedelen af de viede er mellem 25 og 39 år, samtidig står denne aldersgruppe for tre fjerdedele af faldet i antal vielser.
