USA: Samtaler om gældsloft brudt sammen
Republikanerne har trukket sig fra forhandlingerne med Barack Obama på grund af uenighed om skatteforhøjelser


 Forhandlingerne om en forøgelse af den amerikanske stats gældsloft og budgetunderskud er brudt sammen. Det oplyser præsident Barack Obama på et pressemøde midnat dansk tid.
Præsidenten er indstillet på at gennemtrumfe en forøgelse af gældsloftet på egen hånd, såfremt det skulle blive nødvendigt.
- Jeg er villig til at tage ansvaret, siger Obama.
Formanden for Repræsentanternes Hus, republikaneren John Boehner, bekræfter, at han har trukket sig fra forhandlingerne med præsidenten.
Ifølge Boehner insisterer Obama på, at skatteforhøjelser skal være en del af aftalen. Et krav, som republikanerne ikke vil acceptere.
- Præsidenten står fast på, at skatterne skal løftes. Som tidligere forretningsmand ved jeg, at (højere, red) skatter er ødelæggende for beskæftigelsen, skriver Boehner til sine kollegaer i Repræsentanternes Hus.
Boehner vil nu indlede forhandlinger med lederne af Senatet for at opnå en aftale. Inden den 2. august skal der være opnået enighed om en forøgelse af den amerikanske stats gældsloft. Ellers vil landet teknisk set være insolvent.
Barack Obama oplyser, at han har indkaldt til nye drøftelser lørdag klokken 17 dansk tid med Kongressens ledende politikere.

