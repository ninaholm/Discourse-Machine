Soldater tager opstilling i Bangkok



 Soldater tog i dag opstilling rundt om i Bangkok kort efter, at regeringen erklærede den thailandske hovedstad i undtagelsestilstand.
 En talsmand for hæren siger, at hæren flåden og flyvåbnet er udkommanderet for at opretholde ro og orden efter voldsomme regeringsfjendtlige demonstrationer.
 Foran regeringsbygningerne i det centrale Bangkok står en kampvogn og et antal soldater.
 Umiddelbart efter nyheden om, at Bangkok og omliggende områder var erklæret i undtagelsestilstand, trængte omkring 50 demonstranter ind i indenrigsministeriets bygning og bebudede, at de var på jagt efter premierminister Abhisit Vejjajiva. På det tidspunkt befandt der sig flere tusinde demonstranter udenfor.
 Premierministeren befandt sig i bygningen, og det lykkedes ham at flygte i bil fra stedet.
 Der befandt sig omkring 100 soldater ved ministeriet, og pludselig lød der skud, da det lykkedes en demonstrant at fravriste en pistol fra en sikkerhedsvagt og affyre den op i luften, rapporterer nyhedsbureauet AFP's korrespondent på stedet.
 Abhisit havde kort forinden holdt en tale i indenrigsministeriet. Da han forlod ministeriet, jagtede rødblusede demonstranter en bil, som de troede, han befandt sig i. Demonstranter angreb bilen og slog løs på den.
 I går stoppede demonstranter et topmøde i den asiatiske samarbejdsorganisation Asean, som blev holdt i den populære turistby Pattaya. Topmødedeltagerne måtte evakueres med helikoptere fra det hotel, hvor der blev forhandlet.
 Demonstranterne er tilhængere af den afsatte premierminister Thaksin Shinawatra.
