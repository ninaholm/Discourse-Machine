Formandsopgør: SF-kandidater skal ud i lynduel
Fredag er sidste chance for at melde sig som formandskandidat i SF. Første duel kan komme allerede i weekenden


 Indtil nu er sundhedsminister Astrid Krag (SF) og erhvervsordfører Annette Vilhelmsen (SF) de eneste, der har meldt sig som kandidater til posten som formand i SF.
Og det er ved at være sidste udkald, hvis man vil være formand for det rødeste af regeringspartierne.
Fredag klokken 12 udløber fristen for at meddele sit kandidatur, men da man ifølge SF's regler skal opstilles af 100 stillere, er det tvivlsomt, om der melder sig flere kandidater.
Hvis det viser sig, at Astrid Krag og Annette Vilhelmsen er de to kandidater til posten, så går formandsvalget for alvor i gang allerede i weekenden.
SF har planlagt 10 debatmøder landet over, hvor de to formands-kandidater skal argumentere for deres kandidatur og svare på spørgsmål fra medlemmerne.
Den første duel kommer allerede på søndag, hvor der holdes debatmøde med de to kandidater hos Dansk Metal i Herning. Det sidste af de 10 debatmøder holdes næste søndag den 30. september på Christiansborg.
På forhånd var Annette Vilhelmsen ikke spået mange chancer af kommentatorerne, men rundspørger til SF's bagland fra flere medier har peget på overraskende stor opbakning til den 52-årige erhvervsordfører.
Samtidig er folketingsgruppen ifølge kilder delt i to næsten lige store grupper, som støtter hver sin kandidat. Dermed kan 29-årige Astrid Krag, der bliver set som SF-toppens kandidat, lidt overraskende ikke vide sig sikker på sejren.
Ud over at give medlemmer en chance for at lære formandskandidaterne bedre at kende, kan debatmøderne måske også give omverdenen et blik i, hvordan medlemmerne reagerer på Astrid Krag og Annette Vilhelmsen. Og det bliver afgørende for valget.
Det er nemlig de næsten 16.000 medlemmer, som via en urafstemning afgør, hvem der skal være ny formand for SF og formelt præsenteres på et konvent den 13. oktober.
Skulle der melde sig flere interesserede til posten ud over Astrid Krag og Annette Vilhelmsen, så skal der indkaldes til ekstraordinært landsmøde den 13. oktober.
Her skal de fremmødte vælge deres to favoritter, som går videre til en urafstemning, der forløber 18. oktober til 30. oktober.
