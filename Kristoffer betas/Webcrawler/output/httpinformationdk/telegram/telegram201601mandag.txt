Mandagens aktier: Kun Genmab kom tørskoet ind i det nye år



 
Årets første handelsdag på det danske aktiemarked blev en negativ en af slagsen, hvor kun Genmab blandt eliteindeksets 20 selskaber formåede at holde hovedet oven vande og ende i plus.
Samlet set faldt det danske C20 Cap-indeks 1,6 pct. til 1022,22, hvor dagens største tabere blev FLSmidth og Tryg.
Det var skuffende kinesiske PMI-tal for fremstillingssektoren og tiltagende spændingerne mellem Saudi-Arabien og Iran, som mandag lagde en dæmper på de globale aktiemarkeder, og ifølge aktiestrateg Otto Friedrichsen fra Formuepleje, så skal investorerne nu til at vænne sig til et nyt markedsbillede.
- Set i forhold til 2016 så er en af tingene, som dagen her også illustrerer, at ubalancerne i global pengepolitik og ubalancerne i global vækst hen over året vil være med til, at vi ser nogle perioder, hvor frygt og risikoavertion i langt højere grad kommer til at dominere aktiemarkederne, end vi tidligere har set, siger han til Ritzau Finans.
Halvanden time før normal kinesisk børslukning mandag blev de kinesiske aktier suspenderet fra handel for resten af dagen efter massive kursfald og fald i CSI-indekset på 7 pct., hvilket også var påvirket af faldet i det kinesiske PMI-indeks for fremstillingssektoren til 48,2 i december fra 48,6 i november.
Værst gik de dårlige nyheder fra Kina ud over FLSmidth, der mandag faldt 4,6 pct. til 228,90 kr. Ifølge senioraktierådgiver Jesper Bamberger fra Nordea skyldes dagens fald i FLSmidth, at aktien er en af C20 Cap-indeksets mest Kina-følsomme.
- Desuden har Danske Markets nedjusteret aktien, og så kan man tilføje uroen i Mellemøsten, som er med til at øge nervøsiteten, vurderer Jesper Bamberger over for Ritzau Finans.
Danske Markets nedjusterede anbefalingen af FLSmidth-aktien til "sælg" fra "hold".
Aktierne hos A.P. Møller Mærsk startede dagen ud på positiv manér, men allerede i løbet af formiddagen måtte konglomeratet se aktierne glide i minus. Selskabets B-aktie endte dagen med et fald på 1 pct. til 8890 kr., mens A-aktien også gled 1 pct. til 8785 kr.
Ifølge Jesper Bamberger blev aktiernes fald afbødet af, at Maersk Line i sidste uge kunne notere nogenlunde succes med de varslede rateforhøjelser på de tunge ruter mellem Asien og Europa.
- A.P. Møller-Mærsk lykkes med en del af deres rateløft, og det er derfor, at selskabets aktie trods alt ligger i den bedre ende af indekset i dag, vurderer Jesper Bamberger.
Spotpriserne på fragt af en tyvefodscontainer (teu) mellem Asien og Europa steg med 659 dollar til samlet 1232 dollar per teu i sidste uge, viste en opgørelse fra Shanghai Shipping Exchange.
Genmab blev C20 Cap-indeksets eneste vinder mandag med en stigning på 0,8 pct. til 925 kr. Ifølge Otto Friedrichsen skyldes dagens medvind til Genmab, at selskabet ikke har berøring med det kinesiske marked, og at aktien generelt er ret upåvirket af konjunkturmæssige udsving.
Uden for eliteindekset annoncerede biotekselskabet Bavarian Nordic mandag, at selskabet har indsendt en ansøgning om børsnotering og et offentligt udbud af American Depositary Shares (ADS'ere) i USA.
Hvis ADS-udbuddet gennemføres, vil det ske i henhold til bestyrelsens bemyndigelse til at forhøje aktiekapitalen med op til 2.770.000 aktier svarende til op til 10 pct. af den nuværende aktiekapital. Indtil nu er hverken tidsplanen for noteringen, udbuddets størrelse eller afregningskursen dog besluttet.
- Hvis ADS-udbuddet gennemføres, forventer Bavarian Nordic at anvende provenuet fra udbuddet til at fremskynde sin pipeline af kommercielle vacciner, herunder selskabets CV-301 cancerimmunterapi og MVA-BN RSV-program, samt til eventuelt at udvide sit eksisterende produktionsanlæg, skriver selskabet i meddelelsen.
Aktien endte dagen med et fald på 2,1 pct. til 350 kr.
