Per Stig: Accept af afghansk beslutning



 Vi må naturligvis acceptere Abdullah Abdullah's beslutning om at træde ud af den anden valgrunde. Sådan lyder reaktionen fra udenrigsminister Per Stig Møller (K), efter at udfordreren ved det afghanske valg har trukket sig.
 Uden en modkandidat står præsident Hamid Karzai til at genvinde præsidentposten.
 - Valget har været præget af mange uheldige begivenheder, der samlet har bidraget til en langstrakt proces og efterladt tvivl om valgprocessens troværdighed, konstaterer ministeren.
 Han ønsker, at der nu bliver appelleret til afghanske nøgleaktører om at sætte fokus på krav og ønsker fra den afghanske befolkning.
 - Nu gælder det om at erstatte de sidste måneders politiske uro med en fremadrettet samlende proces, der genetablerer den afghanske befolknings tillid til deres præsident, regering og myndigheder, siger Per Stig Møller.
 Han tilføjer, at den afghanske regering må bekæmpe korruption, sikre menneskerettighederne og gøre op med narkotikaøkonomien. 
 Fra dansk side gælder det ifølge ministeren om at medvirke til at opbygge det afghanske samfund på områder som hær, politi, retsvæsen og skole- og sundhedssystemer. 
 Det baner vej for et samfund, der kan tage vare på sig selv og tilbyde befolkningen en mere sikker og positiv udvikling.
 - Så bliver der ikke plads til Taliban, lyder kommentaren fra Per Stig Møller.
