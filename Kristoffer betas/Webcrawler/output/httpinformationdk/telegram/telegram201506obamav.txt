Obama er vred over endnu en skudmassakre
USA's præsident kendte et af ofrene for blodbadet i Charleston. Obama er vred, og hans hjerte er knust.


 En både trist og vred Barack Obama appellerer til det amerikanske folk om at arbejde på et holdningsskifte, når det gælder skydevåben og vold.
Det sker i en reaktion på kirkemassakren i Charleston i South Carolina onsdag aften, hvor ni mennesker blev mejet ned i en kirke af en ung hvid mand.
- Igen er uskyldige mennesker blevet dræbt, delvist fordi en eller anden, der vil gøre ondt, ikke har haft problemer med at få fat på et skydevåben, siger den amerikanske præsident i Det Hvide Hus.
- Nu er tiden til sorg og til at komme sig. Men vi må erkende den kendsgerning, at denne type vold ikke sker i andre moderne lande, siger Obama, der også siger, at han har været nødt til at komme med sådan en erklæring alt for mange gange.
Det er en henvisning til, at der i de senere år har været en række blodbad, hvor væbnede mænd har dræbt uskyldige, blandt andet på skoler.
Hver gang har Obama forgæves opfordret til, at lovgivningen ændres, så det bliver sværere at anskaffe sig skydevåben.
De ni mennesker blev skudt i kirken Emanuel African Methodist Episcopal med en overvejende sort menighed. De dræbte er seks kvinder og tre mænd.
En af de dræbte var kirkens præst, Clementa Pinckney, der også var senator i delstaten.
Obama siger i sin erklæring, at han og fru Michelle Obama kendte den dræbte præst.
- Jeg er vred, og mit hjerte er knust over drabene, siger præsidenten.
Han siger videre, at der er noget særligt hjerteknusende over, at de mange mennesker er dræbt på et religiøst sted.
Massakren i kirken fandt sted onsdag aften lokal tid. En ung hvid mand sad en times tid sammen med menigheden, hvorpå han åbnede ild og dræbte de ni mennesker.
Det amerikanske forbundspoliti, FBI, har identificeret ham som den 21-årige Dylann Roof, og han blev torsdag eftermiddag anholdt i North Carolina.
Politiet siger, at han samarbejder, og at politiet mener, at han var ene om forbrydelsen.
