Libanons Hariri vil lede ny regering
Libanons premierminister Saad al-Hariri forsøger at danne ny regering i næste uge trods kritik fra Hizbollah.


 Til stor jubel for sine tilhængere bedyrer Libanons fungerende premierminister, Saad al-Hariri, at han vil forsøge at danne en ny regering i næste uge på trods af modstand fra Hizbollah, der trak sine medlemmer ud af regeringen i sidste uge.
- Hizbollah har kun et krav, at jeg ikke længere skal være regeringsleder. Det er ikke acceptabelt, sagde Saad al-Hariri torsdag til sine tilhængere i hovedstaden, Beirut.
- Men vi gennemfører nye forhandlinger, der begynder mandag og med mig som kandidat til posten som regeringsleder, fortsatte han til stor jubel.
Hariris beslutninger ventes at vække harme og vrede hos Hizbollah og bevægelsens allierede, der bragte al-Hariris regering til fald i sidste uge. 
Det skete i protest mod, at Hariri ikke ville afvise en FN-undersøgelse af drabet på sin far i 2005. Undersøgelsen ventes at udpege medlemmer af Hizbollah som gerningsmænd til drabet.
- Vi har gjort klart, at Saad al-Hariri ikke skal komme tilbage, siger Michel Aoun, der er en kristen leder allieret med Hizbollah.
Ifølge en aftale om delingen af den politiske magt i Libanon, skal premierministeren være sunnimuslim, præsidenten kristen, og formanden for parlamentet skal være shiamuslim.
Præsident Michel Suleiman har bedt parlamentets medlemmer om at komme med forslag til ny regeringsleder. Præsidenten vil derefter bede den kandidat med størst opbakning om at danne regering.
