Støjberg tager vestjysk trone fra Venstre-kronprins
Den politiske ordfører overhaler Kristian Jensen og bliver topscorer i Vestjylland.


 Venstres politiske ordfører, Inger Støjberg, overhaler trods en lille tilbagegang partiets kronprins og næstformand Kristian Jensen i kapløbet om at blive topscorer af personlige stemmer i Vestjyllands Storkreds.
Næstformanden, der ved formandskrisen sidste sommer var tæt på at vælte formanden, Lars Løkke Rasmussen, får over 3000 færre personlige stemmer end ved valget i 2011.
I alt hentede Inger Støjberg 16.356 personlige krydser, mens Kristian Jensen fik 14.028.
Den konservative formand, Søren Pape Poulsen, er strøget ind i Folketinget med over 11.000 personlige stemmer.
Det placerer ham i kølvandet bag de to Venstre-profiler og Socialdemokraternes forsvarsordfører, Annette Lind, der fik 12.703 stemmer.
