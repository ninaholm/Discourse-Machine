Studerende mister 2900 kroner hver
Universiteterne beskylder regeringen for ikke at leve op til løfte om at droppe VK-regeringens besparelser


 Hvordan kan man uddanne ligeså gode biologer, sprogforskere og advokater, hvis der bliver skåret i undervisningen og vejledningen til de studerende?
Det skal de til at finde ud af på landets universiteter, der efter vinterpausen får skåret i det beløb, som universiteterne modtager per helårsstuderende. Det fremgår af anmærkningerne til finanslovsforslaget, skriver metroXpress.
I 2012 vil der blive givet knap 3000 kroner mindre i taxametertilskud fra staten. I 2013 er der lagt op til en besparelse på det dobbelte beløb.
På Copenhagen Business School (CBS) vurderes det, at det allerede nu får konsekvenser for den undervisning, som de studerende vil få.
- Vi vil være nødt til at rulle mange af de ekstra tiltag, vi har indført, tilbage forklarer Jan Molin, dekan på CBS.
Formanden for Rektorkollegiet, Jens Oddershede, hæfter sig ved, at regeringen ikke har holdt sit løfte om at satse på forskning og uddannelse og droppe de besparelser, som VK-regeringen havde indført på blandt andet taxameterordningen.
- De sagde, at de ville rulle besparelserne tilbage, og det er ikke sket, siger Jens Oddershede til metroXpress.
- Den store lakmusprøve bliver næste år. Vi er bekymrede for situationen. Det er der, den store skrænt er. Hvis der bliver høvlet mere væk, så vil der blive mindre undervisning i 2013 end i 2012, siger Jens Oddershede til avisen.
Rektorernes bekymring for kvaliteten af universitetsuddannelserne kan meget vel blive endnu mere udtalt.
For en ny analyse fra tænketanken DEA viser, at stort set alle uddannelsestakster på de videregående uddannelser er faldet i værdi, hvis man måler i faste priser, der korrigerer for løn- og prisstigninger i Danmark.
