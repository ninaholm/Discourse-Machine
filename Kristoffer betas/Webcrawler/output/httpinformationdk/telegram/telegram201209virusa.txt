Virusangreb i nationalpark: 22.000 advaret
Endnu en person er død efter at være blevet smittet med livsfarlig virus i amerikansk nationalpark.


 En sjælden og dødbringende virus, som har ramt en af USA's største turistattraktioner - nationalparken Yosemite i delstaten Californien - har nu kostet tre mennesker livet.
Mens dødstallet vokser, advarer nationalparken nu yderligere 12.000 af sine tidligere besøgende om den potentielle smittefare fra den farlige gnaver-bårne hantavirus, som er på spil i det naturskønne område.
I første omgang blev 10.000 personer, der har overnattet i telthytter i Yosemite National Park i løbet af sommeren, advaret om, at de risikerer at være smittet med den farlige sygdom. Det tal udvides nu til 22.000.
Det amerikanske center for sygdomsbekæmpelse og forebyggelse opfordrer alle, der har besøgt nationalparken mellem juni og august i år og som udviser symptomer på hantavirus, til at blive undersøgt.
De fleste af de smittede menes at have boet i en af de 91 "Signature Tent Cabins" i parken.
Nationalparken har lukket alle 91 telthytter efter fundet af hjortemus, som er bærere af hantavirus. Musene trænger ind gennem små huller og bygger rede mellem dobbeltvæggene i telthytterne.
Omkring fire millioner mennesker besøger Yosemite hvert år.
Smittede får influenzalignende symptomer som hovedpine, feber, muskelsmerter, åndedrætsbesvær og hoster. Sygdommen kan i værste fald være dødelig.
Inkubationsperioden er typisk to til fire uger, efter man er blevet smittet. Lidt over en tredjedel af tilfældene ender dødeligt.
Selv om der ikke findes en kur mod hantavirus - der også kan overføres mellem mennesker - så kan det redde liv, hvis den bliver opdaget hurtigt for eksempel ved blodprøver.
