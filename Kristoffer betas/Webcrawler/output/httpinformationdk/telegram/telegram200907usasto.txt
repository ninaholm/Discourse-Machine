USA støtter Georgien



 USA og Georgien deler samme demokratiske værdier, og derfor vil USA støtte Georgien i sine bestræbelser på at samle landet igen. Det sagde den amerikanske vicepræsident, Joe Biden, torsdag under et besøg i den georgiske hovedstad, Tbilisi.
 Biden slog også fast, at USA's såkaldte genstart af forholdet med Rusland ikke på nogen måde kommer til at påvirke eller svække USA's støtte til Georgien. 
 - Jeg ved, at nogen af jer er bekymret. Jeg forstår det. Men lad mig slå fast: Forholdet til Rusland har ikke, vil ikke og sker ikke på bekostning af vort forhold til Georgien, sagde Biden i en tale til medlemmer af det georgiske parlament.
 Han slog desuden fast, at USA ikke kommer til at anerkende de to georgiske udbryderregioner Sydossetien og Abkhasien som selvstændige stater. De brød med regeringen i Tbilisi med hjælp fra Rusland i fjor efter en kort krig med den georgiske hær.

