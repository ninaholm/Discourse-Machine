D-vitamin hjælper ikke på tuberkulose



 Behandling med D-vitamin kan ikke påvirke den høje dødelighed blandt tuberkulosepatienter. Håbet om et billigt og enkelt supplement til tuberkulosebehandling er dermed svundet ind.
 Sådan lyder konklusionen på et forskningsprojekt, der er gennemført på Århus Universitetshospital, Skejby.
 Det skønnes, at tuberkuloseepidemien i øjeblikket udgør en trussel blandt en tredjedel af Jordens befolkning. Hvert år dør to-tre millioner mennesker af sygdommen, primært i verdens fattigste lande.
 Mangel på D-vitamin og tuberkulose har været relateret mange steder, men undersøgelser på en dansk forskningsstation i Guinea-Bissau viser, at for få mængder af dette vitamin også forekommer blandt tuberkulosepatienter i Vestafrika, selv om sollys beskytter mod manglende D-vitamin.
 Projektet er udført i et samarbejde mellem Infektionsmedicinsk Afdeling på hospitalet i Skejby, Statens Serum Institut og Bandim Health Project i Guinea-Bissau.
