Dansk Ryanair-sag kan trække ud i årevis
Torsdag tørner LO og Ryanair sammen i Arbejdsretten. Hvis sagen ender i EU-Domstolen kan sagen vare i årevis.


 Mens den danske fagbevægelse er ved at varme op til sympatikonflikt mod Ryanair, så kan det ende med at tage flere år, før Arbejdsretten beslutter, om sympatikonflikten er lovlig og kan træde i kraft.
En afgørelse kan nemlig trække ud, hvis sagen skal omkring EU-Domstolen i Luxembourg, siger advokat i LO Peter Nisbeth.

- Hvis sagen ender ved EU-Domstolen, kan der gå flere år, før der kommer en afgørelse, siger han.
Arbejdsretten skal tage stilling til, om Flyvebranchens Personale Union har ret til at konflikte mod Ryanair, som nægter at forhandle dansk overenskomst med fagforeningen.
Arbejdsretten kan vælge at sende spørgsmål om sagen videre til EU-Domstolen.
Hvis fagbevægelsen får Arbejdsretten ord for, at hovedkonflikten er lovlig, kan den varslede sympatikonflikt bryde ud. Men indtil da må konfliktvåbnene stilles i skabet, og alt imens kan Ryanair flyve videre fra København.
- Så er det ikke lovligt at lave konflikt. Det er jo spillets regler, og vi lægger stor vægt på at følge spillets regler. Det vil være brandærgerligt, men sådan er det, siger Peter Nisbeth.
Ifølge Natalie Videbæk Munkholm, ph.d. stipendiat i arbejdsret ved Aarhus Universitet, er der dog ikke meget, der taler for, at Arbejdsretten har brug for at spørge EU-Domstolen til råds.
- Der er den dimension, der handler om, at vi ifølge EU-retten ikke må lægge hindringer i vejen for, at virksomheder kan etablere sig i Danmark. EU-Domstolen har tidligere fastsat, at kollektive kamphandlinger kan være en hindring.
- Men reglerne på området er klare nok. De principper kan arbejdsretten anvende i denne sag, siger Natalie Videbæk Munkholm.
- Jeg mener ikke umiddelbart, at der er behov for yderligere afklaring på området. Men måske vi har nået et punkt, hvor Arbejdsretten vil have EU-Domstolen ind over, siger hun.
- Der er dog sjældent tvivl om de danske regler på området, og jeg mener ikke, at sagen adskiller sig væsentligt fra tidligere sager om virksomheders frie etableringsret i EU, siger hun.
Hvis Arbejdsretten selv kan nå frem til en afgørelse, venter LO, at den kan falde "i løbet af foråret".
Torsdag mødes Ryanair og den danske fagbevægelse i Arbejdsretten. Det ventes, at retten vil sætte en dato for, hvornår sagen kan afgøres, eller lægge en plan for det videre forløb.
Ryanairs kommercielle direktør David O'Brien har tidligere sagt til DR, at selskabet vil forsøge at få EU-Domstolen til at behandle sagen, hvis selskabet taber i Arbejdsretten.

Torsdag åbner Ryanair officielt sin base i København, og selskabet har afgange til London, Milano, Dublin og Warszawa.
