A-mennesker tjener mere end B-mennesker
Morgenfriske har en indkomst, som er syv procent højere end syvsovernes. Forskellene har været endnu større.


 Det kan koste dyrt at være B-menneske. For første gang nogensinde har danske forskere regnet ud, hvad prisen er for at være udstyret med et indre ur, der får en til at gå sent i seng og stå sent op.
Morgenfriske A-mennesker, som uden problemer står tidligt op, har en indkomst, som er syv procent højere i forhold til B-mennesker, der kæmper med at få øjne. Mere præcist tjener de morgenfriske 107 kroner, hver gang syvsoverne tjener 100 kroner.
- De fleste job begynder tidligt om morgenen og slutter sidst på eftermiddagen. Hvis ens egen rytme ikke passer til det, så vil det betyde, at man ikke kan yde det samme, og det vil afspejle sig i lønnen, siger seniorforsker Jens Bonke.
Bag undersøgelsen står Rockwool Fondens Forskningsenhed, der har spurgt knap 4000 personer mellem 18 og 64 år, hvad de laver i løbet af et døgn, herunder også hvornår og hvor længe de sover. Resultaterne er siden sammenlignet med deltagernes indkomst.
Der er dog håb for alle dem, der har svært ved at få øjne om morgenen, for forskellene i løn mellem A- og B-mennesker er blevet mindre. Data fra 2001 viser, at der for 10 år siden var en indkomstforskel på 13 procent mellem de to grupper.
- Det kan skyldes, at vi får stadig større fleksibilitet i dagligdagen. I dag har vi flere deltidsjob end dengang, og mange udnytter muligheden for at for eksempel at arbejde hjemme, siger Jens Bonke.
