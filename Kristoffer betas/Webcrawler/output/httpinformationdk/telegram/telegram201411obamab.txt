Obama bekræfter IS-henrettelse af nødhjælpsarbejder
Abdul-Rahman Kassig blev søndag meldt henrettet af Islamisk Stat, og Obama bekræfter nødhjælpsarbejderens død.


 Den amerikanske præsident bekræfter, at nødhjælpsarbejderen Abdul-Rahman Kassig, også kendt som Peter Kassig, er blevet dræbt i "ren ondskab".
 - I dag retter vi vores bønner og kondolerer Abdul-Rahman Kassigs forældre og familie, siger Obama til journalister på vej hjem fra et G20-topmøde i Australien.
Abdul-Rahman Kassig, som før han konverterede til islam hed Peter Kassig, blev søndag meldt henrettet af Islamisk Stat.
I en video fra IS hævder en maskeret person at have skåret amerikanerens hals over.
Gruppen hævder samtidigt at have halshugget en gruppe syriske soldater.
Ifølge nyhedsbureauet AFP viser videoen, hvordan medlemmer af den militante gruppe halshugger mindst 15 mænd, som bliver beskrevet som syriske soldater.
Tidligere har gruppen blandt andet halshugget fem vestlige gidsler og efterfølgende offentliggjort videoer af henrettelserne på internettet.
Abdul-Rahman Kassig forsvandt i Syrien 1. oktober 2013. Det afslørede hans forældre tilbage i oktober i år, hvor de stod frem og bønfaldt IS om at løslade deres søn.
Den 26-årige tidligere amerikanske soldat arbejdede som nødhjælpsarbejder i Syrien, da han blev bortført.
Han havde været i regionen siden marts 2012, hvor han rejste til Libanon under en orlov fra sit universitet, oplyser hans familie på en Facebookside, der er oprettet for at gøre hans historie kendt.
Efter at have været øjenvidne til de lidelser, som krigen i Syrien har medført for en stor del af befolkningen, meddelte han i e-mails til familie og venner, at han ikke ville komme hjem foreløbig.
IS truede med at slå Kassig ihjel i slutningen af en video fra oktober, hvor den britiske nødhjælpsarbejder Alan Henning blev halshugget.
Halshugningen af gidslerne og offentliggørelsen af videoerne på internettet er en stærkt medvirkende årsag til, at en koalition af lande - herunder Danmark - anført af USA har besluttet at bombe Islamisk Stat i Irak.
