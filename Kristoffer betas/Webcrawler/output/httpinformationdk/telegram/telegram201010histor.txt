Historiker: DKP's støtte til DDR var reel
Historiker med speciale i Østtyskland vurderer, at de danske kommunisters støtte til regimet var reel.


 Historiker ved Syddansk Universitet i Odense Thomas Wegener Friis med speciale i østtysk historie vurderer, at støtten fra Danmarks kommunistiske parti (DKP) med Ole Sohn i spidsen var helt reel.
- DKP var med på DDR-vognen lige til det sidste. Jeg kan ikke sige præcist, hvor Sohn stod. Men hvis man ikke var parat til at købe hele pakken og vende det blinde øje til, hvad der foregik i østblokken, så kunne man ikke være kommunist. Det er kernen i svaret, siger han til Ritzau.
Den fornyede blæst om Ole Sohns fortid opstår, fordi B.T. og Morgenavisen Jyllands-Posten refererer et brev fra 1989 fra Ole Sohn til DDR's kommunistiske leder Erich Honecker, hvor den dengang 35-årige formand for de danske kommuniste roser regimet.
Sohn afviser i B.T. brevet som "det rene vås". Han står ved brevets indhold, men siger samtidig, at det er en "officiel partihilsen" og noget "skabelonagtigt noget".
Brevets indhold står dog i kontrast til, at Ole Sohn har fremstillet sig selv som en, der ønskede at forny og demokratisere kommunismen, og som allerede inden murens fald ikke havde noget tilovers for DDR-regimet og godt kunne se, at systemet ikke kunne fortsætte med at hænge sammen.
Uanset Sohns udlægning slår Thomas Wegener Friis dog fast, at reformvindene aldrig får fat i det danske kommunistparti.
- DKP når ikke at blive reformeret, og Sohn forlader partiet. Det må tyde på, at han ikke er i samklang. Man skal nok ikke undervurdere det chok, som kommunisterne får, da styret i øst bryder sammen. Det bliver åbenlyst selv for de mest troende, at det var en nitte. Derfor kommer mange ud et indre selvopgør, siger han.
