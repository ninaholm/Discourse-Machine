Ny togplan lægger op til regional transportudvikling
En opgradering af regionale togstrækninger kan blive en del af de politiske forhandlinger om den nye togplan.


 Den storstilede plan om superlyntog og timedrift mellem de store byer i Danmark kan medføre yderligere opgraderinger af togdriften rundt om på de regionale strækninger på både Sjælland og i Jylland.
Der er på tegnebrættet allerede lagt op til en udbygning af jernbanen mellem Herning og Aarhus og en ny strækning til Billund Lufthavn. Ifølge regeringens foreløbige udspil vil yderligere opgraderinger rundt om i landet give forholdsmæssigt store tidsbesparelser.
- Analysen viser, at mange strækninger udviser meget positive resultater, og det anbefales derfor, at der udarbejdes en strategi, som identificerer og samordner de nødvendige tiltag på området, lyder det ifølge Ritzaus oplysninger i udspillet.
Det drejer sig blandt andet om strækningen mellem Aalborg og Frederikshavn, mellem Langå og Struer, fra Struer mod Herning og Vejle, mellem Holbæk og Kalundborg, mellem Køge og Næstved samt på strækningen nord for København mod Helsingør.
Ifølge Berlingske kan en opgradering af de regionale strækninger mod eksempelvis Herning, Struer og Kalundborg blive en nødvendig godbid, for at Dansk Folkeparti og Enhedslisten går med i en aftale.
Overfor Ritzau slår Enhedslistens trafikordfører, Henning Hyllested, fast, at regional udvikling vil blive en central del af de kommende forhandlinger.
- Der skal også være noget, der bringer passagererne frem til de store byer og de hurtige tog. Og det glæder mig helt vildt, at de faktisk har forstået, hvad det er, vi har sagt om, at der skal ske noget med regionalbaner og buslinjerne i de lidt tyndere befolkede områder.
- For hvis de ikke kan komme frem til de hurtigere tog, eller hvis køreplanerne ikke korresponderer, så kan det være lige meget.
- Så kommer folk til at stå og vente på perronerne i halve timer. Og så bliver idéen ligesom forspildt - i hvert fald i forhold til alle de mennesker, der bor uden for de store byer, siger Henning Hyllested.
Forhandlingerne om regeringens stort anlagte togfond går snart i gang. Togfonden skal for mere end 25 milliarder kroner stå for en opgradering af togdriften i Danmark med blandt andet elektrificering af jernbanenettet og timedrift mellem de store byer.
Selve opgraderingen skal finde sted frem mod 2025.
