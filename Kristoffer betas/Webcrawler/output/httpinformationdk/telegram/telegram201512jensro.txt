Jens Rohde giver medlemsfremgang til De Radikale
Hen over weekenden har De Radikale fået væsentlig flere indmeldinger end normalt.


 Jens Rohdes partihop til De Radikale høster ikke kun massiv medieomtale.
De Radikale kan nu også se en væsentlig fremgang i medlemstallene, efter de i weekenden blev et medlem rigere.
 I alt har partiet fået 65 indmeldelser siden Jens Rohde fredag forlod Venstre og meddelte, at han ville melde sig ind hos De Radikale.
65 lyder måske ikke af meget, men normalt får partiet en-to medlemmer i løbet af et par dage.
Samtidig er det markant flere, end hvad der fulgte efter afstemningen om retsforbeholdet i december - her var tallet omkring 40.
- Det har givet opmærksomhed til De Radikale, at Rohde har meldt sig ind.
- Vi kan også se, at der er flere medlemmer, der er fra viborgegnen. Så der er givetvis nogle, som er fulgt med Rohde, siger De Radikales landsformand Leif Thorhauge.
Det nye medlem hos De Radikale har tidligere været kendt for en del kritiserede bemærkninger. Men det skræmmer tilsyneladende hverken landsformanden eller De Radikales medlemmer.
Kun to personer har meldt sig ud af partiet de sidste dage, og formanden selv hilser den markante tone velkommen.
- Jeg synes især i politik, at det er godt at have mennesker med stærke holdninger, siger Leif Thorhauge.
Lørdag valgte Jens Rohde at forlade partiet i protest, fordi han ikke længere kunne forene sig med Venstres udlændingepolitik, som udlændinge- og integrationsminister Inger Støjberg (V) tegner linjen for.
 Rohde er den tredje politiker, der i løbet af den seneste uge har forladt partiet. Både folketingskandidaterne Kåre Traberg Smidt og Michael Jellesmark er gået og har meldt sig ind i Alternativet.
Jens Rohde kunne ikke længere genkende det Venstre, som han har været en del af siden 1993, hvor han både har været politisk ordfører og siden 2009 har siddet i Europa-Parlamentet ved siden af sit arbejde i Viborgs byråd.
