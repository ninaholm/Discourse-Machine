Vi knækker kurven på feriebudget og bruger flere penge
Danskerne er igen begyndt at bruge flere penge på ferie, efter at vi ramte bunden sidste år.  Mange sparer op.


 I år vil vi i snit bruge 12.650 kroner pr. husstand på sommerferien. Og det er lidt mere, end vi spenderede sidste år.
Det viser en analyse, som Nordea har lavet. Og forbrugerøkonom Ann Lehmann Erichsen siger, at hun mener, at vi ramte bunden på feriebudgettet sidste år, og at vi nu begynder at bruge flere penge.
- Der er ingen tvivl om det. Ferie betyder meget, og vi kan se i undersøgelsen, at sparepenge, som vi har masser af, øremærkes til ferien. Ferie er noget, vi gerne vil kaste penge efter, siger hun.
Sidste år mente 55 procent af alle husstande, at ferien kunne afholdes for under 10.000 kroner. I år er det tal faldet til 48 procent, så der bliver færre af de billige ferier.
- Vi har set, at budgettet er faldet år for år. Men nu ser det ud, som om vi har vænnet os til det nye normale - nemlig forbrug i skyggen af krisen. Og vi har sat "helle" omkring sommerferien, siger Ann Lehmann Erichsen.
Og ferien kommer ikke bag på os. Faktisk sparer syv ud af 10 op til ferien. Sidste år var tallet 64 procent.

 - I hverdagen vil vi hellere skrabe leverpostejbakken en ekstra gang for at spare op. Til gengæld har vi reserveret penge til ferien. Vi kan sagtens få pengene op af lommen, når det drejer sig om ferien, siger Nordeas forbrugerøkonom.

Ann Lehmann Erichsen understreger, at vi gerne vil betale for køb af rejser og oplevelser. Samlet skruer danskerne en lille smule op for ferieforbruget i år - to procent - i forhold til sidste år.
- Vi ved, at køb af oplevelser giver mere lykke på bundlinjen end køb af en sofa. Og det er, fordi ferie er en social oplevelse sammen med andre, uanset om man rejser alene eller sammen med andre, siger hun.
Det er dog ikke alle, der skruer op for feriebudgettet. Mens singler har skåret feriebudgettet ned med 16 procent til 7140 kroner, går børnefamilier med flere børn i den modsatte retning og skruer op med 14 procent til 17.250 kroner.
Samtidig vil folk i Nordjylland og i Syddanmark bruge mere på ferien, mens alle andre går lidt i den anden retning.
