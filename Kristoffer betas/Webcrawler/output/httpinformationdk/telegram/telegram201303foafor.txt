FOA-formand advarer om lønforhøjelser til lærere
FOA-formand frygter, at betaling til lærere for flere undervisningstimer, vil koste hans medlemmers løn.


 Fagforbundet FOA's formand Dennis Kristensen advarer nu regeringen. Et politisk indgreb i lærerkonflikten må ikke indeholde særskilte lønforhøjelser til lærerne for at undervise mere, mener han.
- Vil regeringen invitere folkeskolelærerne til et gilde, hvor sponsorerne, der kommer til at betale, vil være FOA's medlemmer og de andre ansatte i kommunerne. Det vil være vildt uacceptabelt og det skal regeringen holde fingrene fra, siger Dennis Kristensen til TV2 Nyhederne.
FOA-formanden henviser til finansministerens udtalelser i mandags efter det endelige forhandlingssammenbrud med skolelærerne.
Her ærgrede finansminister Bjarne Corydon (S) sig over, at lærerne ikke ville lade sig inspirere af gymnasielærerne, der tidligere har indgået en aftale, der betyder flere undervisningstimer.
Til gengæld fik gymnasielærerne en lønkompensation på op til 3000 kr. om måneden. Får skolelærerne noget tilsvarende betyder en særlig regulering for de offentligt ansattes lønstigninger, at andre formentlig ikke kan få det, der er aftalt.
Samlet set reguleres de offentlige nemlig efter udviklingen på det private arbejdsmarked.
Bjarne Corydon ønsker ikke at udtale sig om, hvorvidt Dennis Kristensen overhovedet har grund til bekymring og det samme gælder kommunernes chefforhandler Michael Ziegler (K).
