Kongelig film får premiere i Odense
Dronning Margrethe er æresgæst, når filmen "De Vilde Svaner" om kort tid får premiere. Regenten står nemlig bag scenografi og kostumer.


 Normalt er en rød løber til filmpremierer fuld af kendisser, skuespillere og kunstnere. Men til september får den røde løber også kongeligt besøg, når dronning Margrethe er æresgæsten ved en filmpremiere i Odense. Filmen, der skal vises, er nemlig "De Vilde Svaner", som dronningen har lavet scenografi og kostumer til.
 De Vilde Svaner er bygget over H.C. Andersens eventyr af samme navn, og premieren sker derfor naturligt i forfatterens fødeby, Odense, i forbindelse med byens kulturnat 4. september. 
 Rollerne i De Vilde Svaner spilles af blandt andre Stine Fischer Christensen, Jens Jørn Spottag, Benedikte Hansen, Helle Hertz, Ghita Nørby, Søren Sætter-Lassen og Thure Lindhart. Scenografien har dronningen skabt af sine efterhånden berømte decoupager, og filmen bruger en særlig green-screen-teknik. Med den spiller skuespillerne foran et grønt lærred, hvorefter alt omkring skuespillerne indsættes digitalt, så skuespillerne i flere tilfælde bogstaveligt talt flyver rundt i den papirklippede scenografi. 
 I forbindelse med gallapremieren, der finder sted i Odense Koncerthus, åbner dronningen også en udstilling i det nærliggende museum H.C. Andersens Hus i byens gamle kvarter. Udstillingen består af 43 decoupager, som dronningen har skabt af udklip fra forskellige billedmaterialer samt et udvalg af skuespillernes kostumer tegnet af regenten.
 Skulle man ikke være blandt de 1800 gæster med billet til gallaforestillingen, vises filmen dog også som Open Air-film ved H.C. Andersens Hus samme aften, og ugen efter har den premiere i landets biografer.
