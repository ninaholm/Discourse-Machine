Dårlig skolevejledning styrer unge uden om håndværksfag
Elever får mangelfuld information om alternativer til gymnasiet, lyder kritikken. Det rammer erhvervsskolerne.


 Om syv år vil der mangle 150.000 håndværkere i Danmark.
Dårlig vejledning af unge i folkeskolen bærer en del af ansvaret, fordi alt for mange unge per automatik stempler ind på gymnasiet uden at modtage nogen form for vejledning eller information om alternativerne.
Sådan lyder kritikken forud for den omfattende reform, som skal hæve kvalitet og omdømme for erhvervsskolerne, skriver Avisen.dk.
Kommunernes nuværende vejledning er hverken tilstrækkelig eller optimal, siger formanden for Erhvervsskolelederne, Peter Amstrup.
- Vi ser, at unge ikke foretager kvalificerede valg, men bare løber derhen, hvor de fleste løber hen. I mit hoved er der ingen tvivl om, at kommunerne har svigtet sin opgave, siger han.
Børne- og undervisningsminister Christine Antorini (S) anerkender problemet og varsler ændringer forud for efterårets reform.
- Regeringen er netop i færd med at se på vejledningsindsatsen i overgangen fra grundskole og ungdomsuddannelser, og vi vil fremlægge et forslag til ændringer på vejledningsområdet, skriver hun i en mail til Avisen.dk.
Kun 19 procent af de unge, der går fra folkeskolen til en ungdomsuddannelse i år, har valgt en erhvervsuddannelse som første prioritet. I 2001 lå andelen på omkring en tredjedel.
Den udvikling er katastrofal i en tid, hvor Danmark tørster efter faglærte håndværkere samtidig med, at gymnasierne spytter stribevis af studenter ud, som aldrig bruger huen til noget.
Ifølge Danske Erhvervsskoler handler det om, at kun skoleelever, som erklærer sig åbent i tvivl om deres uddannelsesvalg, modtager vejledning.
Ungdommens Uddannelsesvejledning er fra politisk side blevet bedt om at bruge ressourcerne på at vejlede unge, der direkte er i tvivl. Her anerkender man, at få unge får individuel vejledning.
- Men det er ikke, fordi vejlederne ikke vil tale med dem. Det er simpelthen, fordi vi gør, som der står i loven, siger formanden for Ungdommens Uddannelsesvejledning, John Vilhelmsen.
