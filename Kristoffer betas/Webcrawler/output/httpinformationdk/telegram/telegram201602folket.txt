Folketinget vedtager landbrugslov under tillidskrise
De blå partier har vedtaget en del af den omstridte landbrugspakke. Nu forhandler de videre om tillægsaftale.


 Et blåt flertal i Folketinget har vedtaget det centrale lovforslag i den omstridte landbrugspakke.
De Konservative stemte som ventet for trods fortsat mistillid til miljø- og fødevareminister Eva Kjer Hansen (V). Dermed stemte 52 for, mens 49 stemte imod.
Loven medfører blandt andet, at landmændene får lov til at tildele afgrøderne mere gødning - og det sker allerede fra marts. De Konservative stemte for, selv om partiet er stærkt kritisk over for beregningerne bag pakken.
- Det gør vi, fordi vi synes, det grundlæggende er en forbedring af dansk landbrug, som vi har behov for, sagde landbrugsordfører Rasmus Jarlov (K) fra talerstolen.
- Men processen har været utrolig uskøn, og vi står i en ærgerlig situation.
Landbrugsordføreren bekræftede på talerstolen, at det er De Konservatives "intention" at stemme for det mistillidsvotum, der er sat til afstemning i folketingssalen onsdag.
Under den over fire timer lange debat om lovforslaget tiltalte De Radikales miljøordfører, Ida Auken, flere gange Eva Kjer Hansen som "måske-ministeren".
Flere røde politikere pointerede det absurde i, at ministeren sad i folketingssalen trods mistilliden fra et flertal af de folkevalgte.
Eva Kjer Hansen afviste trods ihærdige forsøg fra adskillige oppositionspolitikere at forholde sig til, at et flertal ikke længere har tillid til hende som minister.
- Jeg synes, det er ærgerligt, at forløbet har været, som det har, med slåskampe og fnidder, når bundlinjen er et plus for både miljøet og fødevaresektoren, sagde hun på talerstolen.
- En ting har jeg lært: Fremadrettet skal alle tabeller være selvforklarende.
Blå blok forhandler med statsminister Lars Løkke Rasmussen (V) for bordenden torsdag eftermiddag videre om en tillægsaftale til pakken, som De Konservative har krævet grønne elementer til.
