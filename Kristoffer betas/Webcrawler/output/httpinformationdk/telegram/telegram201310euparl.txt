EU-Parlamentet: Dampcigaretter er ikke medicin
I afstemningen om EU's tobaksdirektiv har parlamentet droppet at foreslå strammere regler for e-cigaretter.


 De elektroniske cigaretter eller "dampsmøgerne" klarer tirsdag frisag ved EU-Parlamentets afstemning om det nye tobaksdirektiv.
Parlamentets chefforhandler på direktivet, Linda McAvan, vil efter alt at dømme ikke foreslå medlemslandene de markante stramninger, der har været i spil for e-cigaretterne, når forhandlingerne starter i løbet af de næste uger.
Det står klart efter en omfattende afstemning, hvor hele 189 ændringsforslag til EU-Kommissionens oprindelige udspil til et tobaksdirektiv var i spil.
- Det er et fantastisk resultat for folkesundheden og de millioner af rygere i Europa, der skifter til e-cigaretter, siger Charles Hamshaw-Thomas, kommunikationsdirektør i Storbritanniens største producent af e-cigaretter, E-Lites.
E-cigaretternes natur har været en stor kilde til uenighed op til afstemningen, men parlamentets endelige beslutning, siger, at e-cigaretterne bør reguleres på linje med almindelige cigaretter.
Dermed kategoriseres dampcigaretterne som forbrugsvarer, der dog underlægges reklameforbuddet på linje med tobaksvarerne.
Samtidig har EU-Parlamentet besluttet at foreslå medlemslandene et krav om, at e-cigaretter skal reguleres som lægemidler, hvis de hævder at "forebygge eller bekæmpe sygdom."
Det afviger en del fra medlemslandene, der i deres forslag har brugt nikotinindholdet i e-cigaretterne som skillelinje mellem lægemiddel og forbrugsvare.
I Danmark vil begge dele betyde en ændring af de nuværende regler, hvor dampcigaretterne er tilladt - men kun uden nikotin.
Blandt andre den socialdemokratiske gruppe, S&D, har undervejs argumenteret for, at produkterne underlægges medicinallovgivningen.
Dermed vil e-cigaretterne kun kunne sælges på apoteker i en række EU-lande.
Direktivets endelige udformning skal afgøres mellem medlemslandenes og parlamentets forhandlere, hvorefter det skal til endelig godkendelse, før det bliver til lov.
