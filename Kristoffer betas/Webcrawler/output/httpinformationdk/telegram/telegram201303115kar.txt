115 kardinaler indleder konklavet med at bede
Kardinaler går til messe før pavevalg. Efterfølgeren for Benedikt XVI ventes valgt i løbet af få dage.


 I Vatikanet tager 115 kardinaler under 80 år tirsdag fat på valget af den næste pave - godt en måned efter Benedikt XVI's historiske tilbagetræden.
Selve det hemmelige konklave begynder ved 16.45-tiden, når kardinalerne har hvilet sig efter at have indledt dagen med at flytte ind på hotellet Santa Martha i Vatikanet.
De to timer op til frokost bruger kardinalerne på messen "Pro Eligendo Romano Pontefice" i Peterskirken, hvor de vil bede for pavevalget. Messen ledes af kardinal Angelo Sodano, der er over 80 år, og som derfor ikke selv deltager i konklavet.
Tirsdag eftermiddag går kardinalerne så i et ceremonielt optog til Det Sixtinske Kapel, hvor de isoleres fra omverdenen, indtil et nyt overhoved for verdens 1,2 milliarder katolikker er fundet.
Ved en serie af århundredgamle ritualer vil kardinalerne aflægge ed på, at enhver, som afslører drøftelser og overvejelser fra konklavet, øjeblikkeligt vil blive ekskommunikeret, det vil sige udelukket fra kirken.
Snesevis af hjælpere - deriblandt kokke, chauffører og sikkerhedsvagter - aflagde eden mandag.
Det Sixtinske Kapel er elektronisk overvåget, og det er ikke muligt at bruge audiovisuelle hjælpemidler til kommunikation med verden udenfor.
Kardinalerne må ikke medbringe mobiltelefoner, og de må på ingen måde have kontakt med omverdenen - heller ikke gennem radio og tv.
En første afstemningsrunde vil efter al sandsynlighed blive gennemført allerede tirsdag aften, men røgen, som vil blive sendt op gennem skorstenen på Det Sixtinske Kapel, vil næsten helt afgjort være sort.
I de kommende dage vil der blive gennemført to valgrunder om formiddagen og to om eftermiddagen, og der blive sendt røg op gennem skorstenen fra afbrændingen af de afgivne stemmer hver dag klokken 12 og klokken 19.
En favorit fremkommer ved, at der foretages valg efter valg, indtil der er et to tredjedeles flertal for en af kardinalerne.
 Når en ny pave er valgt, er røgen, der kommer op gennem skorstenen, ikke sort, men hvid.
Pavevalget er åbent, og der er ingen officielle kandidater, men tre af de navne, der er blevet nævnt mest i rygtemøllen som favoritter, er: Milanos kardinal Angelo Scola, São Paulos kardinal Odilo Scherer og den canadiske kardinal Marc Ouellet.
De er alle tre konservative og tæt på den linje, som pave emeritus Benedikt XVI har stået for.
