David Lynch forlader Twin Peaks-projekt
Det er uvist, om tredje sæson af den legendariske tv-serie "Twin Peaks" nu bliver til noget.


 Det bliver ikke den amerikanske filminstruktør David Lynch, der skal instruere den tredje sæson af kultserien "Twin Peaks".
Det skriver Lynch, der sammen med Mark Frost stod bag de første sæsoner af serien i starten af 1990'erne, på Twitter. Han understreger, at selve projektet ikke nødvendigvis er dødt, men det bliver ikke med ham som instruktør.
- Kære Twitter-venner. Showtime (betalingskanal, red.) har ikke trukket stikket til "Twin Peaks". Men efter et år og fire måneders forhandlinger har jeg forladt projektet, fordi der ikke er nok penge til at lave manuskriptet på den måde, som, jeg følte, det skulle laves, skriver han blandt andet.
- Denne weekend er jeg begyndt at ringe til skuespillerne for at lade dem vide, at jeg ikke skal være instruktør på serien. Jeg elsker "Twin Peaks"-verdenen og ønsker, at det var endt anderledes, skriver Lynch.
Showtime har ikke kommenteret Lynchs udmelding. Dermed er det fortsat usikkert, om serien bliver til noget.
Mange fans kunne ellers ikke få armene ned, da Lynch i oktober fortalte, at der ville komme et gensyn med "damn good coffee", dværge og resten af mystikken i "Twin Peaks."
Tv-serien betragtes bredt som værende en af de mest toneangivende og er blevet kult blandt de mange trofaste fans.
De ni nye afsnit skulle efter planen være filmet i år og have premiere i 2016 for at markere 25-års-jubilæet for serien.
 Seriens skabere, David Lynch og Mark Frost, skulle ifølge flere medier også producere alle afsnit, og David Lynch skulle instruere samtlige.
Den oprindelige serie fra 1990 omhandler byen Twin Peaks, hvor FBI-agenten Dale Copper (Kyle MacLachlan) kommer til for at opklare mordet på den plagede teenager Laura Palmer.
Han er kendt for udtrykket "damn good coffee", som typisk faldt, når han indtog en kop sort kaffe og et stykke kirsebærtærte i den lokale diner.
