Obama vil tillade olieboringer ud for USA



 Præsident Barack Obama vil give olieselskaber mulighed for at bore efter olie i en række havområder ud for USA's kyst.
Avisen New York Times skriver onsdag, at præsidenten senere på dagen vil offentliggøre sin beslutning, som er stærkt kontroversiel i USA.
Det er områder ud for USA's atlanterhavskyst, den østlige del af Den Mexicanske Golf og Alaskas nordkyst, som vil blive åbnet for olieboringer.
Obama risikerer at komme i stærk modvind blandt sin egne demokrater og miljøgrupper, som mener, at det er en trussel mod naturen.
Derimod vil det være en opmuntring til olie- og energiselskaber, der længe har efterspurgt muligheden for flere offshore-boringer.
Obamas forslag tager først og fremmest sigte på at øge USA's uafhængighed af udenlandsk olie. Samtidig kan det give Obama større chance for at få en klimalov, der reducerer drivhusgasserne, igennem Kongressen.
Den manglende klimalov var med til at svække Obama, da han i december deltog i klimatopmødet i København.
Repræsentanternes Hus har vedtaget en klimalov, men den er strandet i Senatet. Her forsøger den demokratiske senator John Kerry at strikke et kompromis sammen. Det gør han sammen med den uafhængige senator Joe Lieberman og republikaneren Lindsey Graham.
