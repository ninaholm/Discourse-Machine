12 romaer udvises for husfredskrænkelse
Københavns Politi har fået grønt lys af Udlændingeservice til at udvise 12 romaer "af hensyn til den offentlige orden". De blev anholdt tirsdag på Amager.


 12 rumænske romaer udvises med indrejseforbud i to år, efter de tirsdag blev anholdt i et nedlagt posthus på Amager.
Politiet har sigtet de 12 for husfredskrænkelse, og det er på den baggrund, at Udlændingeservice netop har afgjort, at de kan udvises.
Ifølge Udlændingeservice kan man med udlændingeloven i hånden nemlig udvise EU-borgere, der udgør et problem for "den offentlige orden".
Og herunder falder altså krænkelse af husfreden ved at slå sig ned i et nedlagt posthus.
De 12 romaer kan nu klage til Integrationsministeriet over afgørelsen, ligesom de i sidste ende har mulighed for at indbringe udvisningen for de danske domstole.
Ud over de 12 anholdte fra posthuset, anholdt politiet også 11 romaer i en teltlejr på Amager. 
Deres sager bliver nu tygget igennem i Udlændingeservioce, der senere onsdag forventer at kunne melde ud, om også disse 11 personer skal have en enkeltbillet ud af landet.
Antallet af romaer i København skønnes at være imellem 200 og 400.
