Øjenvidner: Syriske helikoptere bombede flygtninge
- Kvinder skreg hysterisk, da de så deres børn ligger dræbt på gulvet, siger lokal indbygger.


 For første gang skal det syriske regime have angrebet en flygtningelejr ved grænsen til Jordan med kamphelikoptere.
Blandt de mindst 12 dræbte er ni børn, siger aktivister fra overvågningsgruppen Syriens Observatorium for Menneskerettigheder.
- Den yngste af de dræbte, er en pige på fire år, siger gruppen.
 Lokale indbyggere og aktivister siger, at det syriske luftvåben nedkastede flere tøndebomber med metalstykker og sprængstoffer ned over lejren i det sydlige Syrien onsdag morgen.
 Lejren ligger i landsbyen Shajra, kun to kilometer fra den jordanske grænse.
- Kvinder skreg hysterisk, da de så deres børn ligge dræbt på gulvet, siger Abu Mohammad al-Hourani - en bonde i landsbyen, som hjalp med at fjerne de dræbte efter angrebet.
Der var forskellige rapporter om antallet af sårede ved angrebet. Aktivister siger, at mindst syv blev såret, mens andre kilder sagde, at antallet af sårede var på over 80.
 Vestlige lande har fordømt brugen af tøndebomber, som regimet har brugt mange gange i storbyen Aleppo.
Hundredvis af familier har søgt tilflugt i Shajra efter at være flygtet fra kampene mellem regeringsstyrker og oprørere.
 Jordan lukkede grænsen til Syrien sidste år efter at have taget imod mere end 600.000 FN-registrerede flygtninge.
Den vanskelige situation i Jordan og den lukkede grænse har fået enkelte nødhjælpsorganisationer til at overveje at oprette lejre i det sydlige Syrien, men FN's flygtningeorganisation, UNHCR, har hele tiden advaret mod dette på grund af den farlige situation i landet.
Næsten halvdelen af Syriens befolkning er flygtet fra hjem under opstanden mod præsident Bashar al-Assad's styre.
Over tre millioner har søgt tilflugt i udlandet, mens seks millioner er interne flygtninge i deres eget land. Mange af dem bor under frygtelige forhold i lejre langs grænserne til udlandet.
