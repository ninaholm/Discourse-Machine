Kræftsygs ventetid giver rekorderstatning



 De pårørende til en 58-årig kvindelig kræftpatient har fået udbetalt den hidtil 
største erstatning, der er givet til en patient, der tog skade af at vente for 
lang tid på at blive undersøgt og behandlet for en kræftsygdom. 
Det skriver Politiken.
Kvinden ventede først syv uger på at blive undersøgt og derefter fem en halv 
uge på at blive opereret for mavekræft. Samlet var det en overskridelse af den maksimale ventetid på 8,5 uge.
Ventetiden betød, at sygdommen udviklede sig mere aggressivt, end hvis den var blevet behandlet i tide. Kvinden døde derfor "cirka et år tidligere end forventet", konstaterer Patientforsikringen, der har takseret det til en erstatning på 546.098 kr. 
Det fremgår af en oversigt over 155 sager fra kræftpatienter og pårørende til 
kræftpatienter. De har alle krævet erstatning for de skader, patienterne blev 
påført, da sygehusene lod patienterne vente ud over de maksimale ventetider, og så stort på lovens krav om, at de skulle forsøge at finde hurtigere behandling andre steder i Danmark eller i udlandet.  
150 af sagerne er blevet afgjort, og der er i alt udbetalt erstatninger for cirka 3,8 millioner kroner.
- Som ny minister for sundhedsområdet synes jeg, at det er godt at starte med, at der nu kan sættes punktum i en sag, der har haft et langt forløb og et par bump på vejen. Det er ikke mindst godt for patienterne og deres pårørende, siger sundhedsminister Bertel Haarder (V) til Politiken.
