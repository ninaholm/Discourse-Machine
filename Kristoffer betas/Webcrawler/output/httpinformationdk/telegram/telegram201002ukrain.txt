Ukraine går til stemmeurnerne



 Ukrainerne gik til stemmeurnerne søndag for at vælge en ny præsident i en anden og afgørende valgrunde mellem landets premierminister, Julia Timosjenko og tidligere premierminister Viktor Janukovitj.
Den populistiske Timosjenko har ført en valgkamp med kampen mod korruption i centrum. Janukovitj har tætte forbindelser til erhvervslivet.
Valgstederne åbnede klokken otte lokal tid, og valghandlingen slutter efter planerne klokken otte søndag aften.
Der er målt temperaturer på minus 12 grader og lavere rundt om i den tidligere sovjetrepublik, hvilket muligt vil holde nogle vælgere væk.
- Jeg stemmer for et nyt Ukraine, et smukt, europæisk Ukraine, hvor folk kan leve lykkeligt, sagde Timosjenko efter at have afgivet sin stemme i byen Dnipropetrovsk, hvor hun bor.
- Jeg vil tjene Ukraine med hele min sjæl, sagde hun til journalister.
I Donetsk i den østlige del af landet, hvor Janukovitj ventedes at ville afgive sin stemme, trængte syv kvinder ind i valglokalet og afførte sig deres brystholdere i en protest mod kandidaten.
Politiet fjernede de topløse demonstranter fra stedet, men foretog ingen anholdelser, oplyser tidsskriftet Korrespondent.
I alt 3780 udenlandske valgobservatører er til stede i Ukraine for at tilse de flere end 33.000 valgsteder, oplyser Den centrale Valgkommission. Meningsmålinger har ikke været tilladt op til valgets anden og afgørende valgrunde, og den eneste tilgængelige strømpil er resultatet fra første valgrunde. Da fik Janukovitj knap 10 procent flere stemmer end Timosjenko.
I første valgrunde blev den nuværende præsident, Jusjtjenko, hægtet helt af. Han var i 2004 under Den Orange Revolution i Ukraine allieret med Timosjenko. Men de to har siden skændtes åbenlyst.
Mange vælgere er resignerede og skuffede over, at der ikke kom mere ud af de politiske omvæltninger i 2004. Taberen fra dengang, Janukovitj, vil få en enestående mulighed for at revanchere sig. 
