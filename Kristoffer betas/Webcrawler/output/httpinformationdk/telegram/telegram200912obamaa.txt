Obama: Andre kan have fortjent pris mere



 USA's præsident, Barack Obama, siger, at andre kan have fortjent Nobels fredspris mere end ham.
 - Det var en stor overraskelse for mig at modtage prisen. Jeg er ikke i tvivl om, at andre kan have fortjent den mere end mig, siger Obama i en kommentar til kritikere, der mener, at det var forhastet at give ham fredsprisen.
 - Målet er ikke at vinde en popularitetskonkurrence eller at få en pris, men at fremme USA's interesser, at styrke USA's økonomi og sørge for, at vi fortsætter med at være en positiv kraft i verden, udtaler den amerikanske præsident og tilføjer: 
 - Hvis det lykkes for mig, vil kritikken forhåbentligt stilne af, men det er ikke op til mig. Hvis det ikke lykkes for mig, så er der ingen hyldest, som kan skjule det.
 Udtalelserne fra Obama kommer umiddelbart før prisoverrækkelsesceremonien på Oslo rådhus.
 Forinden havde Norges statsminister ved et møde med Obama lovet at øge det norske bidrag til Afghanistan. 
 - Norge øger sit økonomiske bidrag til Afghanistans politi og sikkerhedsstyrker til i alt 110 millioner amerikanske dollar (omkring 556 millioner kroner), siger den norske regeringschef, som havde drøftelser med den amerikanske præsident på sit kontor.
