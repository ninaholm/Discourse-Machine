Advokat Stagetorn råder Aller-ansatte til tavshed
Bettina Aller bakker op om ekstern undersøgelse i Aller-koncernen efter afsløring af ulovlig overvågning.


 For første gang kommenterer Bettina Aller nu sagen om den ulovlige overvågning af kendte og kongeliges kreditkortoplysninger på Se og Hør.
 Bettina Aller, der er bestyrelsesformand for Aller Media A/S, der blandt andet udgiver Se og Hør, kræver, at alle fakta i sagen skal kortlægges, og hun vil sikre, at undersøgelsesholdet har de bedste arbejdsbetingelser.
- Jeg tager stærkt afstand fra anvendelsen af alle former for ulovlige metoder, og jeg bakker fuldt op om, at administrerende direktør Pål Thore Krosby har taget initiativ til en uvildig ekstern undersøgelse med nogle af landets mest anerkendt eksperter.
- Det er i min og Allers interesse, at alt kommer frem i den her sag, så vi kan tage de nødvendige konsekvenser og handlinger, hvis påstandene om Se og Hør er korrekte, siger hun i en skriftlig kommentar.
Derfor er ekstremt vigtigt, at undersøgelsesgruppen får adgang til alt information og alle data hos Aller-koncernen.
- Det betyder, at vi, imens undersøgelsen står på, ikke kan kommentere på enkeltsager og konkrete personer relateret til sagen.
Endvidere understreger Bettina Aller i pressemeddelelsen, at de personer, der kan sidde inde med relevante oplysninger i sagen eller er berørt på anden måde, ikke udtaler sig til medierne.
Det sker efter råd fra undersøgelsesgruppens leder, advokat Henrik Stagetorn.
Bettina Aller understreger, at Aller Media samarbejder med alle relevante parter i sagen - herunder politiet og andre offentlige myndigheder.
Bettina Aller har ikke yderligere kommentarer, oplyser Aller Media A/S.
