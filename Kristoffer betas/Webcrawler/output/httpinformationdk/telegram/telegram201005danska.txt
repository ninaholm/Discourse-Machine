Dansk Afghanistanfilm udfordrer instruktør
Det var en udfordring for instruktør Janus Metz at følge danske soldater i Afghanistan i mere end tre måneder. Den barske "Armadillo" har nu fået premiere.


 En næsten fyldt biografsal var søndag vidne til en barsk forestilling under filmfestivalen i Cannes. 
Her fik de et unikt indblik i hverdagen for de Afghanistan-soldater med filmen "Armadillo", der var på det uofficielle program under kategorien "La Semaine de la Critique".
Filmens instruktør, Janus Metz, kunne efter forestillingen fortælle, at arbejdet absolut ikke havde været nemt. 
- Det er en stor udfordring at følge soldater på så tæt hold i en krigssituation og bagefter holde en kritisk distance til stoffet, sagde instruktøren om filmen, der har taget navn efter basen i den afghanske Helmand-provins, hvor danskerne holder til.   
Instruktør Janus Metz og fotograf Lars Skree fulgte en gruppe soldater, der fra februar til august 2009 var placeret i "Armadillo". Det er tale om en infanterienhed, og soldaterne er på den måde i krigens forreste linje. 
Der gives der et billede af soldaternes virkelighed helt ud i ekstremerne. Centralt i filmen står blandt andet en træfning, hvor danskerne bliver beskudt fra flere sider, og to af soldaterne bliver såret.
Danskernes modangreb med håndgranater og skudsalver dræber dernæst fem formodede talibanere - filmholdet er med, da ligene bliver fundet af de danske soldater.   
Ifølge Janus Metz var det med blandede følelser, at soldaterne modtog beskeden om, at episoder som denne skulle være en del af en dokumentarfilm. 
- Der var meget forskellige reaktioner. På den side var der en nervøsitet for den efterfølgende debat i pressen, mens andre udtrykker taknemmelighed for, at filmen viser krigen, som den virkelig er, siger han.
