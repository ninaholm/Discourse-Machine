Giftskib får V til at aflyse gruppemøde
Venstre aflyser ekstraordinært gruppemøde om giftskib, da Miljøstyrelsen ikke er klar med notat om forløbet.


 Venstre aflyste torsdag eftermiddag med få minutters varsel et ekstraordinært gruppemøde. Der skulle folketingsgruppen have været orienteret om det skib med giftaffald, som efter planen skal sejle fra Australien til Kommunekemi i Nyborg med mere end 6000 tons giftaffald om kort tid.
Aflysningen kom så sent, at nogle gruppemedlemmer ikke nåede at se den og mødte op. Ifølge gruppeformand Kristian Jensen var han nødt til at aflyse, da Miljøstyrelsen ikke er færdig med den redegørelse, der skulle give Venstre-medlemmer en grundig orientering om sagen.
- Miljøstyrelsen har ikke leveret den rapport, vi har bedt om. Vi har bedt om at få en rapport, der gennemgår hele sagen, så vi har embedsværkets ord for, at alle love og regler er overholdt i den her sag, siger gruppeformand Kristian Jensen.
Han siger, at han stoler på Miljøstyrelsen, selv om rapporten ikke kom til tiden.
- Man skal aldrig klage over, hvis folk ønsker at være grundige. Hvis det her er udtryk for, at de ønsker at være så grundige, at enhver tvivl er ryddet af vejen efter rapporten, så er det ganske glimrende, siger Kristian Jensen.
Venstres gruppeformand står fast på, at hvis love og regler er overholdt, skal giftskibet have lov til at sejle til Nyborg, og det er ikke noget, som en eventuel modstand i Venstres gruppe kan ændre ved.
- Det er ikke et spørgsmål om, hvad man vil i Venstres folketingsgruppe. Det er et spørgsmål om, hvad gældende lovgivning giver udtryk for. Og gældende lovgivning giver udtryk for, at en virksomhed som Kommunekemi har lov til at behandle farligt affald. Og vi er nødt til at behandle folk lige for loven, siger Kristian Jensen.
Venstres miljøordfører Eyvind Vesselbo var blandt dem, der dukkede op for at få en redegørelse om skibet. Han ville dog ikke kommentere, om han er tryg ved at sende skibet med giftaffald ud på den lange sejlads.
