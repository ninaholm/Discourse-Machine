Jyske Bank: Der er næsten tale om overvågning
Jyske Bank anmelder DR til politi i Schweiz for skjulte optagelser. De afviser at rådgive kunder i skattesvig.


 Jyske Bank har anmeldt de ansvarlige bag DR Dokumentarserien "I skattely". Anmeldelsen er sendt til myndighederne i Schweiz, fordi DR har filmet med skjult kamera ved to møder, der foregik i bankens afdeling i alpelandet.

- Det er ulovligt. Det er kriminelt og strafbart - og derfor har vi anmeldt de ansvarlige. Nu er det op til anklagemyndigheden i Schweiz at foretage de videre skridt i den sag, siger Jyske Banks direktør, Jens Lauritzen, til Ritzau.
Jyske Bank har ikke forsøgt at få nedlagt et fogedforbud, så udsendelsen ikke kan sendes mandag aften:
- Vi vil da meget gerne have, at den ikke bliver vist. Men vi har ikke tænkt os at nedlægge påstand om fogedforbud. Vi må tage den storm, der kommer os i møde, siger Jens Lauritzen.
Ifølge banken har DR i 11 timer optaget en fiktiv forretningsmand - en DR-journalist - der søger om rådgivning i forbindelse med at flytte både patenter og sig selv til udlandet.
- DR har alt i alt optaget 11 timer, hvoraf de vælger at vise 10 minutter. Og det er så klippet sammen som håret på en svensker, om jeg så må sig, siger Jens Lauritzen.
Han tager voldsomt afstand fra de metoder, som Danmarks Radio har brugt:
- Vi mener, at det her er en helt forkastelig måde at drive journalistik på: at sidde og blive manipuleret i 11 timer - der kan man jo næsten komme til at tilstå hvad som helst, siger Jyske Bank-direktøren.
Ifølge banken er det den fiktive forretningsmands udgangspunkt, at han ikke vil betale skat.
- Vi sender ham et skriftligt oplæg, hvori vi skriver, at han ikke skal skatteunddrage, men derimod finde nogle måder, der er legale indenfor lovgivningens rammer, siger Jens Lauritzen.
- Vi siger også til ham, at vi ikke rådgiver indenfor skat - men vi kommer med en masse idéer og forslag til, hvad man kan kigge på, siger direktøren.
Spørgsmål: Idéer og alternative forslag. Er det ikke bare andre ord for skatterådgivning?
- Det kan man da godt sige. Men vi har ikke nogen interesse i, hvor kunden skal flytte hen og etablere selskaber. Vi har interesse i at forvalte hans penge, siger Jens Lauritzen.
