Politi sårer demonstranter i Yemen
Under nye protester mod præsident Ali Saleh skyder politi med skarpt og sårer adskillige demonstranter.


 Mindst en demonstrant er dræbt og flere end 40 er såret under nye demonstrationer mod Yemens autoritære præsident, Ali Abdullah Saleh. Det siger læger.
Sammenstødene mellem sikkerhedspoliti og demonstranter fandt sted i hovedstaden Sanaa, hvor tusinder igen krævede Salehs afgang.
- Manden blev skudt i brystet tæt ved hjertet og dræbt. De sårede er for det meste ramt i nakke og hoved, siger læger ved hospitaler i Sanaa.
Sikkerhedsstyrker åbnede ild, da demonstranter marcherede fra Sanaas universitetsplads til et område, hvor regeringsbygninger er placerede, siger øjenvidner.
- Snesevis blev også ramt af snigskytter, der befandt sig på tage langs demonstranternes rute, siger en af arrangørerne af demonstrationen, Tawfiq al-Himyari.
Ambulancer og private bilister kørte de sårede til hospitaler, siger lokale.
Modstandere af Ali Saleh har været på gaderne for at kræve præsidentens afgang næste dagligt i over to måneder.
De kræver politiske og økonomiske reformer i Yemen, der er et af de fattigste lande i Mellemøsten. Saleh har siddet ved magten i årtier. Han har lovet af træde tilbage, når hans mandatperiode løber ud om godt et år.
Oppositionen ønsker, at det sker straks.
