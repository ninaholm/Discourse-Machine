USA rejser nye anklager mod terrorsigtede
Sigtelserne mod Khalid Sheikh Mohammed og hans fire medtiltalte udvides, siger kilder ved Guantanamo-domstol.


 Amerikanske militæranklagere har rejst nye sigtelser mod Khalid Sheikh Mohammed, der har erklæret sig som hjernen bag terrorangrebet mod New York og Washington den 11. september 2001.
Det samme er tilfældet for fire formodede medsammensvorne, der ligeledes sidder fængslet i USA's Guantanamo-fangelejr i Cuba.
Sigtelserne handler om sammensværgelse og massedrab og ventes at blive offentliggjort senere på dagen, siger kilder ved militærdomstolen i Guantanamo til nyhedsbureauet Reuters.
Alle fem anklagede er i forvejen sigtet for at have planlagt angrebene med kaprede fly, der kostede næsten 3000 mennesker livet i USA.
Sagerne var en overgang stillet i bero, mens præsident Barack Obama overvejede, om de kunne flyttes til civile domstole.
Men i sidste måned måtte præsidenten opgive den plan og meddelte, at de anklagede bliver stillet for en militærdomstol i den omstridte fangelejr.
Når der er udpeget en dommer samt et panel bestående af officerer, vil de tiltalte blive stillet for retten inden for 30 dage, står der i en orientering, der mandag blev sendt til ofrenes familier.
Alle anklagede risikerer dødsstraf, hvis de kendes skyldige.
