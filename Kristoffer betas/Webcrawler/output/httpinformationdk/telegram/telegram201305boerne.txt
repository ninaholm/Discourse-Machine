Børnefamiliers vandregning kan stige med 80 procent
Vækstpakke giver store virksomheder rabat på spildevandsudledning. Regningen ender hos forbrugerne.


 Folketingets vækstpakke kan føre til, at vandregningen hos danske familier stiger med op mod 80 procent. Det frygter vandselskaberne, skriver Politiken onsdag.
Vækstpakken giver virksomheder med et stort forbrug en rabat på deres udledning af spildevand, og den regning lander efter alt at dømme hos forbrugerne.
Særligt børnefamilier kan se frem til en spand koldt vand i hovedet, når vandregningen skal betales, vurderer Danva, som er de store vandselskabers organisation.
- Alle private kommer til at betale, og da børnefamilier har stort vandforbrug, får de en forholdsvis større udgift, siger Danva-direktør Carl-Emil Larsen til Politiken.
Ifølge Danvas beregninger betyder vækstpakken for en kommune som Fredericia, der er hjemstavn for flere store virksomheder med højt vandforbrug, at forbrugerne efter fem år vil få en vandregning, som er 78 procent dyrere end i dag.
Hos Forbrugerrådet er man enig med Danva i, at vækstpakken på vandområdet er en bet for forbrugerne.
- Nogle forbrugere får en uforholdsmæssig høj regning. Det er et problem, der skal løses, siger chefkonsulent Martin Salamon fra Forbrugerrådet til Politiken.
Samlet set får de store virksomheder 700 millioner kroner i rabat på vandudledningen med vækstpakken.
Oprindeligt var det tanken, at de penge skulle hentes hjem gennem effektiviseringer hos vandselskaberne, men det er nu tvivlsomt, om det kan lade sig gøre.
Danva foreslår, at rabatten skal indfases over ti år i stedet for fem, som det er planen, men det afviser både fungerende miljøminister Pia Olsen Dyhr (SF) og Venstres miljøordfører Henrik Høegh over for Politiken.
