Blå blok forlader forhandlingerne om vandsektor
Forhandlinger om mulig milliardregning til vandsektoren smuldrer. Blå blok har forladt forhandlingerne.


 Venstre, Dansk Folkeparti og Konservative Folkeparti har forladt forhandlingerne om vandsektorloven.
Ifølge partierne er regeringens udspil om en mulig milliardregning til vandværkerne "for ringe" og vil medføre "alt for meget bureaukrati", hedder det i en fælles udtalelse fra partierne i blå blok.
- Vi vil selvsagt gerne effektivisere, men vi stod for langt fra hinanden i forhandlingerne, siger Venstres ordfører, Hans Chr. Thoning.
- Vi mener i modsætningen til regeringen, at man bør fritage alle vandværker op til 600.000 kubikmeter vand fra loven, så de undgår for meget bureaukrati og unødvendige omkostninger.
- Vi vil ikke være med til at gøre det dyrere at drive virksomhed og dyrere at være dansker, siger han
Samme melding kommer fra Dansk Folkeparti:
- Dansk Folkeparti vil under ingen omstændigheder være med til at sende en ekstraregning på op mod fire milliarder kroner videre til forbrugerne, siger partiets miljøordfører, Pia Adelsteen og fortsætter:
- Desværre har miljøminister Kirsten Brosbøl (S) vist sig ikke at være fremkommelig i det lange forhandlingsforløb, som vi har haft, og vi er ikke kommet en fornuftig og rimelig løsning nærmere.
De Konservative kalder miljøministerens udspil "uspiseligt".
- For Det Konservative Folkeparti er det helt uspiseligt, at landets vandværker kan risikere at sende en ekstraregning på 500-900 kroner for det årlige vandforbrug ud til forbrugerne, siger De Konservatives miljøordfører, Daniel Rugholm.
