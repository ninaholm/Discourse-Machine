OVERBLIK: Eritrea-sagen kort fortalt
Eritrea-sagen blussede op, da en britisk professor 30. november 2014 trak sig fra Udlændingestyrelsens rapport


 Ombudsmanden understreger tirsdag, at der ikke er sket væsentlige lovbrud i Eritrea-sagen. Han sender dog en kritik mod Justitsministeriet og Udlændingestyrelsen.
Her kan du få overblikket over, hvordan det østafrikanske land pludselig blev et stort politisk emne i Danmark.

* I løbet af sommeren 2014 vokser antallet af asylsøgere fra Eritrea voldsomt.
* En del af asylsøgerne har nægtet at arbejde i nationaltjenesten - en slags værnepligt.
* I august sætter Udlændingestyrelsen sagsbehandlingen i ro, indtil forholdene i landet er undersøgt.
* I oktober rejser en delegation fra Udlændingestyrelsen på en såkaldt "fact-finding-mission".

* 25. november konkluderer Udlændingestyrelsen, at hjemsendte, der har forladt Eritrea illegalt eller unddraget sig militærtjeneste, ikke behøver at frygte forfølgelse fra de eritreiske myndigheder.

* 30. november undsiger en britisk professor rapporten. Han mener, at hans udtalelser er blevet misbrugt og fordrejet.

* 5. december: To ansatte i Udlændingestyrelsen, der var med på rejsen til Eritrea, melder sig syge. Begge har også modtaget en skriftlig advarsel.

* 5. december: Daværende justitsminister Mette Frederiksen (S) beder Udlændingestyrelsen om en redegørelse.
* 7. december: Venstre kræver en undersøgelse af daværende justitsminister Mette Frederiksen og hendes forgænger Karen Hækkerups (S) involvering i sagen. Forslaget bakkes op af et politisk flertal.
* 8. december: Endnu en kilde til rapporten tilslutter sig kritikken. Han mener, at konklusionen er konstrueret og inhuman.
* 9. december: Udlændingestyrelsen oplyser, at den justerer på de forhold, der gør sig gældende, når eritreere søger om asyl i Danmark. Illegal udrejse og unddragelse af national tjeneste kan nu som udgangspunkt danne grundlag for asyl.
* 9. december: En af rapportens sygemeldte forfattere kalder den i flere medier for "makværk" og bekræfter over for Berlingske, at den efter hans opfattelse blev til under pres "oppefra".
* 10. december: Daværende justitsminister Mette Frederiksen afviser, at hun har blandet sig i arbejdet med rapporten.
* 26. januar 2015: Nye tal viser, at 119 eritreere har fået asyl, og kun tre har fået afslag, siden Udlændingestyrelsen genoptog asylbehandlingerne i december, som havde været sat i bero siden august.

* 10. februar: Justitsministeriet ophæver advarslerne til de to embedsmænd, som har været med til at udarbejde rapporten og sygemeldte sig 5. december 2014.

