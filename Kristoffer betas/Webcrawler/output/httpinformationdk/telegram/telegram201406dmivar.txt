DMI varsler: Risiko for skybrud i aften
Bornholm, Lolland Falster og Vordingborg kan blive ramt af skybrud fra søndag aften.


 Der ser ud til at kunne komme skybrud og torden i de sydøstlige egne af Danmark, mens resten af landet fortsat kan nyde godt af det gode vejr.
Det drejer sig om Bornholm, Lolland Falster og Vordingborg Kommune, der kan blive udsat for større mængder regn. Desuden er der risiko for kraftig torden, oplyser DMI.
Vejrinstituttet forventer mellem 15 og 25 millimeter regn på en halv time, hvilket kan ske fra sen aften og frem til mandag morgen.
Desuden kan Sydsjælland, Stevns, Slagelse Kommune, Langeland Kommune og Ærø Kommune blive udsat for regn.
Der er risiko for, at der lokalt kan falde mellem 10 og 15 millimeter regn på en halv time samt risiko for kraftig torden
DMI venter, at det indtræffer mellem klokken 19 og natten til mandag.
Over hele landet bliver der de næste dage sommervarmt, mens der også vil komme regn og tordenbyger.
Mandag bliver det i resten af landet tørt med en del sol med temperaturer op til mellem 20 og 25 grader med let vind.
Tirsdag bliver der nogen sol, men forbigående skyet med regn- eller tordenbyger flere steder. Temperaturer op til mellem 22 og 27 grader.
DMI oplyser, at kraftig torden medfører fare for lynbrande og risiko for nedbrud af elektriske systemer.
Skybrud medfører fare for oversvømmelse af lavtliggende områder, oversvømmelse af kældre, vand på kørebaner og i viadukter og nedsat sigtbarhed.
