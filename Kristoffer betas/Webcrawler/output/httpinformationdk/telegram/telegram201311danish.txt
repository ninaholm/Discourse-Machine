Danish Crown: Danske job kræver betydelig indsats
Slagteri-topchef Kjeld Johannesen har fokus på fortsatte effektiviseringer.


 Antallet af slagtesvin vil fortsætte med at falde hos slagterikoncernen Danish Crown, der slagter omkring 15 millioner svin årligt. Det seneste år er faldet på 3,5 procent, svarende til omkring 600.000 stykker.
Alligevel øgede koncernen omsætningen med knap to milliarder kroner til 58,2 milliarder kroner og tjente to milliarder kroner.
Topchefen i Danish Crown, Kjeld Johannesen, siger, at slagterikoncernens brede tilstedeværelse globalt samt integrationen i værdikæden har gennem det seneste år givet koncernen robustheden til at levere et stabilt resultat.
Men konkurrencen er benhård på markedet for fødevarer, og derfor er der store udsving i resultaterne på tværs af koncernen.
- Men her viser spredningen i vores aktiviteter virkelig sin styrke til gavn for vores ejere, siger Kjeld Johannesen.
Da slagteriarbejderne tidligere på året stemte nej til at investere nogle af deres lønkroner i faciliteter til produktion af slagtesvin, varslede slagteriledelsen, at det kunne betyde lukning af slagterier og færre danske arbejdspladser.
De planer vil Kjeld Johannesen ikke ind på.
- I dag har vi afleveret vores regnskab, som vi er glade for. Det vil være helt forkert, hvis det skal tage overskriften fra regnskabet, siger Kjeld Johannesen.
Spørgsmål: Ligger der noget på tegnebrættet om, at I skal lukke slagterier?
- Der ligger ingen aktuelle planer, som vi skal løfte sløret for. Det er sådan, at vi til enhver tid skal optimere driften mest muligt både i ind- og udland. Det er en forpligtelse, vi har, og et aktivt arbejde der hele tiden pågår.
- Vi vil fortsat se, at vi skal gøre en betydelig indsats for at sikre de danske arbejdspladser i de kommende år, og det vil vi også lægge os i selen for, men som vi har sagt tidligere, er det jo et trængt marked, svarer Kjeld Johannesen.
Faldet i antallet af svin på slagtelinjerne vil dog fortsætte.
- Vi kan se, at der kommer færre svin, og det betyder færre arbejdspladser, men om det bliver i den ene eller anden retning, kan jeg ikke sige noget om, siger Kjeld Johannesen.
Topchefen understreger, at ved at lægge den løntunge del med partering og udskæring i Polen og Tyskland til lavere priser, sikres også danske arbejdspladser.
