Ebola-udbrud spreder sig: Smittet mand dukker op i Senegal
Senegals sundhedsmyndigheder bekræfter, at den frygtede sygdom ebola har spredt sig til landet.


 Det første tilfælde af den dødelige sygdom ebola er blevet bekræftet i Senegal. Det siger landets sundhedsminister.
Awa Marie Coll Seck siger på et pressemøde fredag, at der er tale om en studerende fra det ebola-hærgede naboland Guinea.
Den unge mand henvendte sig tirsdag på et hospital i Senegals hovedstad, Dakar, men undlod at fortælle, at han havde været i kontakt med ebola-smittede i sit hjemland.
Sundhedsministeren fortæller, at den studerende for tre uger siden forsvandt fra hovedstaden i Guinea, da han var under overvågning efter at have været i nærkontakt med ebola-smittede.
I et forsøg på at isolere sig fra de lande, der er værst ramt af ebola, annoncerede Senegal i sidste uge, at grænsen til Guinea nu var lukket. Alle fly til og fra Sierra Leone, Liberia og Guinea blev desuden aflyst.
Ikke desto mindre er det altså lykkedes den unge mand at slippe ind i Senegal.
Verdenssundhedsorganisationen WHO sagde torsdag, at den inden for tre måneder vil have vendt ebola-krisen, men den advarer samtidig om, at antallet af tilfælde under epidemien i Vestafrika kan nå helt op på 20.000.
I en ny plan for nedkæmpelse af epidemien erklærede WHO, at det endelige mål er at få stoppet udbredelsen af sygdommen inden for seks til ni måneder.
For øjeblikket er der registreret 3062 tilfælde af sygdommen - og antallet af døde er nået op på 1552.
Tidligere har man konstateret den dødbringende virus i Guinea, Liberia, Sierra Leone og Nigeria.
