SF's bagland presser Villy Søvndal



 SF's formand Villy Søvndal udfordres nu af sit bagland i udlændingepolitikken. 
I en rundspørge fra Berlingske Research erklærer 43 pct. af SF's lokalformænd sig uenige i Søvndals ja til sammen med Socialdemokraterne at videreføre den stramme udlændingepolitik med 24-års reglen og tilknytningskravet i en kommende regering. Kun 37 pct. er enige.
Det er ifølge Berlingske Tidende første gang, at lokalformændene i stor udstrækning undsiger Søvndals udlændingepolitik. Og presset kommer efter en periode, hvor SF er raslet tilbage i meningsmålingerne.
Men SF's gruppeformand Ole Sohn afviser, at rundspørgen dækker over et problem:
- Det er klart, at 24-års reglen ikke er vores livret. Men man kan ikke spørge om så lille en del af vores samlede integrationsudspil. Når vi kommer til magten, vil vi føre den mest offensive integrationspolitik, der nogensinde er set, siger Ole Sohn til Berlingske Tidende.
