Haarder ønsker flere pladser i storbyer



 Der er hjælp på vej til unge, der gerne vil læse til lærer eller sygeplejerske i København eller Århus. I år blev 141 afvist på københavnske lærerseminarier, selv om der er cirka 1500 ledige pladser på seminarier i resten af landet. Også 100 ansøgere til sygeplejerskeuddannelsen fik besked om at søge andre steder.
 De afviste ansøgere til lærerseminarierne kan få plads på Blågårds Seminarium i Søborg ved København, oplyser Undervisningsministeriet. Men desuden åbner undervisningsminister Bertel Haarder (V) nu for at fjerne loftet på nogle populære seminarier, der har afvist ansøgere, "så ingen kvalificerede ansøgere afholdes fra at komme i gang". Konkret handler det om Frederiksberg og Zahles Seminarium, der er de eneste med loft. 
 Desuden opfordrer Haarder seminarierektorerne til at se på fordelingen, så der kan oprettes flere pladser i storbyerne.
 - Vi har fået det glædelige problem, at der er flere ansøgere end pladser på nogle få seminarier, mens der er tomme pladser på 15 seminarier. Jeg ønsker, at der skal være frit optag, så alle kan komme i gang. Hvis rektorerne vil aftale en ændret fordeling, så er de velkomne til det, siger Bertel Haarder.
 Formanden for professionshøjskolernes rektorkollegium, Laust Joen Jakobsen, siger imidlertid, at det ikke er så ligetil at skrue op for optaget i storbyerne.
 - Det er meget let for undervisningsministeren at lægge det ansvar på vores skuldre. Men det handler også om, at der skal være plads til de nye studerende i storbyerne. Det kræver mere plads og flere lærere, siger han til Politiken.
 Han lægger op til en drøftelse med ministeriet om "en mere fleksibel ordning, så der ikke går kludder i det her". 
 På landsplan er der optaget 13 procent flere lærerstuderende end sidste år, men ansøgertallet har været stort, og derfor fik i alt 193 et afslag. Af dem havde de 141 alene søgt et eller flere af de tre mest populære seminarier, Zahle, Frederiksberg og Århus Seminarium. 
 På sygeplejerskeuddannelsen er der optaget 26 procent flere end i 2008, men der er stadig 500 ledige studiepladser. 100 ansøgere har fået brev om, at de ikke kan komme ind der, hvor de har søgt. De opfordres til at søge ind på en af de 17 andre sygeplejerskeuddannelser. For de københavnske ansøgere er der plads på Herlev Hospital, oplyser ministeriet.
 Iføgle en prognose fra Danmarks Lærerforening vil der i 2015 mangle omkring 8000 lærere, mens Dansk Sygeplejeråd forudser en mangel på 7500 sygeplejersker. Begge fagforeninger mener, at det skal tages alvorligt, når de unge gerne vil læse i København og Århus. 
