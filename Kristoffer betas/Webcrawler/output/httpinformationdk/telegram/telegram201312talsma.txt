Talsmand: Thailand går til valg den 2. februar
Det kommende valg i Thailand bliver afviklet i starten af februar, oplyser talsmand for regeringen.


 Det kommende valg i Thailand vil efter al sandsynlighed blive afviklet den 2. februar. Det skriver Reuters mandag.
Det er Teerat Ratanasevi - en talsmand for Thailands regering - der oplyser, at beslutningen om valgdatoen blev truffet under et kabinetmøde mandag.
Landets premierminister, Yingluck Shinawatra, annoncerede mandag, at hun opløser parlamentet og udskriver valg. Det sker efter et voksende pres fra befolkningen, der i mere end en måned har ført store protester mod premierministeren og regeringen.
- På dette stadie, når der er så mange mennesker i opposition til regeringen fra mange grupper, så er den bedste vej at give magten tilbage til det thailandske folk og holde et valg. Så kan det thailandske folk bestemme, siger Yingluck Shinawatra.
På trods af premierministerens løfte om et valg "så hurtigt som muligt" strømmede op imod 150.000 demonstranter ud på Bangkoks gader mandag for at fortsætte med protesterne.
Thaierne anklager Yingluck Shinawatra for at være en marionetdukke for landets tidligere premierminister - hendes bror - den korruptionsdømte Thaksin Shinawatra.
Protesterne mod regeringen og premierministeren brød ud i starten af november, efter at regeringen i oktober foreslog amnesti for personer dømt for politisk-relaterede lovovertrædelser i perioden 2006-2013.
