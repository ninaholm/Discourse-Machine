Dansk ildsjæl får nyt internationalt job
Morten Kjærum, der stiftede Dansk Institut for Menneskerettigheder, bliver ny chef for institut i Sverige.


 Den danske jurist og tidligere grundlægger af det hedengangne Dansk Institut for Menneskerettigheder, Morten Kjærum, rykker til næste år fra ét til et andet internationalt topjob på sit felt.
Kjærum, der siden 2008 har stået i spidsen for EU's Agentur for Grundlæggende Rettigheder (FRA) i Wien, bliver fra begyndelsen af 2015 chef for Raoul Wallenberg Instituttet for Menneskerettigheder og Humanitær Ret, som ligger i Lund i Sverige.
Det meddeler begge institutioner fredag i pressemeddelelser.
- Vi er glade for at kunne byde Morten velkommen til instituttet, og vi har tillid til, at han med sin brede erfaring vil kunne bidrage til yderlige at øge instituttets bidrag til udvikling og fremme af lovgivningen på menneskerettighedsområdet på internationalt plan, siger Raoul Wallenberg Instituttets bestyrelsesformand, Lennart Svensäter, i en pressemeddelelse.
Raoul Wallenberg Instituttet er en uafhængig akademisk institution, der gennem forskning, uddannelse og projekter arbejder for at fremme respekten for menneskerettigheder.
Instituttet er opkaldt efter en svensk diplomat, der under Anden Verdenskrig gjorde en stor indsats for at redde jøder ud af Ungarn, inden han blev fængslet og døde i Sovjetunionen.
FRA's bestyrelsesformand, Maija Sakslin, beskriver Morten Kjærum som drivkraften bag EU-agenturet de seneste seks år og roser ham for at have sikret god rådgivning og beviser for sager om blandt andre romaer, handicappede og homo-, bi- og transseksuelle.
Kjærums indsats har ifølge Sakslin været med til at fremme de grundlæggende rettigheder for mange af de 500 millioner EU-borgere.
- Han efterlader sig et varigt eftermæle, og han har placeret FRA solidt i front inden for europæiske menneskerettigheder, skriver Sakslin i en pressemeddelelse.
