Heunicke udbygger vennekreds mod EU's cabotageregler
Transportministeren mener nu at have 12 andre EU-lande med på krav om nye regler for udenlandske vognmænd.


 Transportminister Magnus Heunicke (S) har onsdag benyttet et møde med sine EU-kolleger i Luxembourg til at prøve at få flere lande med på at tage et større opgør med EU's regler for udenlandske chaufførers kørsel med gods over grænser.
Heunicke mener at have fået også sin finske og den helt nyudnævnte svenske minister med i en uformel alliance, som han siger nu tæller 13 af de 28 EU-lande.
Sagen er aktuelt ikke på den formelle dagsorden i EU. Men Heunicke har nu på skrift præsenteret de andre lande i alliancen for syv forslag til, hvad der bør laves om med hensyn til de såkaldte cabotage-regler.
Det sigter ikke mod at få afværget den allerede varslede retssag mod Danmark for at bryde de nuværende regler. Men om at få EU-Kommissionen til at ændre reglerne for fremtiden.
- Det handler om, at der i dag er tågede regler. Og de kan blive mere klare.
- Hvis det er tåget, så bliver det også udnyttet af vognmændene fra udlandet, som finder smuthuller. Og vi skal have strammet op på det. Ellers underminerer vi det danske løn- og arbejdsmarked, siger Heunicke.
Han kræver blandt andet klarere regler for de såkaldte postkasseselskaber, der bruges til at ansætte chauffører i EU-lande, hvor løn, vilkår og regler passer transportfirmaerne bedst.
Og så vil han have mere klare definitioner for, hvor mange ture en udenlandsk vognmand må køre uden for sit eget land, og for, hvordan landene har lov til at kontrollere chaufførerne.
Heunicke lægger også op til, at der skal laves bedre statistik på omfanget af den form for kørsel, som efter dansk opfattelse udgør social dumping.
- Nogle siger, at der ikke er noget problem, mens vi andre har en anden erfaring. Der er rigtig mange lande, som har præcis samme problemstilling, som vi har - og som den danske regering anser for at være et problem, siger ministeren.
Han tør ikke give noget bud på en tidsplan for, hvornår der kan blive ændret på reglerne.
Men efter at han onsdag har sat sine forslag på skrift, venter han nu tilbagemeldinger fra de øvrige lande og er fortrøstningsfuld i forhold til, at der kommer pres nok til at få sagen på den formelle dagsorden.
