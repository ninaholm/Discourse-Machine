Dansk Erhverv er rystet over millioner til jobrotation
240 millioner kroner er et forfærdeligt stort beløb, som man kunne have undgået at betale, siger Svend Berg.


 Dansk Erhverv advarede Beskæftigelsesministeriet om misbrug af jobrotationsordningen, da den blev udvidet til også at gælde elever og lærlinge i starten af 2013.
Alligevel kommer det bag på erhvervsorganisationen, at regningen som følge heraf løber op på hele 240 millioner kroner i 2014, siger uddannelseschef i Dansk Erhverv, Svend Berg, til Ritzau.
- Hold da op. Det er et forfærdeligt stort beløb.
- I virkeligheden er det et beløb, som staten kunne have undgået at udbetale, fordi vi advarede allerede mod misbrug, da Beskæftigelsesministeriet udvidede ordningen i december 2012/januar 2013.
I starten af 2013 besluttede beskæftigelsesminister Mette Frederiksen (S) at give virksomheder mulighed for at lade deres lærlinge og elever indgå i jobrotation med ledige.
Både LO, HK, Dansk Arbejdsgiverforening (DA) og Dansk Erhverv forsøgte dog at gøre ministeriet opmærksom på, at det ville efterlade et hul i ordningen, som kunne misbruges.
Alligevel blev hullet først lukket i juni 2013, da det havde eksisteret i tre til fire måneder.
- Man fik et tilskud på næsten 200 kroner i timen, hvis en virksomhed definerede en af sine elever ind i et jobrotationsprojekt, siger direktør i DA, Henrik Bach Mortensen, og tilføjer:
- Det vil sige, at man både kunne ansætte en medarbejder gratis og samtidig score en kontant gevinst. Og det var så absurd, at det måtte stoppes.
Ifølge en ny redegørelse fra Styrelsen for Arbejdsmarked og Rekruttering tegner lærlinge- og elevaftalerne sig samlet set for omkring 75 procent af udgifterne til jobrotation i 2013.
Og de allerede indgåede aftaler, fra inden hullet blev lukket, fik lov til at fortsætte, hvilket Dansk Erhverv bakkede op om. Og selvom det koster statskassen knap en kvart milliard i 2014, fastholder erhvervsorganisationen det standpunkt, siger Svend Berg.
- Bordet fanger. Når man en gang har givet et tilskud, så synes vi, at det skal opretholdes, og staten skal leve op til sin del af aftalen, siger han.
