Regioner vil graduere behandlingsgaranti



 Regionerne gør sig fortsat håb om at få opblødt behandlingsgarantien i sygehusvæsenet. Også selv om både regeringen og Dansk Folkeparti står fast på, at der for alle de omfattede lidelser fortsat kun skal være en ventetid på fire uger, før patienterne får ret til at blive henvist til et privathospital.
 Det siger formanden for Danske Regioner, Bent Hansen (S), til Ritzau.
 Mens behandlingsgarantien snart suspenderes frem til juli næste år, for at sygehusene kan få luft til at hugge ind på de bugnede ventelister fra sygehuskonfliktens dage, så vil blandt andre Region Syddanmark og Region Nordjylland frivilligt give patienterne behandlingsgarantier, der dog ikke er så skrappe som regeringens. 
 Erfaringer med de mere bløde garantier vil måske overbevise regeringen og Dansk Folkeparti om, at den gældende behandlingsgaranti er for omfattende, siger Bent Hansen.
 - Vi risikerer, at vi ikke har arbejdskraft nok til at tage os af de virkeligt alvorlige lidelser, fordi vi også vil være forpligtet til at operere nedgroede tånegle. Og det duer bare ikke, siger Bent Hansen.
