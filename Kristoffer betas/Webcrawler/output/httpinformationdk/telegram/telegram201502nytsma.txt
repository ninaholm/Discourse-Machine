Nyt smæk til Rusland: Kreditvurdering sat ned
Rusland rasler ned af ratinglisten og kreditvurderingsfirmaet Moody's forudser flere sanktioner.


 Den hårdt trængte russiske økonomi er fredag blevet nedgraderet af kreditvurderingsfirmaet Moody's.
Kreditvurderingen af Rusland er sænket til såkaldt junkstatus, og Moody's advarer om, at udsigterne for økonomien er så dårlige, at der er risiko for yderligere nedsættelser.
De økonomiske sanktioner mod Rusland som følge af krisen i Ukraine og faldet i olieprisen og rublen vil underminere økonomien yderligere, mener Moody's.
Det er bare en måned siden, at Moody's sidst nedjusterede Rusland, som "ventes at blive ramt af en dyb recession i 2015".
- Faldet i tilliden vil sandsynligvis begrænse den indenlandske efterspørgsel og forværre den kroniske underinvestering i russisk økonomi, skriver Moody's.
Af andre dårligdomme nævner Moody's, at kapitalflugten fra Rusland vil fortsætte og landet vil få endnu sværere ved at få adgang til de internationale lånemarkeder.
- Det virker mere sandsynligt, at Rusland vil blive ramt af endnu flere sanktioner, end at de nuværende sanktioner bliver ophævet de kommende måneder, mener Moody's.
De to andre store globale kreditvurderingsfirmaer, Standard & Poor's og Fitch har også nedgraderet Rusland. S & P sænkede Rusland til junkstatus allerede i slutningen af januar.
Junk er langt nede på karakterlisten og indebærer, at investorer kræver ekstra høje afkast, hvis de skal købe russiske statsobligationer.
Nedjusteringen kommer efter en uge med fortsatte kampe i det østlige Ukraine mellem separatister og ukrainske regeringsstyrker.
Parterne blev sammen med Rusland, Tyskland og Frankrig ellers i forrige uge enige om en våbenhvile, der trådte i kraft sidste weekend. Men den er ikke blevet overholdt.
