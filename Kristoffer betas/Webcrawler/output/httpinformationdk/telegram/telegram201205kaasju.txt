Kaas om Jussi-film: Det bliver "the shit"
Nikolaj Lie Kaas forventer, at ny dansk serie af spillefilm kommer til at sprænge rammerne for krimigenren.


 Det skorter ikke på ambitioner ved poolen i Zentropa-villaen lidt uden for centrum i Cannes.
- Vi er indstillet på at lave "the shit", siger Nikolaj Lie Kaas.
Den danske skuespiller er rejst til filmfestivalen for at offentliggøre sin hovedrolle som Carl Mørck i filmatiseringen af Jussi Adler Olsens populære thrillerserie om afdeling Q.
Han forventer, at spillefilmen "Kvinden i buret" og de efterfølgende tre film kommer til at fortolke krimigenren på det store lærred på en helt ny måde.
- Jo, det er en genre, man har set mange gange. Men vi har en ambition om, at det her skal rykke meget mere end nogensinde før, og det er ikke altid, jeg har haft den fornemmelse, siger Nikolaj Lie Kaas.
Jussi Adler Olsens "Kvinden i buret" har solgt over 6 millioner eksemplarer på verdensplan, 1,2 millioner i Danmark, og i øjeblikket bliver der solgt 6000 bind om dagen i hele verden.
- Så det bare vokser og vokser. Det forpligter os til at sparke til den og få lavet nogle rigtig gode film, siger producer Louise Vesth.
Planen er, at Afdeling Q-filmene bliver en årligt tilbagevendende filmbegivenhed med forventet premiere på de tre efterfølgende film i slutningen af henholdsvis 2014, 2015 og 2016.
Forfatteren Jussi Adler-Olsen har planlagt at skrive én bog om året de næste 10 år i serien, og der bliver, ifølge Zentropa-direktør Peter Aalbæk Jensen, "dynget en film ud i de danske biografer de næste 10 år".
 Det har givet Nikolaj Lie Kaas noget at gruble over.
- Hvis man kører en film hvert år, så er jeg 49 år, og hvis vi skyder den et ekstra år, så er jeg oppe i 50'erne. Det er absurd. Det kan jeg slet ikke forholde mig til. Nu har jeg sagt ja til fire film, og så må vi se, om jeg og andre gider at se mere på det til den tid, siger han.
Det er Zentropa og TV2, der har indgået aftalen om at filmatisere de fire første bøger i Jussi Adler-Olsens serie.
