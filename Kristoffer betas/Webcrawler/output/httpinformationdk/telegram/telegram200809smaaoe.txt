Små øer får bedre post



 Effektiviseringerne i Post Danmark kommer alligevel ikke til at ramme beboerne på landets småøer og i landsbyerne så hårdt som først ventet. Efter flere møder med Sammenslutningen af Danske Småøer og Foreningen Landsbyerne i Danmark har Post Danmark ændret nogle af effektiviseringerne, og det er øboere og landboere glade for.
 Post Danmark vil nu tilbyde udgivere af blade i små oplag på øerne en særlig ordning for omdeling af adresseløse forsendelser. Postvæsnet vil også fortsætte kuvertordningen til betaling af regninger, så man kan aflevere sine girokort sammen med en check til postbudet, der så sørger for, at regningerne bliver betalt. Det vil også i fremtiden være muligt at bestille frimærker og pakkelabels via telefon. 
 De to foreninger havde håbet, at det også i fremtiden ville være muligt at betale regninger direkte hos postbudet, men det afviste Post Danmark.
