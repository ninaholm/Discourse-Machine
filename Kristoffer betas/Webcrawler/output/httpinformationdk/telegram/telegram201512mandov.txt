Mand overlever møde med isbjørn i Zoo
Skytter fra Zoo brugte gummikugler for at skræmme isbjørn, da en mand onsdag hoppede ind til den.


 En mand er onsdag eftermiddag blevet reddet ud fra isbjørnenes indhegning i Zoo i København. Anlægget kaldes Den Arktiske Ring.
Ifølge politiet er der tale om en uligevægtig mand, som selv sprang ind til dyrene. Manden er sluppet fra episoden uden alvorlige skader, oplyser politiet til Ritzau.
- Der var kun én bjørn i anlægget, og lige så snart han sprang derind, så gik vores alarm, som aktiverede vores beredskab, og der kom skytter løbende fra haven, fortæller Jacob Munkholm Hoeck, der er presseansvarlig i Zoo, til Ritzau.
For at skræmme bjørnen væk fra manden, valgte skytterne at affyre gummikugler mod bjørnen, fortæller Jacob Hoeck.
- Det virkede også, men manden kom noget til skade, så han måtte hentes af ambulance. Vi har ikke overblik over, hvor alvorligt det var, men han kunne selv gå fra stedet med lidt hjælp, siger Jacob Hoeck.
