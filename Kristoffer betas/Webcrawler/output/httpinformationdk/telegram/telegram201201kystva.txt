Kystvagt: Kursen var alt for tæt på kysten
Kaptajnen for et forlist italiensk krydstogtskib sejlede alt for tæt på kysten, siger den italienske kystvagt.


 Den italienske kystvagt siger, at kaptajnen for det forliste krydstogtskib Costa Concordia tilsyneladende fulgte en kurs, der var "faretruende nær" kysten ved øen Giglio, og at det sandsynligvis er årsagen til forliset.
Costa Concordia ramte sent fredag et skær ud for Giglio, fik slagside og forliste ud for øen, hvor det nu ligger halvt under vand.
- Skibet fulgte en kurs faretruende nær kysten, og det er højst sandsynligt årsagen til ulykken, siger Liciano Nicastro, talsmand for den italiensk kystvagt.
Han siger, at kaptajnen derefter udførte en redningsmanøvre ved en kaste anker og bringe skibet tæt på land for at sikre en bedre rednings- og evakueringsaktion.
- Det var en handling, der sikrede, at tusinder af mennesker kunne komme i land rimeligt sikkert, føjer han til.
Alligevel er der kraftig kritik af kaptajnen Francesco Schettino. Det italienske nyhedsbureau ANSA citerer chefanklageren i byen Grosetto for at sige, at kaptajnen førte sit skib tæt på kysten på en "meget kluntet måde".
Kaptajnen blev lørdag aften anholdt efter ordre fra den offentlige anklager.
