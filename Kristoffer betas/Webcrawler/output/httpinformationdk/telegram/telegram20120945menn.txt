45 mennesker er fundet dræbt i Damaskus
Mange kvinder og børn blandt de dræbte, som indbyggere har fundet i to forstæder til Damaskus.


 En menneskerettighedsgruppe i Syrien siger, at indbyggere i to forstæder til Damaskus har fundet i alt 45 dræbte, der ikke kan identificeres.
 Mindst 23 personer - deriblandt kvinder og børn - blev fundet i den østlige forstad Zamalka torsdag. Samme dag blev 22 dræbte fundet i Qatana sydøst for hovedstaden, oplyser gruppen Syriens Observatorium for menneskerettigheder.
Zamalka har været et centrum for protesterne mod præsident Bashar al-Assad og hans regime.
Syriens regering siger samtidig, at militæret har "renset to distrikter" i storbyen Aleppo for oprørere.
- Det er lykkedes for vore tapre soldater at vinde kontrol over områderne Seif al-Dawala og Hannou, siger det statslige tv om to distrikter, der har været under oprørernes kontrol.
Oprørsgrupper i byen afviser imidlertid rapporterne og siger, at de har ydet hård modstand mod militære i begge bydele.
Frankrigs præsident, François Hollande, siger, at Storbritannien og Frankrig fredag nåede til enighed om, at det er nødvendigt at fremskynde en indsættelse af en ny regering i Damaskus i stedet for regimet under præsident Bashar al-Assad.
