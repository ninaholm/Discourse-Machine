Gbagbos sidste højborg er faldet
I Elfenbenskystens største by har ekspræsident Gbagbos styrker mistet kontrol over deres sidste distrikt.


 Regeringsstyrker i Elfenbenskysten har taget kontrollen med det sidste distrikt i finanshovedstaden, Abidjan, der stadig var i hænderne på tidligere præsident Laurent Gbagbos styrker.
Yopougon-distriktet "er nu fuldt og helt kontrolleret af os", siger kommandør Cherif Ousmane, der ledte operationen, til ivoriansk tv.
Militser, der er loyale over for Gbagbo, havde holdt distriktet, selv efter han blev anholdt 11. april.
Den tidligere præsident er nu fængslet i den nordlige del af landet, der er højborg for hans politiske ærkerival, nuværende præsident Alassane Ouattara.
Premierminister Guillaume Soro besøgte Yopougon-distriktet onsdag eftermiddag og siger, at det bærer præg af voldsomme kampe.
- Jeg så gader fyldt med lig, fortæller han til tv-stationen TCI.
- Ved militsernes hovedkvarter så vi en improviseret kirkegård. Jeg kan forestille mig det blodbad, der har fundet sted. Jeg er stadig i chok over at have set alle disse døde, alle disse lig, siger Soro.
Striden mellem Gbagbo og Outtara brød ud kort efter præsidentvalget den 28. november sidste år.
Landets valgkommission erklærede Ouattara som vinder efter valget, der blev godkendt af internationale valgobservatører. Men Gbagbo nægtede at træde tilbage og kastede dermed landet ud i en blodig krise.
I alt har volden i Elfenbenskysten kostet over tusind mennesker livet og sendt yderligere hundredtusinder på flugt.
