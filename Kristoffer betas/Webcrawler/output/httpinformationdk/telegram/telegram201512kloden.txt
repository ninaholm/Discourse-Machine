Klodens giganter og Saudi-Arabien godkender klimaudspil
Både Kina, Indien og Saudi-Arabien finder klimaudspil balanceret, og de støtter den ifølge talsmand.


 Indien, Kina og Saudi-Arabien er "glade" for det kompromis til en global klimaaftale, som de franske værter på FN-topmødet i Paris, COP21, har fundet, bekræfter en talsmand.
- Vi er glade for aftalen. Vi mener, at den er balanceret, siger talsmand Gurdial Singh Nijar til det franske nyhedsbureau AFP.
- Indien er med. Kina er med. Saudi-Arabien er med. Den arabiske gruppe er med, siger talsmanden.
Beskeden fra de tre lande, som tilsammen udgør mere end en tredjedel af verdens befolkning, er et vigtigt signal, før aftalen skal bestå den helt store prøve på plenarmødet senere lørdag.
Verdens største CO2-udleder, Kina, har ifølge flere forhandlere på COP21 spillet en konstruktiv rolle, og kineserne har hele vejen været interesseret i at komme hjem med en aftale.
Saudi-Arabien har derimod ifølge flere af de store ngo'er, som følger forhandlingerne på sidelinjen, stået i vejen for ambitioner.
Støtten, som det arabiske kongedømme giver lørdag, styrker derfor chancen for, at det lykkes at få en historisk klimaaftale i Paris.
