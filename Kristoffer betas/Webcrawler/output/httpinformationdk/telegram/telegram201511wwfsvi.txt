WWF: Svinestreg af Bruun Rasmussen at sælge elfenben
Auktionsfirma holder liv i krybskytter og massakrer på truede dyr ved at sælge elfenben fra elefant, mener WWF


 Et sæt stødtænder på næsten to meters længde fra en afrikansk elefant bliver 25. november sat under hammeren hos auktionshuset Bruun Rasmussen. De to tænder på hver 28 kg er vurderet til 150.000 kroner.
Det ansete københavnske auktionsfirma har et lovpligtigt Cites-certifikat til stødtænderne. Men der er alligevel tale om "en moralsk svinestreg", mener Gitte Seeberg, generalsekretær i WWF Verdensnaturfonden.
- Verden over bliver elfenben og andre dele af truede dyr destrueret for at ødelægge markedet og beskytte dyrene. Når auktionshuse holder liv i markedet ved gang på gang at sætte truede dyr på auktion, er det simpelthen en moralsk svinestreg, siger Seeberg til Ritzau.
Hvert år bliver omkring 35.000 elefanter slået ihjel for deres elfenben. Det er én elefant hvert kvarter, tilføjer hun.
- Hvis ikke massakren på elefanterne bliver bremset, kan elefanten være udryddet inden for de næste 15 år. Det synes jeg, Bruun Rasmussen skal overveje, inden de fortsætter med at sætte truede dyr på auktion - uagtet om de har certifikater eller ej.
Både Bruun Rasmussen og lauritz.com har nogle pinlige sager på samvittigheden, hvor de har solgt alt fra tigerskind til næsehornshorn. Det burde de holde sig for gode til, mener Gitte Seeberg.
Bruun Rasmussen er da også selv opmærksom på, at salget af de to stødtænder kan give problemer for køberen.
Det medfølgende Cites-certifikat gælder inden for EU. Men "Adskillige lande uden for EU forbyder import af effekter, der indeholder materiale fra truede arter. Dette auktionsnummer kan være omfattet af sådanne regler", hedder det i Bruun Rasmussen-kataloget.
Det er langt fra første gang, auktionsfirmaet pådrager sig naturforkæmperes vrede. I 2012 havde Bruun Rasmussen sat to horn fra truede næsehorn til salg - også lovligt - men valgte efter en regulær "shitstorm" på de sociale medier at trække hornene tilbage.
- Vi har taget de mange henvendelser fra offentligheden til efterretning og har på baggrund af dem valgt at stramme op på vores etiske regelsæt. Derfor vil vi fra og med i dag ikke længere sælge uforarbejdede horn fra næsehorn, sagde ejeren, Jesper Bruun Rasmussen.
