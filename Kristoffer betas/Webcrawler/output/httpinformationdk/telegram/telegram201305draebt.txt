Dræbt Boston-bombemand langt om længe begravet
Den mistænkte Boston-bombemand Tamerlan Tsarnaev er omsider stedt til hvile. Politiet takker for gravplads.


 Den dræbte af de to Tsarnaev-brødre, der er mistænkt for at stå bag bomberne ved Boston Marathon den 15. april, Tamerlan Tsarnaev, er nu blevet begravet.
Den 26-årige Tamerlan Tsarnaev blev dræbt af i en skudveksling med politiet tre dage efter bombeeksplosionerne, der kostede tre personer livet og sårede omkring 264. Heraf mange alvorligt, som blandt andet har fået amputeret et eller flere lemmer.
Det har ellers været en svær opgave at få Tamerlan Tsarnaev stedt til hvile, da bedemanden, som står for den døde formodede Boston-terrorists begravelse, ikke kunne finde en kirkegård, som vil begrave den tjetjenskfødte mand. Men det er nu lykkedes.
- Som et resultat af vores offentlige appel om hjælp stod en modig og medfølende person frem og ydede den nødvendige bistand til en begravelse af den afdøde, siger politiet i byen Worcester i staten Massachusetts i en erklæring torsdag.
- Hans krop er ikke længere i Worcester og er nu begravet. Politichefen takker det samfund, der har stillet gravpladsen til rådighed, lyder det videre.
Politiet vil ikke sige noget om, hvem der har sørget for gravstedet, eller hvor det ligger.
En af årsagerne til, at det har været svært at finde et hvilested til den formodede terrorist, er, at kirkegårdene i Boston-området frygtede, at der ville komme problemer med hærværk og demonstranter på det sted, hvor han blev begravet.
Flere krævede også, at Tamerlan Tsarnaevs lig skulle flyves til Kaukasus, hvor han og familien oprindeligt er fra.
Tamerlan Tsarnaev døde med skudsår i både kroppen og benene efter en skudduel med politiet. Hans bror, den 19-årige Dzhokhar Tsarnaev, slap i første omgang væk fra politiet og blev først fanget, da han blev fundet under en båd i en baghave i Boston.
Han er nu varetægtsfængslet og sigtet for drab ved brug af masseødelæggelsesvåben.
