Justitsministeren kræver redegørelse om Eritrea-rapport
Udlændingestyrelsen skal nu aflevere redegørelse om Eritrea-rapporten til justitsministeren.


 Justitsminister Mette Frederiksen (S) beder nu Udlændingestyrelsen om en hurtig redegørelse, der skal klarlægge forløbet om udarbejdelsen af den omstridte Eritrea-rapport.
- Jeg har bedt Udlændingestyrelsen om en redegørelse om tilblivelsen af rapporten om Eritrea. Vi skal have fundet ud af, hvad der er op og ned i denne her sag, siger Mette Frederiksen til Ritzau.
Udlændingestyrelsens rapport fik i sidste weekend en hård medfart, da professor Gaim Kibreab, den eneste navngivne kilde i rapporten, trak sig fra rapporten, fordi han følte sig forrådt og misbrugt af de danske embedsmænd.
Helt specifikt anføres det i rapporten, at det ikke længere er helt så risikabelt for folk i Eritrea at flygte fra landets såkaldte nationaltjeneste, der er en særegen blanding af militærtjeneste og arbejde for staten og regeringen.
Men det stemmer ikke overens med andet gængs materiale om Eritrea, mener kritikere, der blandt andet tæller Amnesty International og Dansk Flygtningehjælp.
Ifølge Berlingske er to ansatte i Udlændingestyrelsen, der har været med til at udarbejde en rapport om forholdene i Eritrea, i dag sygemeldt.
Ifølge avisen deltog begge embedsmænd i en rejse til Eritrea i oktober med henblik på at undersøge forholdene i det afrikanske land.
- Vi skal have undersøgt, hvordan rapporten er blevet til. Det er jo det, der tilsyneladende fra nogle medarbejders side bliver rejst kritik af. Det bliver jeg naturligvis nødt til at finde ud, siger Mette Frederiksen.
Justitsministeren slår fast, at redegørelsen alene går på forløbet i udarbejdelsen af rapporten og ikke selve indholdet.
- Når det handler om indholdet i rapporten, vil det i sidste ende være Flygtningenævnet, som er uafhængigt, der som myndighed afgør på hvilket grundlag, der gives asyl i Danmark, siger Mette Frederiksen.
Hun siger til Ritzau, at hun forventer, at redegørelsen vil være færdig inden jul.
Antallet af asylsøgere fra det afrikanske land eksploderede i sommer, og derfor satte Udlændingestyrelsen i august sagsbehandlingen i ro, indtil forholdene i landet blev undersøgt ved en såkaldt "fact-finding-mission", som styrelsen baserede sin rapport på.
