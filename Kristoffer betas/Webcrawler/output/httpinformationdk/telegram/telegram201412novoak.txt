Novo-aktionærer fik 175 milliarder på bogen i 2014
Novo Nordisk har banket sin position som Nordens mest værdifulde selskab fast med markant fremgang i 2014.


 Omtrent 175 milliarder kroner. Så meget blev Novo Nordisk-aktionærerne rigere i 2014, når kursstigninger og udbytter regnes sammen, viser en beregning fra Ritzau Finans.
Aktien har - efter godt halvanden time af årets sidste handelsdag - genereret en samlet fremgang på 31,4 procent i løbet af året og befæstet sin position som Nordens mest værdifulde selskab med en samlet markedsværdi på godt 692 milliarder kroner.
Det er omkring 350 milliarder kroner mere end en af Nordens andre mastodonter, norske Statoil, og cirka 425 milliarder kroner mere end Danmarks andet mest værdifulde selskab, A.P. Møller - Mærsk.
Faktisk svarer alene årets kursstigning i Novo til markedsværdien af Vestas, Carlsberg og FLSmidth lagt sammen.
Den store fremgang skal ifølge Novo-analytiker i Alm. Brand Markets Michael Friis Jørgensen ikke så meget ses i lyset af Novos driftsmæssige resultater, men er snarere en konsekvens af markedets luner.
- Telekom- og farmaaktier har på verdensplan klaret sig ekstremt godt i 2014. Det handler om, at investorerne er søgt mod risikable aktiver og væk fra obligationer, siger han til Ritzau Finans.
- Investorerne har dog ikke villet tage skridtet fuldt ud og har derfor valgt de store udbytter og mere stabile sektorer som medicinal, siger Michael Friis Jørgensen.
Han peger desuden på, at langt størstedelen af fremgangen kom i foråret efter et halvsløjt 2013, hvor der opstod tvivl om Novos vækstudsigter.
- Den nervøsitet er reduceret gennem 2014, og så er dollaren styrket, hvilket også er et plus for Novo, fremhæver analytikeren.
Med stigningen placerer Novo sig som syver blandt de danske eliteaktier, når det kommer til årets aktiegevinst målt i procent. Genmab og Pandora er begge steget omkring 70 procent.
Om næste år også skal byde på markant vækst, vil ifølge Michael Friis Jørgensen i høj grad afhænge af, om Novos udviklingsafdeling leverer de ventede resultater.
Især bliver det vigtigt at få Novos nye langtidsvirkende insulin, Tresiba, på markedet i USA.
- Uden Tresiba vil Novo få svært ved at nå 10 procent vækst over de næste fem år. Med Tresiba bliver det ingen problemer. Derfor bliver det også den helt store nyhed næste år, siger Michael Friis Jørgensen.
