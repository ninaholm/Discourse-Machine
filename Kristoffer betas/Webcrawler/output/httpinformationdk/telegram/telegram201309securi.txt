Security-personale strejker i Københavns Lufthavn
Utilfredshed med vinterens vagtplan får security-folk til at strejke. Passagerer venter i lange køer.


 Ingen rejsende kommer mandag morgen igennem sikkerhedstjekket i Københavns Lufthavn, og køerne af ventende passagerer er meget lange.
Personalet i sikkerhedskontrollen har nedlagt arbejdet, fordi de er utilfredse med vagtplanen for vinterhalvåret. Sikkerhedskontrollen i Indenrigsterminalen holdes åben af ledende medarbejdere, mens der ikke kommer passagerer igennem til udenrigsfly.
- Hvis man er afgående passager, så står man i kø lige nu, siger lufthavnens kommunikationsdirektør, Henrik Peter Jørgensen.
Der er ifølge lufthavnen tale om en overenskomststridig arbejdsnedlæggelse, som skyldes, at personalet er utilfredse med deres vagtplan for vinterhalvåret. Vagtplanen blev præsenteret i sidste uge og træder i kraft 1. oktober.
- Kernen i det lader til at være, at de fremover får flere vagter af otte timers varighed i stedet for 12 timers varighed, siger Henrik Peter Jørgensen.
- Men med otte timers vagter kan vi bedre dække det behov, der er. Altså populært sagt undgå, at passagerne skal stå i kø, siger han.
Henrik Peter Jørgensen siger, at dialogen med personalet om vagtplanen ellers har været "særdeles god".
- Så det lader til at være en planlagt strejke, siger kommunikationsdirektøren, som tilføjer, at lufthavnens ledelse løbende har holdt møder med personalet mandag morgen.
Han kan ikke sige noget om, hvor langt ledelsen er villig til at strække sig for at imødekomme personalets ønsker til vagtplanen.
- Det virker meget uforståeligt, at man ikke vil gå ind i otte timers vagter. Det er jo det, der er det normale på arbejdsmarkedet i dag - at man arbejder otte timer om dagen, siger Henrik Peter Jørgensen.
Det er trods flere henvendelser mandag morgen ikke lykkedes at få security-personalet i tale.
Arbejdsnedlæggelsen giver lange køer og forsinkelser mandag morgen, og kommunikationsdirektøren kan ikke sige noget om, hvor længe strejken varer, eller hvornår flytrafikken kan ventes at komme tilbage på sporet.
Lufthavnen opfordrer de rejsende til at holde sig orienteret på hjemmesiden cph.dk og kontakte deres flyselskab for eventuel ombooking af flybilletter.
SAS og flere andre flyselskaber har midlertidigt lukket for check-in. Pressechef i SAS, Trine Kromann-Mikkelsen, opfordrer passagererne til at holde sig løbende orienteret om situationen i lufthavnen.
