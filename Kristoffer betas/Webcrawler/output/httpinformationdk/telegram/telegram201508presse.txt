Presset Mærsk kan fastholde forventninger til året
Lavere fragtrater og lav oliepris presser Mærsk, men selskabet kan fastholde forventninger til året.


 Trods lavere fragtrater og en lavere oliepris kan A.P. Møller - Mærsk fastholde forventningerne til resten af året, oplyser selskabet i sit regnskab for første halvår 2015.
A.P. Møller-Mærsk venter fortsat at lande et årsresultat på "omkring" fire milliarder dollar. Samtidig varsler selskabets topchef, Nils Smedegaard Andersen, forandringer som følge af olieprisens nedtur.
- Turbulensen i olieprisen har haft en negativ effekt på olie- og offshoremarkederne og i de olieafhængige lande, siger Nils Smedegaard Andersen i regnskabet.
- Dette har ændret forudsætningerne for Maersk Oil, Maersk Drilling, APM Terminals og APM Shipping Services, hvor planer fokuseret på omstilling til de volatile markedsvilkår vil erstatte de tidligere udmeldte profit- og vækstmål, siger han.
 A.P. Møller-Mærsk dropper blandt andet det specifikke mål for sine olieaktiviteter om at nå en produktion på mindst 400.000 tønder olie om dagen i 2020.
- Det betyder ikke, at vi opgiver ambitionen om en dag at have et olieselskab, som er større end det, vi har i dag, siger Nils Smedegaard Andersen.
- Men da vilkårene har ændret sig så voldsomt på markedet, så kan det være, at vejen derhen kommer til at set anderledes ud, end vi havde forventet, tilføjer han ifølge Ritzau Finans.
I regnskabet skriver selskabet desuden, at man som svar på de lavere oliepriser har indledt en række aktiviteter for "at forbedre indtjeningsevnen og positionere Maersk Oil til vækst".
- Den nuværende portefølje af aktiver evalueres, og omkostningerne ses efter inden for alle kategorier både internt og i forhold til underleverandører, hedder det i regnskabet.
Mærsk Gruppen kom ud af første halvår 2015 med et resultat før skat på omkring 3,2 milliarder dollar svarende til omkring 21 milliarder danske kroner.
Det store fald i olieprisen ses med al tydelighed i resultaterne hos olieforretningen hos A.P. Møller-Mærsk, Maersk Oil, i andet kvartal af 2015.
Omsætningen i divisionen faldt til omkring 1,58 milliarder dollar fra omkring 2,2 milliarder dollar i samme kvartal af 2014, mens driftsresultatet dykkede til 849 millioner dollar mod 1,44 milliarder dollar et år forinden.
I forhold til Maersk Oil forventer selskabet et positivt underliggende resultat for hele året, men som vil ligge væsentligt under resultatet sidste år på 1,0 milliarder dollar, fremgår det af regnskabet.
