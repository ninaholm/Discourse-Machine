EU-udenrigsministre holder hastemøde om Ukraine
EU-landenes udenrigsministre samles torsdag for at diskutere, om EU skal indføre sanktioner mod Ukraine.


 EU-landenes udenrigsministre er med kort varsel indkaldt til et møde om Ukraine. Mødet bliver holdt torsdag klokken 14 i Bruxelles, oplyser diplomatiske kilder til Ritzau.
Både EU's udenrigschef, Catherine Ashton, kommissionsformand José Manuel Barroso, EU-præsident Herman Van Rompuy og flere EU-lande har givet udtryk for, at EU må indføre sanktioner mod Ukraine.
Onsdag har EU-landenes ambassadører med særligt ansvar for sikkerhedspolitik samlet til møde i Bruxelles med henblik på at forberede et indspil til ministrenes politiske drøftelse torsdag.
Den danske udenrigsminister, Martin Lidegaard (R), oplyser, at han deltager i hastemødet torsdag i Bruxelles.
Alle EU's topfolk i Bruxelles, udtrykker dagen før hastemødet bekymring for det seneste døgns eskalerende vold.
En talsmand for EU-Kommissionen siger samtidig, at EU's tilbud om en associerings- og frihandelsaftale med Ukraine "stadig er på bordet" - men at der lige nu er andre, mere påtrængende problemer, der skal løses.
EU-præsident Van Rompuy nævner i sin skriftlige udtalelse på vegne af alle EU's stats- og regeringschefer, at EU-sanktioner for eksempel kan omfatte "økonomiske sanktioner og visumrestriktioner mod dem, der har ansvaret for vold og overdreven anvendelse af magt".
- EU's ledere er oprørte over den voldelige optrapning af den politiske krise i Ukraine.
- Den Europæiske Union beklager på det kraftigste menneskerettighedssituationen, herunder vold, tilfælde af savnede personer, tortur, trusler, død og kvæstelser på alle sider af konflikten, siger van Rompuy.
Også kommissionsformand Barroso gør det i en udtalelse rundsendt på video og skrift, at medlemslandene ventes at enes om sanktioner "som en hastesag".
- Vi har gjort det klart, at EU vil besvare enhver forværrelse af situationen, siger Barroso.
Den tyske formand for Europaparlamentet, Martin Schulz, er rystet over udviklingen i Ukraine.
- Det er dybt chokerende og uacceptabelt. Der kræves en stærk og presserende aktion, siger Schulz i en pressemeddelelse.
I løbet af det seneste døgn har mindst 25 mennesker mistet livet under voldsomme sammenstød mellem demonstranter og ukrainsk politi omkring Uafhængighedspladsen i den centrale del af hovedstaden Kijev.
Området omkring pladsen ligner en krigszone, og hundredvis af mennesker er blevet såret under voldshandlingerne.
