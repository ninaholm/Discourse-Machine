Bred aftale om fremtidens radio



 Partierne bag medieaftalen for 2007-2010 blev i dag enige om, hvordan radiomarkedet i Danmark skal se ud i fremtiden. Og det tegner til at blive digital radio.
 Ifølge aftalen skal de ledige DAB-sendemuligheder udbydes til kommerciel radiovirksomhed snarest muligt. Der skal sættes en informationskampagne i gang om DAB, og der skal skaffes flere DAB-sendemuligheder. Der er afsat i alt 14 millioner kroner i 2009 og 2010 til at styrke DAB (Digital Audio Broadcast).
 - Jeg er meget tilfreds med, at det er lykkedes at skabe bred enighed i medieaftalekredsen om at udvikle det danske radiomarked med henblik på at forbedre rammerne for et mere alsidigt og mangfoldigt radioudbud til de danske lyttere. Vi har navnlig lagt vægt på behovet for at styrke den kommercielle radiobranche ved at give branchen bedre rammevilkår, herunder at sikre flere kommercielle aktører på DAB, siger kulturminister Carina Christensen (K).
 Den nye aftale indebærer også, at den femte og sjette FM-kanal skal udbydes ved en såkaldt skønhedskonkurrence uden faste koncessionsafgifter og ikke ved en auktion, når de skal genudbydes i henholdsvis 2014 og 2011.
 Da de landsdækkende kommercielle radiostationer i sin tid blev sendt i udbud, afviste daværende kulturminister Brian Mikkelsen (K) ellers, at det skulle ske i en skønhedskonkurrence. Han mente ikke, at det kunne lade sig gøre, uden at Danmark fik en EU-sag på halsen.
 Aftalen om fremtidens radiomarked er indgået af regeringen, Socialdemokraterne, Dansk Folkeparti, SF, De Radikale og Liberal Alliance.
