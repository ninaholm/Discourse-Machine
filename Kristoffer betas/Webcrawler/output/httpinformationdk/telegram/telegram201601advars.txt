Advarsler fortrænger logoer på cigaretter
Advarsler og skræmmende fotos skal fylde 65 procent af cigaretpakkerne. Men neutrale bliver pakkerne ikke.


 Camel har sin kamel, Prince kronen og Marlboro den hvide trekant.
Men snart bliver de kendte logoer på cigaretpakkerne mindre synlige.
Et nyt direktiv fra EU betyder, at 65 procent af cigaretpakkerne fra maj 2016 skal reserveres til billeder og tekster, der advarer mod rygning.
Samtidig skal advarslerne anbringes øverst på pakkerne, så det bliver sværere at skjule dem, når de placeres på hylder og i oplyste skabe i supermarkeder og kiosker.
Christel Schaldemose, socialdemokratisk EU-parlamentsmedlem, siger til Ritzau, at det især er af hensyn til unge, at advarslerne forstørres.
- Billeder og advarsler har ikke den store betydning for garvede rygere, men vi ved fra undersøgelser, at de har en effekt på unge.
- Vi regner med, at de nye regler vil betyde, at antallet af unge rygere i EU reduceres med fem-syv procent, siger Christel Schaldemose.
I Kræftens Bekæmpelse er projektchef Niels Them Kjær tilfreds med, at der bliver mere plads til advarslerne.
- Tobaksindustrien bruger deres varemærke til at tiltrække nye rygere. Jo mere attraktive pakkerne ser ud, des flere unge begynder at ryge. Derfor er det positivt, at der bliver mindre plads til logoerne, siger han til Ritzau.
Det nye direktiv gør det muligt for medlemslandene at gå skridtet videre og indføre neutrale cigaretpakker i lighed med Australien.
Siden 2012 er alle cigaretter her solgt i ens grønbrune pakker. Logoet er væk, og tilbage er kun advarslerne og navnet på mærket skrevet med små bogstaver.
Frankrig, Irland og Storbritannien har valgt at gå samme vej i 2016.
I Frankrig håber sundhedsminister Marisol Tourine, at de nye pakker over de næste 10 år kan bidrage til nedbringe antallet rygere fra hver fjerde til hver femte franskmand.
Herhjemme opfordrer Kræftens Bekæmpelse regeringen til at indføre lignende neutrale pakker. Men det er der ifølge Sundhedsministeriet ingen planer om.
- Når regeringen fravælger de neutrale pakker, så forpasser den chancen for bremse industriens markedsføring over for børn og unge, siger Niels Them Kjær.
