New Yorks borgmester om ebola: Ingen grund til alarm
Selv om en læge i New York er smittet med ebola, er der intet at frygte, beroliger Bill de Blasio.


 New Yorks borgmester Bill de Blasio nedtoner nyheden om, at en amerikansk læge, der for nylig er vendt tilbage til New York fra Guinea i Vestafrika, er blevet testet positiv for den dødbringende sygdom ebola.
- Vi vil gerne slå fast, at der ikke er nogen grund til alarm for borgerne i New York. Ebola er en ekstrem svær sygdom at blive smittet med. Den bliver kun overført gennem kontakt af en smittet persons blod eller andre kropsvæsker, siger Bill de Blasio på et pressemøde.
Den amerikanske læge har været udsendt for Læger Uden Grænser i det vestafrikanske land Guinea for at behandle ebola-smittede patienter. Han afsluttede sit arbejde den 12. oktober og rejste via Bruxelles mod New York to dage senere. Han vendte retur til New York 17. oktober.
Ved hjemkomsten til USA gennemgik han en screening for ebola, der er blevet indført i en række lufthavne i USA, da han landede fra et ebolaramt land. På daværende tidspunkt blev der imidlertid ikke fundet tegn på sygdommen, oplyser Center for Sygdomskontrol og Forebyggelse, CDC, ifølge Reuters.
Lægen opholdt sig flere steder i New York, hvor der har været mange mennesker til stede, skriver New York Times. Onsdag aften tog han undergrundsbanen fra Manhattan til Brooklyn for at deltage i et bowlingarrangement, og han tog en taxi hjem igen.
Næste morgen havde han 39,4 i feber og kontaktede myndighederne.
Knap 4900 mennesker i primært Vestafrika har mistet livet under det omfattende ebola-udbrud.
