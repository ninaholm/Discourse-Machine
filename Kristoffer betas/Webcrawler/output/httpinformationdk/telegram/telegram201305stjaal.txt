Stjålne kæmpeknogler sendt retur til Mongoliet
Dinosaur-skeletter, der blev solgt på auktion i New York, skal tilbage til det land, hvor de blev udgravet.


 USA er klar til at levere omkring et dusin smuglede dinosaur-knogler tilbage til Mongoliet, hvor de kom fra.
Nogle af de store knogler er omkring 70 millioner år gamle og stammer fra to dinosauruser af typen tyrannosaurus bataar - en dinosaur i familie med den mere velkendte Tyrannosaurus Rex.
Der er også fundet mindst seks forstenede Oviraptorer, der er en slægt af små mongolske dinosaurer, lyder det fra de amerikanske myndigheder.
Forinden var skelettet af en anden tyrannosaurus bataar, der var blevet solgt på en auktion i New York for over 5,6 millioner kroner i maj sidste år, blevet overleveret til de mongolske myndigheder.
- Opdagelsen af dette skatkammer af dinosaur-fossiler er det seneste signifikante skridt i at returnere de manglende stykker af det mongolske folks historie, som vi bogstaveligt talt har gravet ud under dem, siger statsadvokat Preet Bharara fra New York.
Gobi-ørkenen i Mongoliet er rig på dinosaur-fossiler, og landet har længe forbudt privat ejerskab og eksport af de historiske knogler.
Ikke desto mindre bliver mange skeletter smuglet ud og når gennem den amerikanske toldkontrol ved hjælp af falske betegnelser. Mange mongolske dinosaur-fossiler bliver derefter solgt frit i USA på blandt andet auktioner, lyder det.
Det sker dog, at de amerikanske myndigheder får fat på knogle-tyve. Sidste år fik myndighederne fat på den 38-årig mand, der havde smuglet dinosaur-knogler ind i landet for derefter at sælge dem på auktionen i New York.
Myndighederne i Mongoliet hævdede, at knoglerne ulovligt fra blevet smuglet ud af det asiatiske land og derfor ikke måtte sælges. Myndighederne i USA beslaglagde herefter det forhistoriske fossil og har altså nu sendt det tilbage, hvor det kom fra.
Ifølge Heritage Auctions, som skulle sælge knoglerne videre, brugte den 38-årige et år på at restaurere og samle dinosaur-knoglerne til et helt skelet.
