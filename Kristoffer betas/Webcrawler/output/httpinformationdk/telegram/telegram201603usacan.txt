USA og Canada slår pjalterne sammen i klimaindsats
De to nabolande USA og Canada er nået til enighed om fælles mål for mindre udledning af drivhusgas.


 USA og Canada er nået til enighed om en fælles indsats for at kæmpe mod klimaforandringerne.
Landene er enige om at skære på udledning af metangas fra olie- og gasindustrien og vil underskrive klimaaftalen fra Paris "så hurtigt som muligt", lyder det fra Det Hvide Hus.
Udmeldingen kommer forud for et møde i Det Ovale Værelse mellem den canadiske premierminister, Justin Trudeau, og den amerikanske præsident, Barack Obama.
Landene har lovet at skære i udledningen af metangas, der er en kraftig drivhusgas.
Målet er at skære 40-45 procent af 2012-udledningen inden 2025, og samtidig vil man sætte fart i udviklingen af grønne teknologier, lyder det.
Med indsatsen mener landene, at de tager skridt i kampen for at bekæmpe klimaforandringerne i Arktis.
I Paris forpligtede verdens lande sig i december til en målsætning om at holde den globale temperaturstigning under maksimalt 2 grader - og 1,5 grader, hvis det er muligt. Alle lande fremlagde planer for at begrænse udledning af skadelige klimagasser.
Den ny klimaaftale skal underskrives af alle verdens lande ved en FN-ceremoni i New York i april.
