Farlige bryster: 250 briter sagsøger firma
250 britiske kvinder er klar til at sagsøge fransk producent af brystimplantater.


 Mere end 250 britiske kvinder er klar til et søgsmål i sagen om brystimplantater, der er mistænkt for at kunne give kræft. Det skriver AFP.
Mere end halvdelen af kvinderne har oplevet problemer med implantater, som er lavet af det franske selskab Poly Implant Prothese (PIP).
- Over halvdelen af disse kvinders implantater er bristet, og vi repræsenterer også andre kvinder, der er bekymrede over problemer med implantaterne, siger advokat Esyllt Hughes.
Advokaten forventer, at retssagen vil gå i gang i Cardiff næste år.
Implantaterne menes at indeholde en silikonetype, der er under mistanke for at forårsage kræft.
Og de franske myndigheder ventes senere på ugen at komme med en anbefaling om, hvorvidt implantater fra producenten skal fjernes.
Det er ikke umiddelbart klarhed over, hvor mange kvinder der på globalt plan har fået indopereret den potentielt sundhedsskadelige silikone.
Men PIP var en overgang verdens tredjestørste producent af silikoneimplantater, som virksomheden fremstillede 100.000 af om året. 80 procent af produktionen blev eksporteret til andre lande.
I sidste uge sagde franske myndigheder, at der er konstateret otte tilfælde af kræft - først og fremmest brystkræft - hos kvinder, der har fået implantater fra PIP.
De danske myndigheder har taget kontakt til Frankrig for at finde ud, om Lægemiddelstyrelsen herhjemme skal anbefale kvinder med samme type implantat at få det fjernet.
Dem er der omkring 50 af, oplyser Lægemiddelstyrelsen.
