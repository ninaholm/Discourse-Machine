Afgift på elbiler kan også gøre andre biler dyrere
Udfasningen af afgiftsfritagelsen på elbiler skal formentlig finansieres af forhøjelser af andre bilafgifter.


 Forhandlingerne om vilkårene for en udfasning af elbilers afgiftsfritagelse er tilsyneladende på vej ind i en afsluttende fase.
Ifølge Børsen er der lagt op til, at elbilerne gradvist over en fireårig periode igen bliver pålagt afgifter.
Overgangsordningen skal ifølge avisens kilder finansieres ved, at man fjerner den nuværende afgiftslempelse på bilradioer.
Dermed vil alle øvrige biler blive mellem 1000 og 1800 kroner dyrere, og det har fået Liberal Alliance til at forlade forhandlingerne.
- Det kan ikke nytte noget, at man pålægger almindelige bilkøbere at betale for elbilerne og betale yderligere for deres biler, siger Merete Riisager, der er skatteordfører for Liberal Alliance.
Partiet mener i stedet, at finansieringen af udfasningen skal ske ved at reducere det offentlige forbrug.
Hvis afgiftsfritagelsen for elbiler blev fastholdt, ville statskassen ifølge beregninger fra Skatteministeriet gå glip af indtægter for 650 millioner kroner om året.
Regeringen bebudede i sit finanslovsforslag, at man ville droppe afgiftsfritagelsen fra nytår, men ikke præcis hvordan.
Konservative har til gengæld foreslået, at man forlænger den nuværende afgiftsfritagelse, så den også gælder i 2016 og 2017.
