Medie: Nu kun én savnet på Utøya
Politiet har nu nedjusteret antallet af savnede til én enkelt efter skyderiet på Utøya, rapporterer norsk TV2.


 Antallet af savnede efter massakren på Utøya fredag er blevet nedjusteret fra fem personer til en enkelt.
Det oplyser norsk TV2.
Over for nyhedsbureauet AFP afviser politiet dog at kommentere historien.
- Vi kommenterer ikke på antal savnede. Vi kommenterer kun på antal døde og sårede, siger talsmand for politiet Sturla Henriksboe.
Samtidig erfarer det norske medie NRK, at politiet nu arbejder ud fra, at der ikke er flere savnede efter bombeangrebet i Oslo.
Politiet er begyndt at offentliggøre navnene på ofrene fra massakren. Det er netop kommet frem, at den 43-årige danskfødte Hanne Anette Balch Fjalestad er blandt de omkomne. Hendes 20-årige datter var også på øen, men hun overlevede massakren.
Lørdag sagde politiet, at fire eller fem personer fortsat var savnet på øen, hvor 68 personer blev dræbt fredag ved massakren begået af den nu terrorsigtede og varetægtsfængslede Anders Behring Breivik.
Bombeangrebet i midten af Oslo forud for massakren dræbte otte personer, sårede et ukendt antal personer og forårsagede voldsomme materielle skader.
På øen Utøya har tragedien nået et ufatteligt omfang efter nordiske forhold. I første omgang blev der meldt om 10 dræbte, men siden er tallet steget betragteligt.
Der er tale om den værste katastrofe i Norge siden Anden Verdenskrig, og angrebet er blevet fordømt af politiske ledere verden over.
Både i Danmark og Norge er der blevet gennemført mindehøjtideligheder for de mange ofre.
Den terrorsigtede Anders Behring Breivik har erkendt, at han står bag både bomben i Oslo og skyderiet på Utøya.
