Valgdeltagelsen tegner fortsat lidt lavere end 2009-valg
Valgdeltagelsen tegner til at blive lidt lavere end ved valget i 2009, hvor tronfølgeloven fik mange af huse.


 Fire timer inden valgstederne lukker søndag aften efter valget af danske medlemmer til EU-Parlament og folkeafstemningen om tilslutning til den europæiske patentdomstol tegner valgdeltagelsen til at blive lidt lavere end ved valget i 2009.
Klokken 16 lå valgdeltagelsen på 37,51 procent. På samme tid i 2009 havde 40,1 procent af vælgerne været henne og stemme. Der er altså tale om et fald i deltagelsen på 2,39 procentpoint.
Det viser et rundspørge, som Ritzau klokken 16 foretog hos kommuner og valgsteder, der tilsammen repræsenterer 382.912 vælgere.
Om den endelige valgdeltagelse kommer op i nærheden af tallet fra 2009 afhænger af, hvor mange vælgere der skynder sig hen på valgstederne i valgets sidste timer, når de kommer hjem fra sommerhuset eller hvad de ellers brugt søndagen på.
Valget blev skudt i gang søndag morgen med en markant højere valgdeltagelse mange steder, fordi flere vælgere end sidst har valgt at brevstemme.
Andelen af brevstemmer er vokset ved de seneste folketingsvalg og valg til kommunal- og regionsråd, og den interesse er også smittet af på EU-valget. Flere har fået øjnene op for, at det er både nemt og normalt at brevstemme.
Det får dog kun den samlede valgdeltagelse til at vokse, hvis det er nye vælgere, der har brevstemt. Hvis brevstemmerne kommer fra folk, der ville være gået hen på valgstedet og have sat deres kryds alligevel, får det ikke valgdeltagelsen i vejret.
I løbet af søndagen har valgdeltagelsen jævnet sig, så afstanden til 2009 er blevet større. Dengang satte 59,5 procent af vælgerne deres kryds ved valget til EU-Parlamentet, og det var hidtidig rekord herhjemme.
Men professor i statskundskab Kasper Møller Hansen, Københavns Universitet, advarer imod at sammenligne med 2009, fordi mange dengang kom af huse, fordi de samtidig skulle stemme ved en folkeafstemning om ændring af tronfølgeloven.
- Det rigtige sammenligningsgrundlag er 2004, hvor vi ikke havde tronfølgeloven, der trak, siger Kasper Møller Hansen, der er ekspert i valgdeltagelse.
I 2004 kom kun 47,89 procent af vælgerne hen og stemme. Derfor vil det efter Kasper Møller Hansens mening være rigtig flot, hvis valgresultatet denne gang bare kommer op i nærheden af sidst.
I EU som helhed lå valgdeltagelsen i 2009 på 43 procent.
