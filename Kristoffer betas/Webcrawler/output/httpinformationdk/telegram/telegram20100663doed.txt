63 døde efter bådulykke i Indien
En bådulykke på Ganges-floden har kostet snesevis af mennesker livet. Ulykken skete under en religiøs ceremoni.


 Dødstallet efter en bådulykke i den indiske delstat Uttar Pradesh er steget til 63 efter bjærgningen af yderligere lig tirsdag. Det oplyser lokalt politi.
- 16 lig blev fisket op af dykkere i den eftersøgning, der blev genoptaget tirsdag. I alt 63 er omkommet, siger den lokale politichef, Shobhnath Yadav.
Ulykken skete mandag, da en båd med godt 70 mennesker om bord kæntrede i forbindelse med en religiøs ceremoni på Ganges-floden.
- Denne gruppe ønskede at gennemføre en række særlige bønner, der krævede, at de befandt sig midt i floden. Da båden nåede ud til midten, kæntrede den i den kraftige strøm, forklarer den lokale distriktschef, Senthil Pandyan.
Det lykkedes kun ganske få af de ombordværende at svømme ind til Ganges-flodens bredder. Ganges betragtes som en hellig flod af hinduer.
