Corydon: Alle kan præge finanslov
Blokpolitikken er død, og dem, der vil tage ansvar, får indflydelse, lyder det fra finansministeren.


 Dagpengeperiode, genoptjeningsret, kontanthjælpsreform og fedt- og sukkerafgifterne bliver nogle af de centrale emner, når finansminister Bjarne Corydon (S) sætter gang i de reelle forhandlinger om finansloven for 2013.
Det står klart efter de indledende møder med samtlige af Folketingets partier, de såkaldte sættemøder.
Modsat tiden under Corydons borgerlige forgængere kan finansministeren ikke vide sig sikker på et flertal. Og det betyder, at der er indflydelse at hente for alle partier, understreger finansministeren.
- Det er blevet sådan i dansk politik efter valget, heldigvis da, at vi ikke længere har blokpolitik. Man forhandler åbnet om tingene, og man kan faktisk få indflydelse, hvis man tager ansvar, siger Bjarne Corydon.

Nu venter det hårde arbejde, så finansloven kan ligge klar i november og blive vedtaget inden jul.
Foreløbig går det helt, som finansministeren havde forventet, siger han.
- Man knækker ikke nødderne på de indledende sættemøder. Man lytter pænt og ordentligt til hinanden, siger Corydon.
Han mener, at der generelt har været en konstruktiv tone på møderne. Flere partier har foreslået en hurtig kontanthjælpsreform i forbindelse med finansloven.
Og så er der generel enighed om, at den fedtafgift, som blev indført under den borgerlige regering, skal fjernes igen. Samtidig vil partierne annullere den sukkerafgift, den nuværende regering har bebudet.
- Der er jo ikke noget nyt i, at mange partier udtrykker de interesser. Det ville være nyt, hvis de var enige om finansieringen, men det er de ikke, konstaterer Bjarne Corydon.
Han vil ikke afsløre, hvor han ser størst mulighed for et politisk flertal - til højre eller venstre i folketingssalen. Men han afviser, at regeringen bevidst forsøger at presse Enhedslisten eller Venstre ved at sløre, hvor den ser en aftale.
- Jeg tror ikke, man skal fortolke det for overstrategisk. Det er jo ikke nogen børnehave. Det er en finanslov, vi skal lave for hele Danmark, fastslår finansministeren.
