15-årig pige fra Kundby er ude af isolation
Anklagemyndigheden ophæver isolationsfængsling af 15-årig pige fra Kundby, siger forsvarer til TV Øst.


 En 15-årig pige fra Nordvestsjælland skal ikke længere sidde i isolation.
Det oplyser hendes forsvarer til TV Øst torsdag eftermiddag.
Det er anklagemyndigheden, der har besluttet at ophæve isolationsfængslingen, oplyser forsvareren til tv-stationen.
Fængsling af unge under 18 år må kun ske som en absolut undtagelse, står der i retsplejeloven, og indgrebet mod pigen har fået stor opmærksomhed.
Sagen mod pigen fra Kundby er mørkelagt. Men angiveligt sigtes hun for at ville fremstille sprængstof.
Hun er konverteret til islam og har hyldet jihad på nettet.
Pigen blev anholdt 13. januar.
