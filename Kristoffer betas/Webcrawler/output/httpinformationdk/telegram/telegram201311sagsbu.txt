Sagsbunker på jobcentre står i vejen for ny reform
Pressede socialrådgivere med store sagsbunker kan ikke leve op til gode hensigter i kontanthjælpsreformen.


 Sagsbunkerne er mange steder vokset over hovedet på de socialrådgivere, som arbejder med de svageste modtagere af kontanthjælp.
Socialrådgiverne har derfor meget svært ved at leve op til målsætningen fra regeringens kontanthjælpsreform om, at alle skal hjælpes i gang. Det siger formanden for Dansk Socialrådgiverforening, Majbrit Berlau, til Politiken torsdag.
- Det store arbejdspres er en barriere for, at vi kan nå de politiske ambitioner, regeringen og kommunerne melder ud.
- Vi er nødt til at gøre opmærksom på, at det ikke er nok at lave en ny lov, man må også give vilkår, som gør det muligt at indfri ambitionerne. Ellers er der mennesker, som ikke får den støtte og indsats, de har brug for, siger Majbrit Berlau til Politiken.
Regeringens kontanthjælpsreform træder i kraft ved årsskiftet, og målsætningen er blandt andet, at alle skal hjælpes i gang, og ingen må svigtes.
Men det kan ikke lade sig gøre, lyder det nu i et opråb fra dem, der har den direkte kontakt med de arbejdsløse og skal føre reformen ud i livet.
Fagforeningen har lavet en rundspørge til sine tillidsmænd, og den viser, at de socialrådgivere, som tager sig af de mest udsatte kontanthjælpsmodtagere, har næsten dobbelt så mange sager, som Dansk Socialrådgiverforening anbefaler.
 I gennemsnit har de 82 sager ad gangen, hvilket betyder, at de, der har flest sager, har op mod 200. Undersøgelsen dækker 42 af landets kommuner, skriver Politiken.
I Foreningen af Kommunale Social-, Sundheds- og Arbejdsmarkedschefer i Danmark kan formand Ole Pass genkende billedet af det store pres på socialrådgiverne i jobcentrene.
- Der er grænser for, hvor mange sager af en vis tyngde man kan sidde med og så alligevel leve op til kravene, siger Ole Pass til Politiken.
Han advarer også om, at reformen i sig selv medfører ekstra arbejde, da mange skal rådgives, fordi de får drastiske ændringer i deres forsørgelse.
Beskæftigelsesminister Mette Frederiksen (S) anerkender, at antallet af sager har betydning.
- Jo større sociale problemer, jo færre sager skal man have, mener ministeren, som vil følge reformen tæt:
- Det er en kommunal opgave at sikre, at der er hænder til at løfte arbejdet, men der er et stort behov for, at reformen kommer til at virke, og jeg tager det her meget seriøst, siger hun til Politiken.
