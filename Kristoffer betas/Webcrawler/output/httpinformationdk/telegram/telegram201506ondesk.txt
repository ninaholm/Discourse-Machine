Den onde skuespiller - Christopher Lee - er død
Manden bag Saruman i "Ringenes Herre" er død efter ugers indlæggelse. Han blomstrede i karrierens efterår.


 Den britiske skuespiller Christopher Lee, som er kendt for sine roller i blandt andet "Ringenes Herre," "Star Wars" og "James Bond" er død, skriver The Telegraph.
Han blev 93 år.
Skuespilleren med den dybe røst, som egentlig ville være operasanger, døde søndag morgen efter nogle ugers indlæggelse på et hospital i London, bekræfter familien.
Lee debuterede allerede i 1940'erne, men det er nok de sidste 15 år af karrieren, han bedst vil huskes for.
Blandt andet for sin ondskab som Saruman i "Ringenes Herre."
Lee har spillet mange af filmhistoriens onde karakterer, blandt andre Dracula og Frankenstein.
Han nåede at spille flere end 230 filmroller.
Han debuterede i 1948 i spillefilmen "Corridor of Mirrors". Knap 10 år senere fik han for alvor sit gennembrud, da han spillede hovedrollen i "The Curse of Frankenstein".
Rollen skulle vise sig at blive symptomatisk for resten af Christopher Lees karriere.
Med sine mørke øjne og dybe stemme var han som født til rollen som skurk, og den har han indtaget i blandt andet "Dracula", i filmen "Ringenes Herre", hvor han spillede den onde troldmand Saruman, og i "Star Wars", hvor han havde rollen som Count Dooku.
- At spille onde roller - eller komplicerede roller - er ofte en større tilfredsstillelse, fordi historierne om de komplicerede mennesker er bedre, har Christopher Lee sagt i et interview med Politiken.
Den populære skuespiller ville egentlig gerne have været operasanger.
Den drøm var tæt på at gå i opfyldelse, da han i begyndelsen af 1950'erne blev opdaget af en af verdens bedste tenorer, Jussi Björling.
Christopher Lee boede dengang i Stockholm, hvor han ofte sang på gaden.
Jussi Björling ville gerne tage ham under sine vinger og træne ham. Lee skulle blot selv betale sine leveomkostninger. Det kunne han ikke, og dermed endte operaeventyret.
Musikken har han aldrig lagt fra sig, og derfor kan man blandt andet høre ham synge på cd'en Revelation, hvor han kombinerer opera med heavy rock, og på The Tolkiens Ensembles album "At Dawn In Rivendell", hvor han både fortæller og synger.
Sidste år kunne Christopher Lee i øvrigt fejre guldbryllup med den danske eksmodel Birgit Krøncke, som han har datteren Christina med.
