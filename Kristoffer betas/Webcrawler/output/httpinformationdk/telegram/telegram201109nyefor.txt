Nye forsikringsregler giver ventelister
Virksomhederne frygter økonomiske tab, hvis behandlingsgarantien forlænges og sundhedsforsikringer forringes.


 Ventelisterne bliver længere, når den nye regering som bebudet inden valget fjerner skattefradraget for sundhedsforsikringer.
Det forudser formanden for Brancheorganisationen Privathospitaler og Klinikker, Bent Wulff Jakobsen.
- Når færre patienter får mulighed for at søge behandling uden ventetid, vil ventelisterne stige, og dermed er der risiko for, at patienterne kommer til at vente længere på behandling, siger han.
Ifølge Bent Wulff Jakobsen bliver det interessant at se, hvem der får lov at beholde en arbejdsgiverbetalt sundhedsforsikring, når fradraget forsvinder.
- Jeg går ud fra, at de forsikringstagere, der har en sundhedsforsikring som en del af deres overenskomstaftale, fortsat vil have en sundhedsforsikring. Men hvad sker der for de medarbejdere, hvor forsikringen er en del af aftalen med arbejdsgiveren, siger han.
En ny undersøgelse fra Dansk Erhverv viser, at 63 procent af danske virksomheder er bange for at lide økonomiske tab, hvis behandlingsgarantien forlænges eller på anden måde forringes.
Undersøgelsen viser også, at det har stor betydning for de danske virksomheder, at deres medarbejdere hurtigst muligt kommer tilbage på arbejdsmarkedet, når de har været syge. Derfor er behandlingsgarantien af afgørende betydning for virksomhederne.
800.000 danskere har i dag en sundhedsforsikring.
Direktør i Dansk Sundhedsinstitut Jes Søgaard vurderer, at hvis prisen fordobles, vil op mod 400.000 miste deres forsikring. Den højt betalte direktør eller funktionær vil dog fortsat være forsikret, og det vil skabe en ny ulighed, mener han.
Socialdemokraterne, De Radikale, SF og Enhedslisten vil af med fradraget.
Den borgerlige blok mener omvendt, at sundhedsforsikringer er et godt supplement til det offentlige sundhedsvæsen.
