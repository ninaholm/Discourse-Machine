Butikker afviser tysk dåseskrald



 Den danske detailhandel vil ikke være skraldespand for danskernes indkøb af sodavand og øl på dåse i Tyskland og de ekstra omkostninger, det tilfører branchen. Men Danmarks Naturfredningsforening (DN) er tilfreds - bare dåserne ikke havner i naturen.
 Købmændene, Dansk Supermarked og Coop er skeptiske overfor miljøminister Troels Lunds Poulsens (V) plan om, at danskerne skal betale dåsepant i Tyskland. Hidtil har købet af 400 millioner tyske drikkedåser årligt været uden pant på grund af en særordning i det dansk-tyske grænseland. Men miljøministeren vil have tyskerne med på, at danskerne betaler pant i Tyskland, som de så senere får retur i Danmark til gavn for naturen.
 - Hvorfor skal 7000 butikker i Danmark, der ikke har tjent penge på de mange dåsebajere og sodavand, stå med administrationen af en pantordning, spørger underdirektør Claus Bøgelund Nielsen fra De Samvirkende Købmænd (DSK). Han bakkes op af Dansk Supermarked. Til gengæld er Danmarks Naturfredningsforening positive.
 - Vi vurderer, at en pant, som man kan indløse i Danmark, kan hjælpe. Men miljøministeren må gøre næsten, hvad han vil, bare dåserne forsvinder, siger DN's præsident, Ella Maria Bisschop-Larsen, til Ritzau.
