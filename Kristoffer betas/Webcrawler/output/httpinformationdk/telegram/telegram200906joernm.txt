Jørn Moos kræver Blekinge-undersøgelse



 PET's rolle i Blekingegadebande-sagen skal undersøges til bunds.
 Det er den klare melding fra tidligere efterforskningsleder i sagen, Jørn Moos.
 - Jeg er voldsomt interesseret i, at der bliver lavet en undersøgelse. Så det bakker jeg rigtigt meget op om. Jeg synes, det er rigtig vigtigt, at man får det undersøgt fuldstændig til bunds, siger Jørn Moos til Ritzau.
 Jørn Moos' udtalelse kommer i kølvandet på PET-kommissionens rapport om blandt andet PET's overvågning af venstreorienterede politikere og efterforskningen af Blekingegadebande-sagen. Rapporten er blevet fremlagt i dag.
 Om det bliver den sammen kommission, der skal undersøge PET's rolle i Blekingegadebanden-sagen, vil Jørn Moos ikke kommentere på. Han konkluderer blot, at "man skal finde dem, der er de bedste til det. Dem, der har de bedste forudsætninger for det". 
 Den gruppe, der i sidste ende får opgaven, vil have en svær tid foran sig, både på grund af det politiske indhold og den lange periode, som undersøgelsen skal granske, siger Jørn Moos.
 - Det er i allerhøjeste grad et troværdighedsspørgsmål, når der bliver lavet en undersøgelse. Og det er en lang periode, der er værd at få undersøgt i forhold til Blekingegade-sagen. Det er helt tilbage fra 1970'erne, når det drejer sig om PET's rolle deri, understreger Jørn Moos.
 Dansk Folkeparti, De Konservative, Enhedslisten, Liberal Alliance og Venstre har i dag over for Ritzau bekræftet, at de ønsker en særskilt undersøgelse af PETs rolle i sagen. Socialdemokraterne har ikke afvist en undersøgelse af sagen.

