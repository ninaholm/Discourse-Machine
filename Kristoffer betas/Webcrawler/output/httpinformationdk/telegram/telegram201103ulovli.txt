Ulovligt overforbrug i Rønns ministerium
Integrationsministeriet har brudt reglerne ved at lade medarbejde afholde seminarer på dyre hoteller.


 Birthe Rønn Hornbechs (V) Integrationsministerium har brudt statens regler og brugt
skattekroner på dyre hoteller. Det skriver Ekstra Bladet.
En stikprøve i en af ministeriet mange afdelinger og styrelser viser, at ledende medarbejdere sidste år afholdt et seminar på Sophienberg Slot og to på Skodsborg Kurhotel og Spa til en samlet pris på 140.000 kroner.
Men hverken Sophienberg eller Skodsborg optræder på Statens Indkøbs liste over de 66 konferencefaciliteter, som Integrationsministeriet og andre statslige institutioner er forpligtet til at vælge ifølge reglerne for Statens Indkøb.
- Og det er et brud på de regler, der er udstukket på området, og som de jo skal følge, siger professor i samfundsvidenskab Claus Haagen Jensen fra CBS.
Havde ministeriet valgt et af de 66 steder i aftalen kunne prisen have været det halve.
Ministeriets regelbrud strider imod formålet med Statens Indkøb, mener Bent Greve, professor i Samfundsvidenskab ved RUC.
- Det er jo ikke en fornuftig brug af skatteydernes penge. Det undergraver hele aftalen, hvis man benytter andre faciliteter, så får ingen gevinsten ved stordriftsfordelene, siger han.
Kontorchef for Personale- og Servicekontoret i Udlændingeservice, Lene Linnea Vejrum, beklager, at man ikke har fulgt reglerne.
- Det er en klar fejl, som vi beklager meget. Fra april 2010 strammede vi op i alle dele af organisationen og har siden fulgt reglerne nøje, siger hun.
Det er de enkelte ministerier, der er ansvarlige for at håndhæve reglerne. Integrationsminister Birthe Rønn Hornbech (V) vil dog ikke udtale sig om eventuelle sanktioner.
- Nu skal jeg først have undersøgt, hvad der er op og ned i sagen, siger hun.
