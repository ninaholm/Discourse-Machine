FAKTA: EU's og Tyrkiets fælles handlingsplan
Flygtninge- og migrantkrisen får EU til at optrappe sit samarbejde med Tyrkiet.


 Følgende er et kort sammendrag af den handlingsplan, EU-Kommissionens første næstformand, Frans Timmermans, havde med hjem til Bruxelles efter møder med den tyrkiske regering:
* Det internationale samfund står over for en krise uden fortilfælde, som kræver solidaritet, sammenhold og effektivitet.
* EU og kandidatlandet Tyrkiet er fast besluttede på at tackle og overvinde udfordringerne ved blandt andet at håndtere årsagerne til den massive tilstrømning af syrere, ved at støtte syrere med midlertidig beskyttelse i Tyrkiet og ved at styrke samarbejdet for at forhindre den irregulære strøm ind i EU.
* EU lover at støtte Tyrkiet økonomisk i et omfang, der tilpasses det skiftende behov, for at hjælpe landet med at klare opgaven med at huse, behandle, uddanne og beskæftige syrere og de lokalsamfund, der har taget dem ind.
* EU lover at give mere end de allerede lovede 4,2 milliarder euro til at støtte syriske flygtninge i Libanon, Jordan og Irak samt internt fordrevne i Syrien for at sikre, at færre af dem søger mod Tyrkiet.
* Tyrkiet lover at leve bedre op til sine egne love om at beskytte udlændinge med behov for international beskyttelse.
* Tyrkiet lover at sikre registrering og udstedelse af de nødvendige dokumenter til migranter. De skal også sikres adgang til lægehjælp, uddannelse og beskæftigelse.
* EU vil informere folk, der har søgt tilflugt i Tyrkiet, om både farerne ved at rejse ulovligt ind i EU og de muligheder og procedurer, der gælder for dem, der rejser ind ad lovlige kanaler.
* EU lover øget støtte til Tyrkiets kystvagt og bekæmpelse af menneskesmuglere samt samarbejde om tilbagesendelse af dem, der ikke har ret til beskyttelse.
* EU lover mere hjælp til Tyrkiet. Til gengæld kan Tyrkiet en dag få lempet visumreglerne, så det bliver lettere for tyrkiske statsborgere at rejse ind i EU.
* Tyrkiet lover at blive bedre til at kontrollere sin kyststrækning, til at tage migranter uden krav på international beskyttelse tilbage, hvis de er rejst videre fra Tyrkiet samt til at give flygtningestatus til dem, der har fået en positiv asylbehandling.
* Tyrkiet lover at optrappe kampen mod kriminelle netværk af menneskesmuglere samt at blive bedre til at udveksle information med EU og samarbejde med grænseagenturet Frontex og politisamarbejdet Europol.
Kilder: EU-Tyrkiet fælles handlingsplan ifølge et lækket dokument skrevet efter EU-Kommissionens Frans Timmermans' forhandlinger i Ankara onsdag-torsdag.
