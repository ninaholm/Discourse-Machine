Taliban i Pakistan likviderer politifolk
Militante islamister i Pakistan har siden juli 2007 dræbt over 4700 mennesker.


 Ligene af 16 pakistanske politifolk, som blev bortført for to uger siden i Pakistan, blev torsdag fundet i landets nordlige og uregerlige del, som kontrolleres af lokale klaner.
 En talsmand for det pakistanske Taliban, Ehsanullah Ehsan, siger til nationale medier, at Taliban står bag drabene, som han kalder hævn for politioperationer i området.
Ligene af de 16 politifolk blev fundet i Nordwaziristan, som er et af de 11 klanområder, som Taliban opererer i. Ligene bar tydelige tegn på tortur.
En lokal repræsentant for landets efterretningstjeneste bekræfter drabene.
Bevægelsen Tehreek-e-Taliban (TTP) og andre militante islamister, der kæmper mod regeringen i Islamabad, har siden juli 2007 dræbt over 4700 mennesker i Pakistan.
USA har betegnet klanområderne i det nordlige Pakistan som det farligste sted på jorden, og Pakistans politiske ledere er under konstant pres for at gribe mere effektivt ind over for de militante - især i Nordwaziristan, som er en bastion for Haqqani netværket.
 Den skrøbelige alliance mellem US og Pakistan blev yderligere svækket den 26. november, da 24 pakistanske soldater blev dræbt under et Nato-luftangreb.
Islambad har siden holdt grænsen til Afghanistan lukket for Nato-kolonner, boykottet en Bonn-konference om Afghanistan og beordret amerikanere væk fra en luftbase, der var været et center for CIA's droneangreb på Taliban.
