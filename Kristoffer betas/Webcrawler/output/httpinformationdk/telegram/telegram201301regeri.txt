Regeringen hemmeligholder PET-sager fra Den Kolde Krig
Personer, som blev registreret af efterretningstjenesten før Murens fald, får ikke lov at se deres sag.


 Regeringen afviser at åbne for historisk indsigt i de 1200-1500 bevarede personsager, som PET oprettede under Den Kolde Krig, skriver Information.

Det sker, selv om regeringspartierne tidligere har været fortalere for en sådan ordning, og dermed kan personer, som Politiets Efterretningstjeneste registrerede under Den Kolde Krig, ikke få lov at se deres sager hos efterretningstjenesten.

Det såkaldte Wendler Pedersen-udvalg, hvis arbejde ligger til grund for den nye politiske aftale om en PET-lov, angav sidste år i sin betænkning, hvordan en historisk ordning om indsigt eventuelt kunne udformes.

 Udvalget foreslog, at kun hvis "afgørende hensyn taler imod", skulle borgere registreret af PET fra 1945-1989 kunne få afslag på at se deres sag.

Men ordningen kom ikke med i den politiske aftale, og Justitsministeriet oplyser til Information, at den heller ikke kommer med i det kommende lovforslag om PET.

Ifølge Jan E. Jørgensen (V) gjorde Venstre det klart under forhandlingerne om aftalen, at partiet helst så ordningen indført:

- Men det ville regeringen ikke være med til, og det er ærgerligt, fordi det forhindrer, at vi kan få hele fortællingen om Den Kolde Krig, siger han til Information.

Adspurgt om muligheden for en historisk indsigtsordning karakteriserede Radikale Venstres retsordfører, Jeppe Mikkelsen, sig sidste år i Information som "åbenhedsfanatiker" og efterspurgte "mere åbenhed på alle områder for PET".
Jepper Mikkelsen og retsordfører Karina Lorentzen (SF) henviser begge over for Information til, at "vi har valgt at fokusere på indsigten og kontrollen med PET fremadrettet", som Karina Lorentzen siger.
