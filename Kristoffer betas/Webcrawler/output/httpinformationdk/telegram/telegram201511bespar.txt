Besparelser får De Radikale til at forlade politiaftale
Politiaftalen vil ifølge De Radikale betyde uacceptable besparelser på gymnasier og erhvervsuddannelser.


 De Radikale forlader forhandlinger om en flerårig politiaftale. Aftalen vil ifølge De Radikales retsordfører, Sofie Carsten Nielsen, betyde uacceptable besparelser på gymnasier og erhvervsuddannelser.
- Vi er helt enige i, at vi skal fremtidssikre dansk politi. De skal kunne udføre deres arbejde. Men vi er helt, helt uenige i, at pengene skal findes på erhvervsuddannelserne, på gymnasierne og handelsskolerne.
- Det er en kortsigtet og elendig prioritering, siger Sofie Carsten Nielsen.
De Radikale har helt fra begyndelsen af været stærkt kritiske over for finansminister Claus Hjort Frederiksens (V) adgangsbillet til forhandlingerne: En besparelse på 500 millioner kroner på ungdomsuddannelserne.
Af den samlede besparelse på 500 millioner skulle 350 millioner kroner hentes på gymnasierne og handelsskolerne. De sidste 150 millioner kroner skulle findes på erhvervsskolerne.
Både De Radikale og Socialdemokraterne har kæmpet for at få overbevist regeringen om at finde penge andre steder.
Ifølge Sofie Carsten Nielsen er det dog kun lykkes at komme frem til en model, hvor erhvervsuddannelserne friholdes for besparelsen på 150 millioner kroner næste år.
Problemet er bare, at aftalen strækker sig helt frem til 2019, og derfor rammer besparelserne år efter år i den sidste del af aftaleperioden:
- Der er fundet nogle penge, men kun til erhvervsuddannelserne i 2016, hvorefter man står med præcis de samme problemer i 2017, 2018 og 2019. Det vil betyde, at der kommer til at lukke erhvervsuddannelser, siger Sofie Carsten Nielsen.
Hun er dog tilfreds med, at De Radikale er blevet og har fået sat aftryk på den aftaletekst, som parterne er kommet frem til, men som endnu ikke er endelig aftalt.
- Vi har været med til at gøre aftalen bedre undervejs i forhandlingerne. Både med den forebyggende indsats i de udsatte boligområder og med at fortsætte moderniseringen af politiet, så det bliver faglighed og ledelse, der driver arbejdet, ikke ligegyldige proceskrav.
- Men vi kan ikke leve med, at vores uddannelser skal betale for gildet, siger hun.
