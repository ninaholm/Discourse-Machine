Hollande flyver til uroplaget Centralafrikansk Republik
Frankrigs præsident besøger tirsdag det voldshærgede land, hvor to franske soldater meldes dræbt mandag.


 Frankrigs præsident, François Hollande, runder tirsdag Den Centralafrikanske Republik, efter at han har deltaget i mindeceremonien for Sydafrikas tidligere præsident Nelson Mandela.
Det oplyser Hollandes kontor.
Efter at have fået FN's accept sendte Frankrig i weekenden 1600 soldater til det uroplagede land, der er en tidligere fransk koloni.
Tirsdag formiddag kunne medier i Frankrig berette, at to franske soldater mandag blev dræbt under kampe i Den Centralafrikanske Republiks hovedstad, Bangui.
Volden i det centralafrikanske land er eksploderet som følge af religiøse modsætninger mellem muslimer og kristne, efter at muslimske oprørere tog magten ved et kup tidligere i år.
Den franske udenrigsminister, Laurent Fabius, oplyste søndag, at næsten 400 mennesker blev dræbt i løbet af weekenden i det afrikanske land.
EU's humanitære chef, Kristalina Georgieva, har sagt, at landet står over for en dobbelttrussel for et statsligt sammenbrud og faren for et folkedrab.
EU planlægger at oprette en luftbro mellem Cameroun og Den Centralafrikanske Republik, hvor der dagligt kan sendes et fly med humanitær hjælp.
- De seneste dage har vi hørt forfærdelige historier om massakrer i landet. Behovet for hjælp vil være stort i en periode, siger Kristalina Georgieva.
Mandag gav også USA tilsagn om, at de vil bistå Frankrig i aktionen i det voldsplagede land. Det sker efter, at den franske forsvarsminister, Jean-Yves Le Drian, har bedt sin amerikanske kollega, Chuck Hagel, om hjælp.
Den Afrikanske Union vil også bidrage til aktionen med 6000 soldater.
