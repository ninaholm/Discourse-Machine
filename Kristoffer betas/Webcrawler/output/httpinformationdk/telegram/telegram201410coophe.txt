Coop henter direktør hos konkurrent
Coop styrker sin koncernledelse med direktør Henrik Kirketerp, der kommer fra Dansk Supermarked.


 58-årige Henrik Kirketerp bliver nyt medlem af direktionen hos Coop fra 1. november.
 Han kommer fra Dansk Supermarked A/S, hvor han har været i ledelsen de seneste 25 år. Den kommende Coop-direktør er uddannet cand.jur. og var i A.P. Møller-Mærsk, før han kom til Dansk Supermarked.
I Coop, der som landets største fødevarekoncern driver kæderne Irma, Fakta, Kvickly, Dagli'Brugsen og SuperBrugsen, bliver Henrik Kirketerp direktør for Coop Invest A/S med reference til bestyrelsesformand Lasse Bolander.
Derudover kommer området Indirekte Varer, der omfatter alle de varer og tjenesteydelser, Coop køber, og som ikke sælges videre til kunderne, under Henrik Kirketerps ledelse.
Endelig får han ansvaret for Public Affairs, hvilket indebærer, at han fortsat vil sidde i Dansk Erhvervs bestyrelse, hvor han overtager koncerndirektør Michael Løves plads.
Henrik Kirketerp bliver medlem af Coops koncernledelse og får her reference til koncerndirektør Per Toelstang.
- Efter mange gode år i Dansk Supermarked synes jeg, tiden er inde til at prøve noget nyt. Coop er lige nu inde i en meget spændende udvikling, og jeg glæder mig til at være med til at skabe de forandringer, som koncernen er i gang med, siger Henrik Kirketerp i en pressemeddelelse.
 Coops administrerende direktør, Peter Høgsted, siger om at have hentet en direktør fra konkurrenten Dansk Supermarked:
- Vi er glade for at få en af dansk dagligvarehandels mest erfarne kræfter med på holdet. Henrik er dybt respekteret i branchen og en af de dygtigste til at optimere vigtige og prioriterede områder inden for investering, indkøb og interessevaretagelse.
Peter Høgsted kom selv til Coop som topchef for mindre end et år siden.
