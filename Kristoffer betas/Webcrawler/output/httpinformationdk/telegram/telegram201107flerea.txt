Flere ældre kræver nye sygeplejersker
Særligt uddannede sygeplejersker skal tage sig af ældre og kronisk syge. Ny uddannelse begynder i 2012


 Vi bliver ældre og ældre, og i 2050 forventes 24 procent af os at være over 65 år. Samtidig vil mange patienter have flere forskellige diagnoser og kroniske lidelser.
Det kræver særligt uddannede sygeplejersker, og derfor bliver der nu oprettet en ny videregående uddannelse på diplomniveau for sygeplejersker.
Uddannelsen har fokus på kronikere, ældre medicinske patienter og sammenhængende patientforløb, og den supplerer den eksisterende efter- og videreuddannelsesindsats.
Statens Institut for Folkesundhed anslår, at antallet af kronikere vil stige til cirka to millioner danskere i 2020. Derfor er der hårdt brug for de nye sygeplejersker, mener Grete Christensen, formand for Dansk Sygeplejeråd.
- Specialsygeplejerskerne vil for eksempel kunne overtage nogle af de opgaver, lægerne har i dag. Det vil aflaste lægerne, være billigere for sundhedsvæsnet og skabe større sammenhæng for den enkelte patient, siger Grete Christensen.
 Hun tror, at mange sygeplejersker vil tage imod muligheden for ekstra uddannelse.
- Med den nye uddannelse får sygeplejersker mulighed for at løfte deres faglige niveau endnu mere. Og sygeplejersker får et unikt tilbud om at gøre karriere helt tæt på patienterne.
- Vi har længe arbejdet for, at det kunne blive virkelighed, og jeg forventer, at det bliver en stor succes for både patienter og sygeplejersker, siger Grete Christensen.
Undervisningsminister Troels Lund Poulsen (V) glæder sig også over initiativet.
- Det er et tilbud til sygeplejersker, der har lyst til at videreuddanne sig inden for et vigtigt område med et stigende behov for specialiseret arbejdskraft, siger Troels Lund Poulsen.
Uddannelsen tilrettelægges, så der indgår både teoretisk undervisning og klinisk undervisning.
Det forventes, at de første studerende kan begynde allerede i januar 2012.
