Flere danske sommerhuse står tomme: Tyskerne mangler
Der bliver spået tilbagegang i den danske sommerhusbranche. Særligt feriehuse på vestkysten står tomme.


 2013 bliver nok ikke året, hvor champagnepropperne springer om kap i sommerhusbranchen.
En dårlig start på året og manglende turister fra særligt Tyskland truer med at gøre dette års sæson til en af de ringe af slagsen.
- Det går lidt langsomt. Vores egne tal, Danmarks Statistiks tal og det, jeg hører fra kolleger i branchen, leder mig frem til en formodning om en tilbagegang på mellem fem og seks procent i forhold til sidste år.
Det siger Kaj Frederiksen, administrerende direktør i Sol og Strand Feriehusudlejning.
Han peger på, at især tyskerne har valgt destination Danmark fra, og det efterlader sommerhuse tomme på den jyske vestkyst.
- Det tyske marked ser ud til at gå tilbage i år. Jeg tror, det skyldes en vis tilbageholdenhed hos den tyske forbruger. Der ligger en truende sky af usikre økonomiske forhold i Europa, siger direktøren.
Derudover har sagen om hunden Thor også haft en finger med i spillet, vurderer Kaj Frederiksen.
- Der har været en meget oppisket stemning i Tyskland om den sag og et helt forskruet billede af realiteterne. Nogle har ikke ønsket at holde ferie i Danmark, fordi de har hørt, at det er meget farligt at komme hertil med sin hund, siger han.
Hos Sol og Strand har de modtaget omkring 100 uger i afbestilling på grund af sagen Thor. Det i sig selv er ifølge direktøren slemt, men hertil kommer også uvisheden om, hvor mange der helt har undladt at booke ferie i Danmark på grund af debatten.
Årets første halvdel har allerede vist sig dårlig. Vinteren fortsatte hen over påsken, hvilket fik folk til at holde sig væk fra sommerhuse, og både maj og juni var ifølge Kaj Frederiksen svage måneder.
Både hans udlejningsfirma og konkurrenterne har ledige huse denne højsæson. Det gode sommervejr, der netop har ramt Danmark, indgyder dog håb for branchen.
- Hvis det vejr, som vi har i disse dage kunne fortsætte hen over højsæsonen, så vil vi se en masse bookinger med kort varsel. Det er jeg helt sikker på, siger direktøren.
