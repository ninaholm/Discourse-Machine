Dykkere finder yderligere 32 druknede asylsøgere
Det foreløbige dødstal, efter en flygtningebåd tidligere på ugen sank i Middelhavet, stiger til 143.


 Dykkere har i løbet af søndagen fundet yderligere 32 druknede, efter en båd med 500 asylansøgere kæntrede tidligere på ugen ud for den italiensk ø Lampedusa.
Det bringer det foreløbige dødstal op på 143.
Men over 300 frygtes at være omkommet. De fleste er fra Somalia og Eritrea.
Italiens integrationsminister, Cecile Kyenge, stod ind på kajen i Lampedusa, da de døde blev bragt i land.
Her stod en udsending for pave Frans og bad over hver af de døde.
- Indvandrerloven må ikke være straffende, udtalte Kyenge, der har været udsat for en strøm af racistiske kommentarer. Hun er Italiens første sorte minister.
Italiensk lov kan gøre det strafbart at hjælpe indvandrere i nød.
- Vi kan ikke acceptere disse tragedier igen, siger hun.
Onsdag besøger EU's kommissionsformand José Manuel Barroso og Italiens premierminister Enrico Letta Lampedusa. Begge har de kritiseret Libyen, hvorfra den 22 meter lange båd var sejlet fra, for at medvirke til, at så mange illegale indvandrere søger mod Italien.
I et interview til en tv-station siger Letta, at Libyen skal tage skrappere midler i brug for at stoppe bådtrafikken.
- Vores problem i dag kaldes Libyen, siger han.
