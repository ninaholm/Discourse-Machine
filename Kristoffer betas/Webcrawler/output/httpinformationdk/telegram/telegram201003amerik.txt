Amerikansk islamist anholdt i Pakistan
Pakistan anholder Adam Gadahn, der stammer fra Californien. Han er tilknyttet al-Qaeda, og USA anklager ham for højforræderi.


 Pakistanske agenter har anholdt en amerikaner, der er talsmand for al-Qaeda. USA anklager ham for højforræderi.
Det oplyser pakistanske sikkerhedsfolk, der ønsker at være anonyme.
Adam Gadahn er født i Californien og er konverteret til islam. Han har optrådt i videoer, som al-Qaeda har sendt ud via internettet, hvor USA trues med nye angreb.
- Han blev anholdt i Karachi for nylig, siger en agent til nyhedsbureauet Reuters.
En anden fortæller, at han blev pågrebet i udkanten af den pakistanske storby sammen med to andre medskyldige.
- Det er en vigtig fangst, siger agenten.
Indenrigsminister Rehman Malik siger, at han ikke har nogen oplysninger om en anholdt amerikaner.
Gadahn, der menes at være i begyndelsen af 30'erne, har optrådt i en række af al-Qaedas videoer. Sædvanligvis klædt i lang kjortel og med turban.
- Jeres undladelse af at opfylde vore krav betyder, at I og jeres folk, med Allahs vilje, skal erfare ting, som vil få jer til at glemme rædslerne fra 11. september, hedder det i et af budskaberne fra den skæggede Gadahn.
 FBI har siden 2004 gerne villet have tag i Gadahn, og den amerikanske regering har tilbudt en million dollar for oplysninger, der gør det muligt at fange ham.
Gadahn er opvokset i en jødisk-kristen familie på en farm uden for Los Angeles. Han konverterede til islam, da han var 17, og nogle få år senere rejste han til Pakistan. Hans oprindelige navn var Adam Pearlman.
