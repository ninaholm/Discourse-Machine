Gigtforeningen: Uklart sundhedsudspil fra regeringen
Gigtforeningens direktør er ikke blevet meget klogere på indholdet af regeringens velfærdsoplæg.


 I velfærdsoplægget "Danmark på sikker vej - plan for et stærkere fællesskab" melder regeringen ud, at man i perioden fra 2016-2020 vil afsætte 15 milliarder kroner ekstra til sundhed og ældreområdet.
Blandt andet skal patienter med kroniske lidelser have bedre muligheder for at få behandling tæt på hjemmet med så lille indgriben som muligt.
Det er Gigtforeningens direktør, Lene Witte, som udgangspunkt glad for. Men hun er usikker på, om det reelt betyder bedre forhold for gigtpatienter, end det der allerede er blevet lovet i sidste års sundhedsudspil, "Jo før, jo bedre".
- Det er desværre ikke muligt at se, om regeringen nu lægger op til nye indsatser, eller om der er tale om en udmøntning af sidste års udspil.
- Det er heller ikke muligt at vurdere, hvilke områder der får tilført nye penge, siger hun.
Ikke desto mindre har Gigtforeningen nu en forventning om, at der er finansiering til de indsatser, der tidligere er blevet præsenteret, ikke mindst på gigtområdet.
Og direktøren hæfter sig ved, at regeringen også i sit udspil prioriterer, at danskerne altid skal kunne tilbydes de nyeste behandlingsformer og den nyeste medicin.
- For en række gigtsygdomme kan den hurtige og rigtige behandling være afgørende for sygdommens udvikling og det enkelte menneskes kvalitet, siger Lene Witte.
Regeringen har som nævnt ikke præciseret, hvordan de 15 milliarder kroner skal bruges, men fire hovedområder er valgt ud til at skulle opprioriteres.
Det drejer sig om bedre overlevelse for kræftpatienter, bedre behandling og pleje af ældre, fokus på kroniske patienter og brug af nye lægemidler og nye behandlingsmetoder.
