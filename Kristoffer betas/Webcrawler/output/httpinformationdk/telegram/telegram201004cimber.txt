Cimber får tilladelse til testflyvning
Cimber Sterling testflyver fra Karup Lufthavn kl. 14.00, efter testflyvningen tidligere på dagen måtte udskydes.


 Cimber Sterling vil tirsdag klokken 14 gennemføre en testflyvning i det danske luftrum for at få mere viden om indholdet af vulkanaske i luften.
Flyvningen, der foregår med et ATR 72 fra Karup, skulle oprindeligt have været afviklet klokken 12.00, men tirsdag morgen afviste Statens Luftfartsvæsen at give tilladelse til testflyvningen af flyvesikkerhedsmæssige årsager. En ny prognose klokken 13.30 giver dog på ny tilladelse til at testflyve i det danske luftrum.
- Vi har fået en ny prognose, der siger, at tætheden af vulkansk aske over Danmark er aftaget, så der nu kan foretages en testflyvning, fortæller kommunikationschef i Statens Luftfartsvæsen Thorbjørn Ancker til Ritzau.
Statens Luftfartsvæsen bygger sine vurderinger på prognoser fra det britiske meteorologiske institut og Eurocontrol, der koordinerer de europæiske flyvezoner. 
 Efter et møde mandag mellem de europæiske luftfartsmyndigheder blev det besluttet at lempe på flyveforbuddet over Europa ved at dele området ind i tre zoner: En zone, hvor al flyvning er tilladt, en zone, hvor testflyvninger er tilladt og endelig en zone, hvor ingen flyvning er tilladt. 
Både Cimber Sterling og de danske luftfartsmyndigheder havde indtil tirsdag morgen forventet, at Danmark ville ligge i en zone, hvor det var muligt at gennemføre testflyvninger, men morgenens prognoser fra de europæiske myndigheder og de britiske meteorologer var nedslående, fordi Danmark lå i en zone uden nogen muligheder for at testflyve. I løbet af formiddagen gik Danmark dog over til at ligge i en zone med mulighed med testflyvning og dermed kan flyet sendes i luften.
Testflyvningen ventes at tage et par timer. Herefter skal flyet undersøges for rester af aske i blandt andet motor og olie, før en endelig melding om mulighederne for at genoptage flyvning i det danske luftrum kan gives. Indtil videre har det statslige lufttrafikselskab dog varslet en lukning af luftrummet frem til klokken to natten til onsdag.
