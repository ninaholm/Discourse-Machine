Dansk gennembrud i hiv-forskning
Danske forskere præsenterer interessant nyt, der kan bane vejen for en kur mod hiv og aids.


 Et hold danske forskere fra Aarhus Universitetshospital har vakt stor opmærksomhed på den 20. internationale aidskonference i Melbourne.
Teamet har fremlagt resultater fra et studie, hvor man med held har brugt leukæmi-medicinen romidepsin på hiv-patienter.
Resultaterne kan på sigt betyde, at hiv-smittede slipper for livslang medicinering.
- Vi er utroligt godt tilfredse med det, vi har set i dette studie, for vi har nået et niveau, man ikke har set tidligere.
- Når det er sagt, så er det kun et skridt i den rigtige retning, hvor der er meget langt hen til noget, der måske en dag bliver til en kur mod hiv, siger forsker Ole Schmeltz Søgaard til Ritzau.
Normalt ligger virus i årevis i cellerne og gemmer sig uden at blive genkendt, indtil det pludselig og uden varsel begiver sig ud i blodbanerne, hvor det kan bekæmpes med eksisterende hiv-vaccine.
De danske forskere har påvist, at man med romidepsin kan "sparke" virus ud af cellerne. Og hvis man på den måde kan kontrollere virus bedre, vil behandlingen også blive nemmere.
- Vi ved, at der med romidepsin bliver frigivet en masse virus ud i blodbanen, og vi kan også godt måle, hvor meget det drejer sig om. Vi ved bare ikke endnu, hvor stor en del af virus, der bliver frigjort.
- Hvis vi kan være nogenlunde sikre på, at vi kan få al virus ud, så kan man kan lave en behandling, der betyder, at patienterne i en periode eller resten af deres liv kan blive fri for at skulle have medicin, siger Ole Schmaltz Søgaard.
Responsen fra både medier og kolleger har ifølge Søgaard været rigtigt god på konferencen i Melbourne, hvor det danske resultat betegnes som "et gennembrud" af engelske The Guardian.
