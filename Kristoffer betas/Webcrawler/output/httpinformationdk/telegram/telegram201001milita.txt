Militante Hamas-folk dræbt i Gaza



 Et israelsk missil har dræbt to militante Hamas-medlemmer i den nordlige del af Gazastriben, siger palæstinensiske hospitalskilder.
 Israels hær afviser imidlertid, at der har været nogen militær aktivitet i området. Men en israelsk sikkerhedskilde siger, at der har fundet en eksplosion sted nær Beit Hanoun.
 Der hersker usikkerhed om antallet af dræbte. Den yderliggående Hamas-bevægelse, der har magten i Gaza, siger, at tre af dens militante medlemmer blev ofre for et israelsk angreb mandag. Men hospitalskilderne siger, at kun to er døde, mens den tredje er hårdt såret.
 I den seneste uge er volden atter blusset op i Gaza, hvor Israel for et år siden gennemførte en tre uger lang, massiv militær offensiv.
