Lokalformand: Frank Jensen god kandidat



 Frank Jensen er Socialdemokraternes bud på en overborgmester i København til efterårets kommunalvalg.
 Eskild Dahl Pedersen, der er lokalformand for Socialdemokraterne i Indre By, bekræfter over for Ritzau, at Frank Jensen bliver overborgmesterkandidaten, der er samling om.
 - Det bliver ham. Der er fuld opbakning til Frank Jensen. Det er et rigtig godt bud, og det bedste vi kan komme med. Han har mange års erfaring fra politik og andet arbejde. Han var en aldeles glimrende justitsminister. Da han var minister, var der ikke al det ballade med politiet, kugler i gaderne og bander. Der var ikke så meget opmærksomhed om det, men tingene blev bare håndteret stille og roligt, siger Eskild Dahl Pedersen.
 Han forventer, at Frank Jensen bliver valgt uden modkandidat. Kredsformanden tror, at beskæftigelses- og integrationsborgmester Jakob Hougaard, der har meldt sig som kandidat, vil trække sig, når Frank Jensen kommer på banen.
