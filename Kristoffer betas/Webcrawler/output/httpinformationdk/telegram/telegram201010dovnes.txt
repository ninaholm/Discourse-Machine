Dovne studerende skal finansiere flittige
Regeringen vil have de studerende hurtigere igennem studiet, men SU-reformen må ikke koste en krone. Det betyder gulerød til de hurtige og pisk til de dovne.


 Regeringen lægger ikke skjul på, at langsomme studerende skal skæres i SU'en, så de hurtige studerende kan belønnes. Det bekræfter Venstres SU-ordfører, Sophie Løhde, forud for en SU-reform, der skal tilskynde de studerende til at blive hurtigere færdige på deres uddannelser.
- I dag giver vi alle det samme, uanset om man er hurtig eller langsom, stræbsom eller doven. Ergo belønner man ingen, og ergo er der intet incitament, siger Sophie Løhde.
Ved Folketingets åbning sagde statsminister Lars Løkke Rasmussen (V), at hvis de studerende gør sig hurtigere færdig, vil det betyde flere år på arbejdsmarkedet, som vil "give et betydeligt bidrag til Danmarks vækst".
"Derfor skal vi bruge SU-midlerne på en smartere måde, nemlig så vi belønner de studerende, der afslutter deres uddannelse hurtigt. Og så skal vi være knap så gavmilde over for dem, som er langsomme", sagde Lars Løkke Rasmussen fra Folketingets talerstol.
Statsministeren tilføjede, at regeringen vil fremlægge sit SU-udspil til november, hvor forligskredsen, der tæller DF, V, K, R, S og SF, vil blive indbudt til forhandling.
De Konservative meldte i sommerferien ud, at unge, der tager mere end to sabbatår, bør trækkes i SU'en. Den knap har Venstre dog ikke tænk sig at skrue på i SU-udspillet til november.
- Senstarterne er ikke hovedproblemet. Det er ikke dem, der koster Danmark dyrt. Vi synes i øvrigt også, at det er fint, at der er plads til at tage på højskole eller tage en pause med erhvervsarbejde, siger Sophie Løhde.
For regeringen har det hele tiden været en forudsætning, at en SU-reform skal kunne betale sig selv. Med andre ord får nogen mindre, hvis andre skal have mere.
- Vi ønsker at belønne dem, der færdiggør studiet til normeret tid. Omvendt vil vi ikke dele lige så rundhåndet ud til dem, som synes, de har gevaldig god tid til at gøre deres uddannelse færdig, siger Sophie Løhde.
