De første ni måneder af 2015 sætter endnu en varmerekord
September blev den syvende måned i år, hvor der aldrig er blevet målt højere temperaturer.


 Efterhånden kommer det ikke som nogen overraskelse.
Med tre fjerdedele af 2015 bag os kan forskere nu fastslå, at de første ni måneder af i år har været de varmeste, der nogensinde er blevet målt på kloden.
Det samme gælder for september måned isoleret set, oplyser USA's Nationale Ocean- og Atmosfæriske Administration (NOAA).
Udviklingen peger dermed i retning af, at 2015 samlet set bliver endnu varmere end 2014, der er det år hidtil, hvor kviksølvet gennemsnitligt har bevæget sig længst op i termometrene på globalt plan.
Målingerne begyndte i 1880, og de nuværende temperaturer er altså de højeste målt i 135 år.
- De første ni måneder af året var også rekordvarme, konstaterer NOAA i sin månedlige rapport.
I alt har syv af årets ni første måneder sat historisk varmerekord.
Fra januar til september har den globale gennemsnitstemperatur ligget 0,85 grader over gennemsnittet for målingerne i 1900-tallet.
I september er der blevet målt usædvanlige høje temperaturer i det nordøstlige Afrika, i Mellemøsten, dele af Sydøstasien og i visse dele af Nord- og Sydamerika.
Også Norge har været ekstra varmt i historisk sammenhæng.
Omvendt har der været koldere end normalt i blandt andet Alaska og dele af Centralasien. Spanien, England og Wales er noteret for den koldeste september i omkring 20 år.
I resten af 2015 ventes vejrfænomenet El Niño at holde temperaturerne over gennemsnittet.
Videnskaben advarer om alvorlige konsekvenser i dette århundrede, hvis temperaturen som ventet fortsætter med at stige. Tætbefolkede områder bliver oversvømmet, når havene stiger, og ekstreme vejrfænomener bliver mere almindelige og vil true afgrøder.
I december holdes klimatopmødet COP21 i Paris, hvor stats- og regeringschefer fra hele verden efter fiaskoen i København i 2009 gør et nyt forsøg på at indgå aftaler, der kan bremse drivhuseffekten.
