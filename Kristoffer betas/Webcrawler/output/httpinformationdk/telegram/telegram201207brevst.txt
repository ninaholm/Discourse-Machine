Brevstemmere satte rekord ved seneste valg
Den store optælling af stemmerne fra folketingsvalget 2011 viser, at brevstemmerne satte rekord.


 Næsten hver 13. dansker valgte at blive væk fra valgstederne på selve valgdagen ved sidste års valg til Folketinget for i stedet at brevstemme.
Og det er rekordmange, viser den store officielle optælling, der altid laves i forbindelse med folketingsvalget. Den er netop offentliggjort for Økonomi- og Indenrigsministeriet på Danmarks Statistiks hjemmeside.
Den såkaldte brevstemmeprocent blev for hele landet 7,77 procent i 2011 mod 4,9 ved folketingsvalget i 2007.
Dermed er brevstemmeprocenten ved valget i 2011 det højeste for alle folketingsvalg i 40 år, viser rapporten. Den hidtidige rekord er fra 1994, hvor brevstemmeprocenten var på 5,31.
Procenten er steget markant i alle tre landsdele siden 2007-valget, og sidste år var det personer i de store byer, som tog stemmemetoden til sig.
Brevstemmeprocenten var således højst i Indre By i Københavns Storkreds, hvor 15,15 procent af de afgivne stemmer var brevstemmer. I hovedstaden som helhed var stemmeprocenten 9,63 procent mod 6,08 i 2007.
På Sjælland-Syddanmark var brevstemmeprocenten 7,00 mod 4,55 ved foregående valg. Brevstemmeprocenten var lavest i Midtjylland-Nordjylland med 6,96 mod 4,44 i 2007.
Det sted, hvor færrest brevstemte, var i Hedensted mellem Vejle og Horsens med 5,45 procent.
Den generelle stemmeprocent var steget en smule fra 86,6 procent i 2007 til 87,7 procent i 2011. Rudersdal opstillingskreds i Nordsjælland havde den højeste stemmeprocent på 92,5 procent.
Den laveste stemmeprocent var i Utterslevkredsen i København, hvor 81,4 procent af vælgerne stemte.
