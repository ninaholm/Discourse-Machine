Foldere får Nordkorea til at skyde mod Sydkorea.
Nordkorea har tilsyneladende affyret skud mod sin sydlige nabo, der har gengældt beskydningen.


 Nordkorea har fredag affyret riffelskud mod Sydkorea, oplyser det sydkoreanske nyhedsbureau Yonhap.
Den bekræfter det sydkoreanske forsvarsministerium. De første meldinger lød på, at nordkoreanerne havde affyret artilleri, men ifølge forsvarsministeriet er det ikke tilfældet.
 Sydkorea har besvaret ilden, men det står uklart, om hvorvidt der er eventuelle dræbte eller ødelæggelser.
Angiveligt sker beskydningen efter, at en aktivistgruppe på den sydkoreanske side af grænsen har sendt balloner med foldere ind over grænsen til Nordkorea.
Hændelsen sker samtidig med en stadig stigende undren over, hvor den nordkoreanske leder Kim Jong-un befinder sig. Diktatoren har ikke vist sig offentligt, siden han var til en koncert i hovedstaden Pyongyang den 3. september.
Fredag blev Kim Jong-un tilsyneladende væk fra et vigtigt jubilæum, der markerer 69-års-dagen for dannelsen af det regerende nordkoreanske arbejderparti.
Det er meget usædvanligt, at statslederen ikke dukker op til en så vigtig markering i det lukkede land. Siden han overtog magten efter sin far i 2011, har han hvert år deltaget i ceremonien.
Medier i både Nord- og Sydkorea har den seneste tid omtalt Kim Jong-uns helbred, efter at tv-optagelser har vist, at den nordkoreanske leder halter og støtter sig til en krykke.
