Nye angreb bringer dødstal i Gaza op på 324
Mindst 324 personer er nu blevet dræbt i konflikten mellem Israel og den palæstinensiske Hamas-bevægelse.


 Fire medlemmer af en enkelt familie blev lørdag dræbt ved et israelsk luftangreb i den nordlige del af Gazastriben, oplyser hospitalskilder i den palæstinensiske enklave.
En 25-årig kvinde blev også dræbt i Beit Hanoun, hvor også en anden person blev dræbt ved at separat israelsk angreb, hvorved i alt 324 er blevet dræbt under 12 dages væbnede konfrontationer i Gaza.
Tre israelere er blevet dræbt - en soldat og to civile.
 Ligene af fem palæstinensere blev tidligere lørdag gravet fri af murbrokkerne fra et hjem, der blev ødelagt ved et natligt israelsk luftangreb, oplyser hospitalskilder i Gazastriben. De dræbte blev fundet i et område øst for Khan Yunis.
Tidligere var syv andre blevet meldt ved luftangreb. Mange af de dræbte er ifølge FN civile - herunder kvinder og børn.
Angrebet natten til lørdag ramte en gruppe personer uden for en moské i den sydlige by Khan Yunis, og tre af de dræbte var angiveligt fra den samme familie, oplyser en beredskabstalsmand.
Den israelske militæroperation begyndte 8. juli med luftangreb mod palæstinensere, der affyrer raketter fra Gaza og ind over grænsen til Israel. Siden har Egypten forsøgt at agere mægler og finde frem til en våbenhvile i konflikten.
Torsdag valgte Israel dog af udvide sin mission med en landoffensiv. Det var i den forbindelse, at den første israelske soldat blev dræbt.
Israelerne går nu primært efter at ødelægge tunnelsystemer, der fører fra Gaza og under grænsen til Israel.
FN's generalsekretær, Ban Ki-moon, rejser lørdag til Mellemøsten for at forsøge at stoppe de gensidige angreb mellem israelere og palæstinensere.
Det primære formål med rejsen er at få stoppet kampene i Gazastriben for derefter at forsøge at få fredsprocessen tilbage på sporet i den mangeårige konflikt, der med jævne mellemrum blusser op.
Den seneste optrapning er sket, efter at tre israelske teenagere blev bortført på Vestbredden og senere fundet dræbt. Israel skød skylden på Hamas.
Efterfølgende blev en ung palæstinenser fundet dræbt i, hvad der hævdes at være hævn for de tre døde israelere.
