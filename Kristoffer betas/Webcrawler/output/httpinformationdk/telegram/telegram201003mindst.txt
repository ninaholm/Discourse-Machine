Mindst 57 dræbt af jordskælv i Tyrkiet
11 tyrkere blev natten til mandag dræbt i et jordskælv, der målte 6,0 på richterskalaen.


 Redningsfolk i det østlige Tyrkiet har indstillet eftersøgningen efter overlevende i ruinerne efter et kraftigt jordskælv, der tidligt mandag rystede en række landsbyer.
Mindst 57 mennesker meldes dræbt i skælvet, der målte 6,0 på richterskalaen. Heraf er fire børn.
Mange af de omkomne boede i landsbyen Okcular i provinsen Elazig, men også fem andre landsbyer i området er ramt. Alle byerne ligger nær jordskælvets epicenter.
Kort efter skælvet frygtede myndighederne, at mange lå begravet under murbrokkerne fra sammenstyrtede bygninger, mens mindst 60 sårede blev bragt på hospitalet.
Men efter otte timers eftersøgning afblæser myndighederne redningsarbejdet.
- Ifølge vores informationer er ingen længere begravet under murbrokkerne. Arbejdet er bragt til ende, siger en embedsmand.
Også provinsguvernøren, Muammer Erol, bekræfter, at ingen længere savnes. 
Rystelserne kunne også mærkes i de nærliggende provinser Bitlis og Diyarbakir, hvor folk flygtede ud på gaden for at tilbringe resten af natten under åben himmel.
Dødbringende jordskælv er hyppige i Tyrkiet. To kraftige skælv ramte i 1999 de tætbefolkede områder i den nordvestlige del af landet, hvilket kostede omkring 20.000 mennesker livet. 
