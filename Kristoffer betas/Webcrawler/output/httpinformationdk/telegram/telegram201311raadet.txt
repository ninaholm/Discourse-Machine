Rådet for Sikker Trafik: Stærekasser giver færre ulykker
Regeringen og Enhedslisten har besluttet at sætte stærekasser op på vejene. Det glæder interesseorganisation.


 I det kommende år vil bilister på landets veje blive mødt af skilte, der advarer dem om, at der hænger en stærekasse længere fremme.
Enhedslisten og regeringen er nemlig blevet enige om at sætte automatiske fartmålere, de såkaldte stærekasser, op på de danske veje.
Og den beslutning glæder Rådet for Sikker Trafik.
- Vi er af den klare overbevisning, at det vil have en positiv effekt på trafiksikkerheden, siger direktør Mogens Kjærgaard Møller.
I 2009 blev der opstillet 10 stærekasser som et forsøg på Sjælland. Forsøget blev evalueret i en rapport fra DTU.
Den konkluderede, at stærekasser gav et fald i gennemsnitshastigheden på 10-11 kilometer i timen på landeveje og 5-6 kilometer i timen i byerne.
- Og det betyder rigtig meget, om du kører med 50 eller 60 kilometer i timen, siger Mogens Kjærgaard Møller og fortsætter:
- Når man sætter hastigheden ned på strækninger, hvor der normalt sker mange ulykker, vil risikoen for, at der indtræffer en ulykke, være mindre. Og de ulykker, der sker, vil være mindre voldsomme.
Rapporten fra DTU vurderede desuden, at 500 stærekasser ville kunne forhindre mellem 11 og 16 procent af ulykkerne på vejene.
Ifølge direktøren viser internationale erfaringer, at der indtræffer mellem 20 og 25 procent færre ulykker på strækninger med stærekasser, fordi de får bilisterne til at sætte farten ned.
- Det er bestemt ikke et tal at kimse af, siger han.
Det er planen, at stærekasserne skal sættes op på udvalgte strækninger rundt om i landet i løbet af 2014 - og fra 2015 skal der så sættes stærekasser op i hele landet på permanent basis.
Omfanget samt de præcise placeringer arbejder Rigspolitiets Færdselsenhed i øjeblikket på at få på plads.
