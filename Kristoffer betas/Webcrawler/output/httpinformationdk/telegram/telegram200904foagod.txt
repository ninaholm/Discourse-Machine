FOA: Godt at ideologen kommer væk



 Forbundsformand for FOA, Dennis Kristensen, sætter stor pris på personen Claus Hjort Frederiksen, men alligevel ser han frem til, at regeringens chefideolog ikke længere skal være beskæftigelsesminister.
 - Det har været et problem for os, at arbejdsmarkedet var det sted, hvor de ideologiske slagsmål skulle udkæmpes. Så jeg glæder mig til, at vi bevæger os væk fra den rene ideologiske kampmark og over til en person, der er måske er mere præget af, at vi kan føre nogle saglige og faglige diskussioner om, hvordan vi skruer arbejdsmarkedet sammen i en tid med stigende ledighed og mangel på job, siger formanden for Fag Og Arbejde til Ritzau med henvisning til den nye beskæftigelsesminister Inger Støjberg.
 Han vurderer, at Finansministeriet passer bedre til den "ideologiske rorgænger" Claus Hjort Frederiksen.
 Og så glæder Dennis Kristensen sig over, at ligestilling nu flytter over i Beskæftigelsesministeriet, hvor det efter hans opfattelse hører naturligt hjemme.
 - Jeg er rigtig glad for, at ligestillingsområdet nu flyttes væk fra et superministerium, hvor det har været lavt prioriteret og ligget nede i bageste geled til nu at dukke op til overfladen. Og det er naturligt at lægge det sammen med beskæftigelsesområdet. Rigtig mange ligestillingsproblemer handler om arbejdsmarkedet, siger han.
 Han ser for sig, at ligestilling ikke kun kan handle om ligestilling mellem kønnene, men også kan komme til at handle om race, religion, seksuel orientering osv.
 Personen Inger Støjberg har Dennis Kristensen ikke noget stort kendskab til, men han forventer, at hun lydhør over for fagbevægelsen.
