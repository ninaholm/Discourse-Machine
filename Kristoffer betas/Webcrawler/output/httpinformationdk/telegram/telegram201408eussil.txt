EU's sildeboykot af Færøerne ophører onsdag
Færøerne må fange 40.000 ton sild resten af året, nu da sildestrid er bilagt. Aftalen skal dog genforhandles.


 Onsdag ophører de et år gamle sanktioner, der har forhindret færøske sildefiskere i at lægge til havn i EU-lande og dermed også Danmark.
Allerede i starten af juni blev parterne enige om at begrave stridsøksen i den langvarige sildekrig, og det er kun EU-formalia, der har gjort, at færingerne har måttet vente yderligere to måneder på formelt at få afsluttet sagen.
Det siger Færøernes lagmand, Kaj Leo Johannesen, til Ritzau.
- Aftalen skulle formaliseres nede i EU-systemet, så det er faktisk det, som har taget tid. Sagen har igen skullet gennem alle de relevante instanser, som er med til at etablere en boykot - denne gang bare den anden vej.
- Nu er det endelig formelt vedtaget, og så er vi glade for, at det her store slag er afsluttet for begge parters vedkommende på onsdag, siger lagmanden.
Konflikten skyldtes oprindeligt en påstand fra EU om, at Færøernes sildefiskeri ikke var bæredygtigt.
I resten af 2014 må Færøerne fange 40.000 ton sild. Den aftale skal genforhandles til efteråret, men Kaj Leo Johannesen forventer en større kvote til næste år, da han siger, at der er "absolut videnskabelige belæg" for, at den nye aftale kan blive noget større end 40.000 ton.
Lagmanden erkender, at der er en risiko for, at man igen ender i uenigheder, når man skal forhandle med EU, men han tror ikke på, at Færøerne bliver ramt af endnu en runde sanktioner.
- Man ved aldrig, om der opstår en konflikt, når man forhandler, selv om vi gerne vil være enige. Men det er meget usandsynligt, at det fører til boykot igen, for det må alle parter være enige om, ikke er den rigtige måde at gøre tingene på, siger Kaj Leo Johannesen.
 EU's kommissær for maritime anliggender og fiskeri, Maria Damanaki, siger i en pressemeddelelse, at hun håber, der nu er grundlag for en ny æra af samarbejde mellem Færøerne og EU.
Tirsdag rejser udenrigsminister Martin Lidegaard (R) til Færøerne for at diskutere den nu overståede konflikt med lagmand Kaj Leo Johannesen og det færøske lagtings udlandsudvalg.
- Jeg kommer til Færøerne den uge, hvor EU ophæver handelssanktionerne mod Færøerne efter silde-striden. Jeg er utroligt glad for, at striden nu er løst og for det samarbejde, der har været mellem Danmark og Færøerne i sagen, siger Martin Lidegaard i en skriftlig kommentar.
