Fiskekvoterne sænkes endnu engang i EU



 EU's landenes fiskeriministre er tirsdag blevet enige om at sænke hovedparten af fiskekvoterne for 2010.
 - Det er mig en glæde at meddele, at vi er enige om fiskekvoterne for 2010, siger Sveriges landbrugs- og fiskeriminister, Eskil Erlandsson, der ledte forhandlingerne i kraft af svenskernes EU-formandskab.
 Kvoterne for torsk, tunge og kuller nedsættes med mellem 20 og 25 procent i forhold til 2009-niveauet. Til gengæld må de europæiske fiskere næste år fange 15 procent flere kulmuler.
 - Selvom det har været nødvendigt med mange reduktioner, så har vi forsøgt at mindske den kortsigtede byrde på fiskeriet, siger EU-kommissær for fiskeri og maritime anliggender, Joe Borg. 
 Ministrene har delvist fjernet et forbud mod ansjosfiskeri i Biscayabugten ud for Spanien og Frankrig. Efter ønske fra netop de to lande må der fanges 7000 ton ansjoser fra starten af 2010. Bestanden af den lille fisk er blevet større efter flere års totalforbud.
 Selvom mange arter stadig fanges i et uholdbart stort antal, siger Joe Borg, at overfiskeriet er på vej nedad og vil være udfaset i 2015.
 Aftalen, der blev indgået tirsdag, er midlertidig, indtil der er indgået en aftale med Norge om fiskeriet i Nordsøen. EU er uenige med nordmændene om kvoterne for makrelfiskeriet. 

