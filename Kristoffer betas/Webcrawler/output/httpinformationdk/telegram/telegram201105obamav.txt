Obama vil ikke vise fotos af død bin Laden
Præsident Obama har besluttet, at billederne af den dræbte al-Qaeda-leder ikke skal offentliggøres.


 Verden får ikke billederne af den dræbte terrorchef Osama bin Laden at se, oplyser Det Hvide Hus.
- Præsidenten har besluttet ikke at offentliggøre fotos af den afdøde Osama bin Laden, siger talsmand Jay Carney.
Præsident Barack Obama mener, at billederne af Osama bin Ladens blodige ansigt ikke vil være tilstrækkeligt til at overbevise de skeptikere, der stadig tvivler på, om terrorlederen er død.
Derimod kan det forårsage øget vrede blandt visse grupper af muslimer og dermed udgøre en sikkerhedstrussel for amerikanske soldater.
I et interview med CBS' legendariske nyhedsprogram "60 Minutes" siger Obama, at han "ikke vil offentliggøre post-mortem billeder af Osama bin Laden, der er taget for at bevise, at han er død".
Obama understreger i programmet, at det er vigtigt at forhindre, at billeder, der kan virke som "provokation eller propagandaværktøj", kommer i omløb.
- Sådan er vi ikke. Vi fremlægger ikke disse ting som trofæer, tilføjer præsidenten.
Interviewet sendes på amerikansk tv søndag.
Flere amerikanske politikere har set billeder af den dræbte terrorleder, heriblandt formanden for efterretningsudvalget i Repræsentanternes Hus, Mike Rogers.
Billederne er beskrevet som "grusomme" og viser angiveligt bin Laden med skudsår i ansigtet.
Mike Rogers frygter, at det vil bringe amerikanske soldaters liv i fare, hvis billederne offentliggøres.
- Forestil jer, hvordan amerikanerne ville reagere, hvis al-Qaeda dræbte en af vores soldater eller militære ledere og lagde billeder af liget på internettet, siger han.
- Osama bin Laden er ikke et trofæ. Han er død, og lad os nu fokusere på at fortsætte kampen, indtil al-Qaeda er udryddet.
