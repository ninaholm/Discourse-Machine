Klimaminister kvitterer for V's kovending
V accepterer regeringens økonomiske ramme for et energiforlig. Klimaministeren er forståelig nok tilfreds.


 Klima- og energiminister Martin Lidegaard (R) mener, at det lysner for en bred politisk aftale om den fremtidige energipolitik.
Optimismen skyldes, at Venstre nu accepterer ministerens foreslåede økonomiske ramme for et nyt energiforlig.
Det tidligere regeringsparti vendte ellers så sent som fredag tommelfingeren nedad over for klima- og energiministers seneste ramme på 3,9 milliarder kroner.
- Jeg noterer mig, at både Venstre og De Konservative er i bevægelse, og at vi nærmer os en fælles forståelse af den økonomiske ramme og derfor kan komme i gang med substansforhandlingerne, siger Martin Lidegaard og fortsætter:
- Det vil jeg gerne kvittere for. Det er jeg glad for.
Venstre har dog stadig en række såkaldte centrale krav til de videre forhandlinger:
Regningen skal være mindre for husstande med oliefyr. Der skal være penge i kassen, før de bliver brugt på den ene af de planlagte havvindmølleparker, og der skal regnes på, hvilken park det bedst kan betale sig at bygge først.
- Jeg har også noteret mig, at begge partier har en række ønsker til den kommende aftale, og det har vi selvfølgelig også skrevet ned, siger Martin Lidegaard.
- Men det egner sig nok mest til forhandlingslokalerne og ikke til medierne. Når man sidder og skal kigge hinanden i øjnene over forhandlingsbordet, så skal der ikke være for meget om det i pressen, siger klima- og energiministeren.
Den samme besked lyder til Enhedslisten, som har kritiseret, at det seneste energiudspil - i forhold til den tidligere VK-regerings udspil - øger regningen for forbrugerne og sænker den for virksomhederne.
- Alle slipper billigere end i vores oprindelige udspil.
- Men ellers har jeg også noteret mig Enhedslistens udmelding, og vi sætter os også til forhandlingsbordet sammen med Enhedslisten og vi kigger på alle de meldinger, som der er kommet - og tager den derfra, siger Martin Lidegaard.
