S-bagland kræver rent bord fra Thorning
Helle Thorning-Schmidt skal komme med et svar og få lukket en irriterende sag. Det er udmeldingen fra en række kredsformænd, som Ritzau har talt med.


 Hun har baglandets støtte. Men når Helle Thorning-Schmidt lander i Københavns lufthavn 17.15, skal hun komme med en god forklaring og få lukket en irriterende sag. 
Det er udmeldingen fra en række kredsformænd, som Ritzau har talt med om Helle Thorning-Schmidts afgivelse af - med hendes egne ord- "upræcise" oplysninger til justitsministeriet. 
Jimmy Fruergaard, kredsformand i Esbjerg Bykreds kalder sagen kedelig og belastende, når der nu ikke er så lang tid til et valg.
- Den er bare ikke god. Det er ikke godt nok. Min tillid til hende er dog ikke svækket. Endnu da. Det kan komme, hvis der kommer mere frem, siger Jimmy Fruergaard.
- Spil nu 100 procent ærligt ud og så lad os få alt på bordet. Vi kan ikke leve med, hvis der eventuelt er mere, der hænger og flagrer, siger han.
Formand Inge Skjoldager Henriksen fra Brønderslevkredsen støtter sin partiformand, men er træt af at personsager som denne skal fjerne fokus fra politikken.

 - Når man er politiker, skal man selvfølgelig have man rent mel og ren røv, siger hun.

- Hvis det er en forglemmelse, er det selvfølgelig dumt og irriterende, men jeg håber, der er en fornuftig forklaring. Det har jeg ikke fået endnu, men det går jeg ud fra, at jeg får, siger Inge Skjoldager Henriksen.

Den forklaring venter Ib Skov Pedersen, formand i Middelfartkredsen, også på.

- Nu vil jeg afvente og se sagens udvikling, men der er forsat fuld opbakning her fra, understreger kredsformanden, der dermed har samme indstilling som sin kollega fra Århus Østkreds, Tanja Kanne Wadsholt.

- Når hun kommer tilbage, vil jeg høre, hvad hun har at sige til det. Så længe vi ikke har flere oplysninger, har jeg ikke nogen holdning til det, siger hun.

Andre mener dog, at der ikke er noget som helst at udsætte på den Socialdemokratiske formand.

- Jeg synes, Helle gør det helt rigtigt i den her situation og får gjort op med de misforståelser og fejl, hun har begået, siger Jan Anker, der er formand i Ballerupkredsen.
