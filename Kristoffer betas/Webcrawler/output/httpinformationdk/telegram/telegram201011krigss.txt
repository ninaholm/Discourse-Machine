Krigsskib beskytter OL-deltagere i London
Storbritannien er klar til at fragte et krigsskib til London for at styrke sikkerheden ved de olympiske lege.


 Når London i 2012 skal være vært for de olympiske lege, må der ikke slækkes på sikkerheden. Derfor har Storbritannien planer om at ruste sig med et hurtigtgående krigsskib, en såkaldt type 45 destroyer, for at øge sikkerheden. Det meddeler landets forsvarsministerium.
- Vi har selv kapaciteten i orden til at udføre den nødvendige sikkerhed til de olympiske lege, og dertil også en type 45 destroyer, hvis vi skønner, der er brug for det, siger en talsmand fra forsvarsministeriet.
Storbritanniens flåde har to af disse destroyere, som er udstyret med antiluftskyts og kan huse op til 60 marinesoldater.
USA har tidligere tilbudt at sende et krigsskib til London for at styrke sikkerheden omkring den store sportsbegivenhed, men Storbritannien melder nu nu, at landet selv kan klare sig med sin egen royale flåde. 
Den amerikanske avis Mail on Sunday har skrevet og spekuleret i, at Storbritannien angiveligt skulle have afvist den hjælpende hånd fra USA, fordi det ville få landet til at virke svagt. Formodningerne er dog blevet kaldt unøjagtig af en amerikansk kilde.
Ifølge de britiske medier løber udgifterne til at dække sikkerheden under de olympiske lege op på omkring 1,5 milliarder pund, hvilket svarer til cirka 12,8 milliarder kroner. Det er tre gange større, end hvad man tidligere havde budgetteret med.
