Blodig vold i Somalia koster civile livet
Voldsomme kampe mellem islamister og regeringsstyrker i Somalias hovedstad, Mogadishu, koster 31 civile livet. 93 andre er blevet såret under to dages kampe.


 31 civile er blevet dræbt under to dages heftige kampe i Somalias hovedstad, Mogadishu.
- Kampene er de værste i flere måneder, og mange civile er blevet dræbt. Vore lægehold har bjærget 31 lig, mens 93 andre er blevet såret. De fleste ofre blev dræbt, da deres huse blev ramt af tungt artilleri, siger Ali Muse, der er leder af Mogadishus ambulanceservice.
De voldsomme kampe mellem regeringsstyrker og islamiske oprørere fandt sted, da regeringsstyrkerne støttet af fredsbevarende styrker fra Den Afrikanske Union (AU) torsdag lancerede en offensiv i et forsøg på at generobre de stillinger, som islamisterne havde indtaget under kampe tidligere på ugen.
Indbyggere i Mogadishu udtrykte chok over, hvor voldsomme kampene var.
- Det var en katastrofe. Jeg har aldrig tidligere set over 10 mennesker blive dræbt på et sted som et resultat af en artillerieksplosion, siger vidnet Mohamed Yara.
