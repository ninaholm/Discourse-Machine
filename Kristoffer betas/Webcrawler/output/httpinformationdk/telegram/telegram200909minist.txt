Minister går til kamp mod sneen



 Det samlede forbrug af hårde stoffer er stagneret siden år 2000. Alligevel er kokain, eller sne som det kaldes i folkemunde, nu så udbredt, at det kan betragtes som både de unges og narkomaners foretrukne narkotikum. Det bekymrer sundhedsminister Jakob Axel Nielsen (K), som tirsdag har samlet et hurtigtarbejdende panel, der skal rådgive ham. 
 - Pressen har konfronteret mig med det stigende kokainmisbrug og i stedet for bare at vise tilfældig aktion, så besluttede jeg mig for at indkalde en bred kreds af eksperter, der har snitflader ind til misbrugsproblemerne. De skal belyse problemernes omfang, og hvad man kan gøre ved det, siger Jakob Axel Nielsen.
 Formålet er ifølge ministeren, at eksperterne til januar skal fremlægge en slagplan, som klæder ministeren på til at tackle misbrugernes problemer. Han mener, at misbrugerne skal have hjælp til såvel at komme ud af misbruget, som til at få forbedret deres levevilkår under deres misbrug.
 Ekspertpanelet tæller foruden myndighedspersoner flere behandlere, heriblandt en overlæge og flere socialarbejdere.
 Sidste år beslaglagde politiet godt 56 kilo kokain fordelt over 1858 beslaglæggelser.
