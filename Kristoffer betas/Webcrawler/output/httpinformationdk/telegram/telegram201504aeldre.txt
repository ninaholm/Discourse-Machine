Ældresagen: Giv seniorer lyst til at arbejde et år mere
Der er andre måder at få folk til at arbejde end at fremrykke pensionsalderen, mener Ældresagen.


 Man skal ikke fremrykke en stigning i pensionsalderen med et snuptag.
Det er meldingen fra Ældresagen, efter at De Radikales leder, Morten Østergaard, har meldt ud, at en hævning af pensionsalderen til 68 år allerede bør ske i 2025.
Det er fem år før det, der lige nu er lagt op til i Tilbagetrækningsreformen fra 2011.
- Hvis man laver fremrykning en gang til, så ved folk ikke, hvad de har at planlægge efter, siger Jens Højgaard, souschef i Ældresagen.
Han tror, at ny tvivl om pensionsalderen vil skade seniorernes økonomi, fordi pensionsalderen er pejlemærket, de fleste planlægger mange år i forvejen.
De Radikale kommer med sit forslag i lyset af en stadig stigende levealder.
Og Jens Højgaard anerkender også, at der kommer et stigende behov i dansk økonomi for, at flere bliver længere tid på arbejdsmarkedet, i takt med at levealderen stiger.
Alligevel mener han ikke, at politikerne skal tvinge de seniorer, der allerede er lavet en bred politisk aftale for, til at blive et år længere i arbejde.
- Man behøver jo ikke at hæve pensionsalderen, der er andre måder at få folk til at arbejde på.
- Det er først lige for nylig, man er begyndt at hæve efterlønsalderen, alligevel er antallet af folk, der går på efterløn faldet voldsomt i mange år, siger Jens Højgaard.
I stedet forslår Ældresagen, at der gøres langt mere for at gøre det attraktivt for de ældre at blive længere tid i virksomhederne.
Og så skal de danske virksomheder være mindre kræsne med deres ansøgere og vælge de ældre kræfter til, når der slås stillinger op i virksomhederne.
