Egypten svinger pisk over racistisk og svigtende Europa
Debat om migranter i EU præges af racisme, som fører til ekstremisme og skaber mere migration, mener minister.


 Hvis Europas ledere havde troet, at en pose penge og politiske løfter var nok til at stoppe den illegale migration fra Afrika, må de tro om.
Flere afrikanske lande langer ud efter Europa, og Egypten mener, at europæerne bærer en betydelig del af skylden for den flygtningekrise, der bekymrer hele kontinentet.
- For at være helt ærlig er vi ikke tilfredse med det internationale samfunds kamp mod terror. Vi må konfrontere terrorisme på en mere koordineret facon, siger Egyptens udenrigsminister, Sameh Hassan Shoukry.
Under sin tale til europæiske og afrikanske regeringschefer, ministre og præsidenter på Malta i forbindelse med et topmøde mellem de to kontinenter lagde udenrigsministeren vægt på, at den aktuelle flygtningekrise til dels er udløst af terrorisme.
 - Egypten har længe advaret mod konsekvenserne af ikke at støtte den legitime regering i Libyen og dens forsøg på at slå terrorismen ned, siger Shoukry.
Den egyptiske minister mener også, at strømmen af flygtninge i EU-lande har ført til en debat, der avler yderligere ekstremisme.
- Vi har med stor bekymring noteret os, hvordan debatten om ulovlig migration giver liv til racisme, xenofobi og islamofobi, og det fører igen til religiøs og etnisk ekstremisme.
Løsningen er, hvis man skal acceptere Egyptens udlægning, ikke så ligetil. Man skal "udrydde fattigdom, udviklede landene, sende bistand, skabe handelsforbindelser og investere".
- Ingen politisk retorik kan stoppe denne folkebevægelse, siger Sameh Hassan Shoukry.
Egypten kommer med en direkte appel til Europa om at sende flere penge til at hjælpe med at håndtere de mange flygtninge, som det nordafrikanske land har taget imod.
- Vi huser fem millioner mennesker i Egypten, herunder 350.000 syrere, som modtager samme offentlige ydelser som egyptere - specielt uddannelse og sundhedshjælp.
- Det er en stor byrde på Egyptens økonomi, og vi forventer - og opfordrer - de udviklede lande til at tage en del af denne byrde, siger udenrigsministeren.
