DMI: Sneen rammer Danmark tre gange på fire dage
Falck opfordrer folk til at følge med i vejrudsigten de næste dage, da DMI har lovet op til 20 centimeter sne.


 Ifølge kalenderen er der forår. Men ifølge vejrudsigten må vi vente på varme og sol lidt endnu.
I løbet af de næste fire dage vil sneen nemlig falde i det danske land hele tre gange. Og der er ikke tale om småbyger.
- Der kommer tre forskellige snevejr. Først et lørdag, og så igen mandag, samt et kraftigere snevejr tirsdag, siger vagtchefen ved DMI, Steen Rasmussen, til Ritzau.
DMI regner med, at der falder mellem to og otte centimeter sne lørdag. Og det rammer hele landet bortset fra Bornholm. Jylland og Fyn får de første byger, mens Sjælland kan se frem til at få de sidste snefnug lørdag aften.
Efter midnat skulle det dog gerne holde op igen. Og så har danskerne trukket frinummer indtil natten til mandag, hvor endnu et snevejr rammer og øger de allerede to til otte centimeter sne med yderligere fem til 10 centimeter.
Og forhåbentlig vil danskerne til den tid være godt rustet til stormen, der rammer tirsdag.
- Natten til tirsdag kommer der endnu et snevejr, der ser ud til at blive en del kraftigere end de første to.
- Det bliver væsentligt større nedbørsmængder. Vi forventer, at vi nok kommer over de 20 centimeter. Og det kan godt give trafikale problemer, siger Steen Rasmussen.
Det er ikke kun DMI, der er opmærksom på de næste dage med snevejr. Også hos Falck har man et ekstra øje på vejrudsigten.
- Vi forbereder os på det værste og håber på det bedste. Og ligesom alle andre danskere følger vi vejrudsigten intenst. Og hvis det skulle blive nødvendigt, så har vi mulighed for at kalde ekstra mandskab ind, siger pressechefen ved Falck, Mikkel Andreas Beck, til Ritzau.
- Vi opfordrer folk til at se vejrudsigten og tage bestik af situationen ved at følge med i medierne. Hvis der advares imod at køre ud så bliv hjemme, tilføjer han.
Men hvis man skal ud og køre, så anbefaler Falck, at tager en skovl med, måske noget varmt at drikke og selvfølgelig en fuldt optanket mobiltelefon.
