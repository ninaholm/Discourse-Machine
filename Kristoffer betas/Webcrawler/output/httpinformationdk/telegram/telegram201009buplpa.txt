Bupl: Pædagoger er skræmte til at tie
Ifølge Bupl tør pædagoger ikke fortælle forældre om besparelser. Bupl-formanden har dog selv set bannerne på de københavnske institutioner.


 Danske pædagoger er skræmt fra at fortælle forældrene om konsekvenserne af besparelserne på daginstitutionsområdet.
Sådan lyder påstanden fra pædagogorganisationen Bupl, der blandt andet henviser til en undersøgelse fra Bupl's paraplyorganisation, FTF.
Her svarer 52 procent af 411 adspurgte pædagoger, at de mener, at det kan "få negative konsekvenser" for dem, hvis de udtaler sig "om visse forhold" på arbejdspladsen.
Påstanden fra Bupl, som formand Henning Pedersen, kalder "stærkt bekymrende", kommer samtidig med, at københavnske institutioner er præget af plakater og bannere, der protesterer mod besparelser. 
Henning Pedersen erkender da også, at der bør være en grænse.
Spørgsmål: Henning Pedersen, synes du, det er i orden, når pædagogerne hænger bannere op i børnehaven og går med t-shirts, der kritiserer besparelserne?
- Det kommer lidt an på, hvilken karakter det har, for det er jo en kommunal ejendom. Men hvis man plastrer institutionen til med plakater, overskrider man da en grænse.
Spørgsmål: En del københavnske institutioner er for tiden plastret til med netop bannere og plakater. I en stor institution har forældrene på sedler fra pædagogerne fået at vide, at det er "uacceptabelt" og "pinligt", at de ikke har deltaget i en bestemt demonstration mod besparelser. Synes du, pædagogerne så virker voldsomt skræmte?
- Man ser måske lidt anderledes på det i de store byer. Når jeg går rundt, kan jeg jo da også godt se, at der er plakater på institutionerne. Men det må jo så betyde, at forvaltningen accepterer det.
Spørgsmål: Kan man forestille sig, at der lige så vel kan være forældre, der er skræmt fra at sige deres mening, hvis de er uenige med pædagogforeningerne?
- Man kan forestille sig så meget, så det vil jeg da ikke udelukke. Men det håber jeg da ikke, siger Henning Pedersen.
