EU: Klarere linjer til fly og passagerer
Der skal ryddes op i reglerne for forsinkede og aflyste fly i EU. Kommissionen lover mere logik og rimelighed


 Det skal ikke længere være nok for et luftfartsselskab bare at fortælle passagererne, at flyet er forsinket. De skal også fortælle hvorfor.
Og det er heller ikke i orden, at man ikke kan bruge hjemrejsen på en allerede betalt returbillet, bare fordi man ikke brugte udrejsen.
Til gengæld skal der også være nye og klarere grænser for, hvor meget luftfartsselskaberne kan stilles til ansvar og skulle bøde for, når for eksempel en sky med vulkansk aske i dagevis gør det umuligt for dem at komme på vingerne.
Det er blot et par af elementerne i det forslag, EU-Kommissionen kommer med onsdag til en justering af de otte år gamle regler om flypassagerers rettigheder.
Kommissionens forslag er blevet til, efter at man har lyttet til indvendinger fra både passagerer og luftfartsselskaberne. Og efter at man har konstateret, at en række domme ved EU-Domstolen har afsløret stor tvivl om, hvad der egentlig gælder.
Ifølge kommissionen har det ved en undersøgelse i Tyskland, Danmark og Storbritannien for eksempel vist sig, at kun 75 procent af passagerer, der bliver forsinket eller hvis fly bliver aflyst, får det lovpligtige tilbud om at blive ombooket til deres destination.
Samme undersøgelse viser, at kun halvdelen af passagererne har fået tilbudt mad, forfriskninger og en seng at sove i, i situationer hvor de har ret til det.
Og helt galt ser det ud med udbetalingen af erstatninger. I Danmark er det mindre end fire procent af de passagerer, hvis fly bliver forsinket eller aflyst, der får den erstatning, de faktisk har ret til.
EU-Kommissionens forslag skal efter præsentationen onsdag forhandles med medlemslandene og EU-Parlamentet med henblik på, at de nye, mindre tvetydige regler kan træde i kraft i løbet af et par år.
Reglerne skal gælde for alle luftfartsselskaber i EU og desuden også for fly fra ikke-europæiske selskaber, der letter fra en lufthavn inden for EU.
