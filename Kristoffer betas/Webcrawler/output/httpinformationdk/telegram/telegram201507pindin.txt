Pind: Indsatsgruppe skal granske sager om Syriens-krigere
Den nye justitsminister vil have endevendt alle sager om Syriens-krigere i et forsøg på retsforfølgelse.


 De 115 sager om danske statsborgere, der er draget til Syrien for at deltage i den syriske borgerkrig, skal endevendes af en indsatsgruppe nedsat af justitsminister Søren Pind (V).
Han håber, at udvalget finder en måde at retsforfølge så mange som muligt.
- Formålet med den her gruppe er at ryste posen og se, om nogle af dem, der har været af sted, kan retsforfølges i forhold til alle aspekter af straffeloven - inklusiv landsforræderi-paragrafferne, siger han til Ritzau.
Søren Pinds forgænger på justitsministerposten, Mette Frederiksen (S), har tidligere givet udtryk for, at det er svært for anklagemyndigheden at løfte bevisbyrden for forbrydelser begået i en krigszone mange kilometer fra Danmark.
Den nye minister vil i første omgang ikke ændre på lovgrundlaget, og indsatsgruppen får derfor ikke andre vilkår, end der hidtil har eksisteret.
- Jeg er udmærket klar over, at det kan være bevismæssige svære opgaver. Det er ikke sådan, at den her indsats skal gøre det nemmere at bevise. Det er ikke en svækkelse af retssikkerheden, forsikrer Søren Pind
Spørgsmål: Anklagemyndigheden har forsøgt at rejse anklager, men måtte give fortabt. Underkender du ikke det arbejde?
- Jeg lægger det maksimale pres, jeg kan tillade mig, uden at det bliver misbrug af den myndighed, jeg har. Jeg underkender ingens arbejde. Men jeg beder myndighederne kigge hele vejen rundt, siger han.
- Jeg forventer mig nogle resultater.
Den nye justitsminister varsler, at regeringen senere på sommeren vil fremsætte et lovforslag, der ændrer lovgrundlaget for at retsforfølge såkaldte Syriens-krigere.
- Vi kommer til at gennemføre skærpelser og en klargøring af for eksempel landsforræderiparagrafferne. Det har Straffelovrådet foreslået, siger Søren Pind.
Spørgsmål: Kunne en af de fremtidige lovændringer være et indrejseforbud til Syrien?
- Jeg vil ikke udelukke nogen midler.
