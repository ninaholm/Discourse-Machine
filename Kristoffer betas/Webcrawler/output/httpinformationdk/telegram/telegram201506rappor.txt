Rapport: Rusland har øvet sig i at invadere Bornholm
Militærøvelse med 33.000 personer gik ifølge amerikansk rapport blandt andet ud på at indtage solskinsøen.


 Russisk militær har angiveligt øvet sig på en invasion af Bornholm samt områder i Norge, Sverige og Finland.
Oplysningen fremgår af en amerikansk rapport om sikkerhedssituationen i Norden, Baltikum og Polen.
Ifølge rapporten - "The Coming Storm" fra tænketanken Cepa - har russiske styrker gennemført flere krigsøvelser den seneste tid, og under en af disse øvede soldaterne sig i en landgang på Bornholm, det nordlige Norge, finske Åland samt Gotland i Sverige.
33.000 russiske militærfolk deltog ifølge sikkerhedsekspert Edward Lucas fra Cepa i øvelsen, som fandt sted i marts.
Baggrunden for militærøvelsen var et tænkt vestligt forsøg på at skabe et folkeligt oprør i Moskva.
Hvis russiske soldater, som modsvar på en sådan opstand i den russiske hovedstad, kunne formå at indtage blandt andet Bornholm, ville det ifølge Edward Lucas være umuligt for NATO-allierede at sikre de baltiske stater.
Det er uklart, hvilken øvelse den amerikanske rapport henviser til, men den russiske flåde holdt i marts en stor øvelse i Det Nordlige Ishav tæt på den norske havgrænse, skriver det norske nyhedsbureau NTB.
Norges forsvarsminister, Ine Eriksen Søreide, understreger, at regeringen har fuldt overblik over andre landes militære aktiviteter i nærheden af Norge.
- Vi følger udviklingen i vores nærområder tæt, skriver hun i en skriftlig udtalelse til NTB.
Hun påpeger, at rapporten er lavet af en amerikansk tænketank, og at den må stå for deres regning, men hun lægger ikke skjul på, at Norge har registreret en øget russisk militæraktivitet.
- Som jeg har påpeget flere gange, ser vi en øget kompleksitet i russiske øvelsesmønstre i vores nærområder, siger hun.
Edward Lucas anser det dog for højst usandsynligt med en krig mellem Rusland og de baltiske eller nordiske lande.
Af en sikkerhedsvurdering fra Forsvarets Efterretningstjeneste i efteråret 2014 fremgik det ifølge Jyllands-Posten, at russiske militærfly i forbindelse med en stor øvelse i Østersøen i juni samme år "simulerede missilangreb" mod Bornholm i form af dyk i lav højde mod øen.
