Bowie mindes ved privat familieceremoni
Den afdøde musiker David Bowie bliver æret med en privat mindehøjtidelighed uden pressen.


 Familien til den afdøde rocklegende David Bowie, vil ære Bowies minde med en privat mindehøjtidelighed, skriver AFP.
- David Bowies familie planlægger lige nu en privat ceremoni for at ære mindet om deres elskede husbond, far og ven, står der på David Bowies officielle Facebook side torsdag, skriver AFP.
Bowie blev 69 år og døde søndag efter 18 måneders kamp mod kræft.
Interessen omkring Bowies død har været enorm, og verden over har fans sørget over sangerens død.
- Vi er overvældede og taknemmelige for kærligheden og støtten, som er vist verden over, lyder det fra Bowies familie på Facebook, hvor de også beder om, "at deres privatliv respekteres på i følsomme tid".
Ligesom få mennesker kendte til Bowies kræftsygdom, har det også været sparsomt med oplysninger om arrangementerne efter hans død.
Den britiske avis Daily Mirror har skrevet, at sangeren skulle være blevet kremeret i New York kort efter sin død, men Bowies familie har afvist at kommentere eller bekræfte oplysningerne.
 Bowies sidste album "Blackstar" blev udgivet på Bowies 69-års fødselsdag fredag og er på vej til at blive det bedst sælgende album i USA, hvilket ingen af hans mange tidligere album nogensinde har præsteret.
Torsdag oplyser firmaet Vevo, der distribuerer pladeselskabernes musikvideoer på YouTube og andre platforme, desuden, at Bowies musikvideoer har sat rekord.
Mandag fik hans musikvideoer 51 millioner visninger, hvilket er det højeste antal visninger for en artist på en enkelt dag.
Den mest sete Bowie-video er sangen "Lazarus", der er fra hans sidste album "Blackstar".
David Bowie, der var døbt David Robert Jones, blev født 8. januar 1947 i London.
Han var med i adskillige forskellige bands, inden han fik en kontrakt hos Mercury Records, som udgav hans album "Man of Words", "Man of Music" i 1969, hvorpå der var nummeret "Space Oddity".
 Bowies store gennembrud kom i 1972 med "The Rise and Fall of Ziggy Stardust and the Spiders From Mars".
