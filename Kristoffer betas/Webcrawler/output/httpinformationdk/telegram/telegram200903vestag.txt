Vestager: Vi er ikke i rød blok



 Siden regeringen og Dansk Folkeparti i begyndelsen af marts blev enige om en omfattende skattereform, er Det Radikale Venstre af pressen og senest af beskæftigelsesminister Claus Hjort Frederiksen (V) blevet placeret entydigt i den røde blok. Men sådan ser partileder Margrethe Vestager det ikke.
 - Vi er ikke entydigt i rød blok. Vi er i opposition, men det gør os ikke til et rødt parti. Vores mål er at vælte den nuværende regering og i øvrigt pege på Helle Thorning-Schmidt som statsminister, siger hun til Ritzau og kalder til gengæld ønsket om en ny S-ledet regering for "helt entydigt".
 Hun svarer dog ikke klart på, om De Radikale faktisk ønsker et tættere samarbejde i oppositionen, eller om det er tvunget af omstændighederne. Og hun vil ikke forholde sig til, om De Radikale kunne finde på at pege til borgerlig side, hvis det skulle glippe med en S-ledet regering med Helle Thorning-Schmidt i spidsen efter et valg.
 - Det er et fuldstændig hypotetisk spørgsmål, siger hun.
 Spørgsmål: Jeg tror godt, at Villy Søvndal (SF's formand, red.) ville kunne svare på det samme spørgsmål?
 - Det er noget hypoteseri. Vi har et mål, og det er at vælte den nuværende regering.
