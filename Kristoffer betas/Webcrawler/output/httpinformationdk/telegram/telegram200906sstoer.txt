S: Større åbenhed og mere kontrol med PET



 Står det til Socialdemokraterne, er PET-kommissionen den sidste kommission, der får lov til at bruge over 10 år på sit arbejde. 
 - Selv om kommissionens arbejdsbetingelser har været vanskelige, har det taget alt, alt, alt for lang tid, siger det socialdemokratiske medlem af Folketingets kontroludvalg med efterretningstjenesterne, Morten Bødskov. 
 Han vil have mere snor i kommissioner i fremtiden.
 - Vi må lære af processen. Når vi nedsætter kommissioner fremover, må vi diskutere en rimelig deadline for arbejdet, siger Morten Bødskov til Ritzau.
 I sin rapport, der blev offentliggjort i dag, frikender PET-kommissionen stort set PET's arbejde, selv om det også fremgår, at PET i en årrække overskred de rammer for overvågning af borgerne, der var fastslået i en regeringserklæring fra 1968, som forbød registrering på grund af lovlig politisk virksomhed. Det fremgår også, at skiftende regeringer, herunder socialdemokratiske, kendte til PET's praksis.
 Morten Bødskov mener, at PET-kommissionens rapport rejser spørgsmålet om, hvordan kontrollen med efterretningstjenesternes arbejde kan forstærkes.
 - Vi kan se, at der i en periode var en kutyme, hvor man omgik Wamberg-udvalgets ønske om indsigt. Derfor vil vi på et møde i august bede justitsminister Brian Mikkelsen (K) om at redegøre for, hvordan han vil sikre mere åbenhed og kontrol, siger Bødskov.
 Når det såkaldte Wendler Petersen-udvalg til efteråret præsenterer sine forslag til bedre parlamentarisk kontrol med PET og Forsvarets Efterretningstjeneste (FE), skal der hurtigst muligt lovgives om forstærket kontrol.
 - Vi må skele til landene omkring os. Sandheden er, at vi er langt bagefter, siger Morten Bødskov. 
 Mødet med Brian Mikkelsen skal handle om alle de spørgsmål, som PET-rapporten rejser, herunder om der er brug for yderligere undersøgelser af PET's viden om Blekingegadebanden, siger Morten Bødskov. 
