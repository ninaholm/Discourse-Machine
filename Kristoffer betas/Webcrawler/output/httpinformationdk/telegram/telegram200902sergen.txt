Sergent fængslet for våbenrøveri



 En 26-årig sergent blev i dag fængslet til den 5. marts ved Retten i Næstved for meddelagtighed i våbenrøveriet på Antvorskov Kaserne den 4. januar. 
 Grundlovsforhøret blev holdt for såkaldt dobbeltlukkede døre. Det vides derfor ikke, hvordan manden stiller sig til sigtelsen, eller hvad han i øvrigt har forklaret. 
 Men sergenten kærede fængslingen til landsretten, hvilket indikerer, at han nægter.
 Den 26-årige skal tilbringe de første to uger af varetægtsfængslingen i isolation, bestemte dommeren. Sergenten blev anholdt i fredags i Kosovo, hvor han netop var blevet udstationeret, og dagen efter fløjet til Danmark og sat i arresten. 
 Sergenten har tidligere været ansat på Antvorskov Kaserne og har ifølge mistanken brugt sin insiderviden til at planlægge røveriet. 
 I forvejen sidder fem fængslet for røveriet, hvor der blev røvet en stor mængde våben, som var beregnet for de danske styrker i Afghanistan. 
 Kun omkring halvdelen af våbnene er dukket op.

