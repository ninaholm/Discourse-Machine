Far imod bortadoption til Madonna



 Højesteretten i Malawi tager mandag fat på appelsagen, hvor den amerikanske popdronning Madonna forsøger at få omstødt en tidligere afgørelse, der siger nej til, at hun kan adoptere den treårige malawiske pige Chifundo Mercy James.
 Står det til pigens far, bliver adoptionen ikke til noget.
 - Jeg vil tage mig af hende, og jeg er i stand til at tage mig af min baby, siger faderen James Kambewa i et interview med den amerikanske tv-station CBS News.
 - Mercy, hun er malawisk, så jeg må opdrage hende som en malawier, også med vor kultur, siger faderen.
 Han indrømmer i interviewet, at han aldrig har set sin treårige datter, der efter sin biologiske mors død blev placeret på et børnehjem i Malawi.
 Madonna, som for tre år siden adopterede den malawiske dreng David Banda, fik nej til at adoptere pigen, fordi Madonna ikke har overholdt Malawis adoptionsregler. De siger blandt andet, at man skal have boet mindst 18 måneder i landet for at kunne adoptere.
 Efter adoptionen af David Banda var der adskillige protester imod, at Madonna havde fået lov til at adoptere ham, selv om hun ikke havde boet i landet.
