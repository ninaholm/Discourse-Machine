Diabetikerne fastholder offentlige ydelser
Der findes ingen objektive kriterier til at bestemme, om kroniske patienter er ressourcestærke.


 Det er ikke muligt at sortere ressourcestærke patienter fra, uden at nogle tabes på gulvet.
 Det siger Diabetesforeningen til et udspil fra Kommunernes Landsforening om at spare penge på den forebyggende indsats og genoptræning af kroniske patienter ved at lade de de mest ressourcestærke klare sig selv.   
- Det er et brud på den typisk danske måde at tænke sundhed på. De rigeste har i forvejen betalt mest over skatterne. Så det er at straffe dem to gange, hvis de også selv skal betale for genoptræning, siger Diabetesforeningens formand, Allan Flyvbjerg.
KL vil indføre et nyt sæt af kriterier, så et kommunalt tilskud til genoptræning og sygdomsforebyggelse ikke afgøres af sygdommens sværhedsgrad, men af borgernes såkaldte egenomsorgsevne i kraft af deres sociale baggrund. 
- Vores stereotypiske syn på, hvem der er de svage, holder slet ikke stik i virkelighedens verden, siger Allan Flyvbjerg med henvisning til, at en arbejdsgruppe under Sundhedsstyrelsen i flere år forgæves har forsøgt at lave objektive kriterier for såkaldt egenomsorgsevne.
Han anerkender, at kommunerne har et problem med at få råd til at opretholde sine ydelser til borgerne. Men det problem kan ikke løses i et snuptag. 
På diabetikerområdet peger formanden som besparelser på foreningens egne initiativer til at oprette motivationsgrupper og til at uddanne diabetikere til at rådgive hinanden om, hvordan de håndterer deres sygdom.
- Det er den slags mange små facetter, vi er nødt til at stykke sammen. Der er ingen let løsning, siger Allan Flyvbjerg.
