Ingen effekt af sænket lavalder



 Der er intet statistisk belæg for at hævde, at unge under 15 år begår kriminalitet, fordi de ikke bliver retsforfulgt. Det påpeger Det Kriminalpræventive Råd efter, at såvel statsminister Lars Løkke Rasmussen (V) som Venstres retsordfører, Kim Andersen, har understreget, at unge spekulerer i den kriminelle lavalder.
 - Der er intet statistisk belæg for at hævde, at unge spekulerer i lavalderen, inden de begår noget kriminelt, og det er simpelthen en myte, at en lavere lavalder i sig selv vil medføre mindre kriminalitet, siger rådets formand, Eva Smith.
 Tirsdag understregede den ungdomskommission, som regeringen selv har nedsat, at der ikke er noget, der tyder på, at lavalderen har noget med de unges kriminalitetsvaner at gøre, og nye tal fra Københavns Politi viser det samme.
 Ifølge politiets statistik stiger omfanget af den kriminalitet, de unge begår, jævnt, fra de er 12 til de bliver 18 år. Der er med andre ord ingen markante udsving omkring den kriminelle lavlader på 15 år.
 Desuden viser tallene, at de helt unge står bag en forsvindende lille del af den samlede ungdomskriminalitet. De 12-årige har over en årrække blot stået bag tre procent af de unges lovbrud, mens de 13-årige tegner sig for otte procent.
 - En sænkning af lavalderen vil jo betyde, at børnene får ret til en advokat, og jeg tror ikke, at børn har særlig godt af at høre en advokat sige, at "det dér holder vi lige kæft med, for det kan de ikke bevise", siger Eva Smith.
 - Jeg tror, det er meget bedre for den unge, at alle kort kommer på bordet, så alle kan komme videre, påpeger hun.
