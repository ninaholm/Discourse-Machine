Mindst 90 reddet ud af Haitis ruiner



 Over 90 mennesket er reddet ud i live fra de sammenstyrtede bygninger i Haiti, siden internationale redningshold begyndte at finkæmme ruinerne efter sidste uges jordskælv.
- Det er gode nyheder. Vores rednings- og humanitære indsats er nu koncentreret uden for Port-au-Prince, siger Elisabeth Byrs, talsperson for FN's Kontor for Koordination af Humanitære Anliggender (OCHA).
Lørdag var status, at over 70 var reddet ud i live. Det betyder, at omkring 20 er blevet reddet, efter de har ligget under murbrokkerne fem eller seks dage.
Blandt dem er den danske FN-ansatte Jens Tranum Kristensen, der søndag blev bjærget ud af ruinerne af en FN-bygning i Port-au-Prince.
