Folkesport giver skader: Hver anden løber ind i problemer
Løb kan være farligere, end man tror. Omkring hvert andet medlem af en DGI-løbeklub får skader årligt.


 Danmark er en nation af løbere. Men løb kan være farligere, end man går rundt og tror. Hvert andet medlem i 27 repræsentativt udvalgte DGI-løbeklubber fra hele landet bliver skadet indenfor et år. Og 48 procent af dem, der melder sig ud af klubberne, gør det på grund af en skade.
Det skriver Politiken med udgangspunkt i en rapport, som idrætsorganisationen DGI har fået udarbejde.
- Det er simpelthen ikke godt nok. Det er især slemt for begyndere, der oplever en hurtig fremgang, men de er ikke stærke nok til at træne så meget, siger Tina Kryger Mondrup, udviklingskonsulent i løb i DGI, som organiserer 1,5 millioner sportsudøvere og motionister, heraf 51.500 løbere.
Idrættens Analyseinstitut har spurgt 1700 nuværende og tidligere løbere fra DGI, om hvorvidt de indenfor det seneste år har været ude af stand til at løbe i over en uge på grund af en skade.
Målet med undersøgelsen, der bliver offentliggjort 20. november, er finde ud af, hvordan løbeklubberne kan blive endnu bedre til at hjælpe nye løbere godt i gang med løb i en forening.
PFA Pension sundhedsforsikrer 190.000 danskere, og her træder man til med knæoperationer, fysioterapi og nye hofter, når motionisterne klager.
Rasmus Ruby-Johansen, chef for Sundhed og Skade, er foruroliget over, hvor meget motion fylder.
- Vi har ikke en specifik registrering. Jeg havde selv håbet på omkring 10 procent. Men så spurgte jeg mine medarbejdere, der tager imod skadesanmeldelserne. De mener, at 30-40 procent er motionsskader, siger han til avisen.
- Det giver da stof til eftertanke. Vi må da sørge for, at folk træner på en forsvarlig måde, siger PFA-chefen.
Rasmus Ruby-Johansen frygter, at en større del af danskerne er begyndt at træne til halve og hele maraton, selv om de er for gamle, skrøbelige eller ikke i form.
