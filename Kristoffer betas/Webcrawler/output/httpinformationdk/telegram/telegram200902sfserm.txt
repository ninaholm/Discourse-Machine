SF ser muligheder for skatteaftale



 Forslaget fra Skattekommissionen hindrer ikke en bred skatteaftale, hvor SF og Socialdemokraterne er med.
 SF's gruppeformand, Ole Sohn, er forholdsvis positiv over for de forslag, som Skattekommissionen præsenterer i dag.
 - Skattekommissionen rammer inden for skiven. Det er ikke noget, der kolliderer med det fælles udspil fra SF og Socialdemokraterne, siger Ole Sohn til TV2News.
 Han er dog ikke i tvivl om, hvor indsatsen skal sættes ind i det forestående forhandlingsforløb.
 - Den sociale profil skal styrkes, og de studerende og folkepensionister skal kompenseres, siger Ole Sohn, der også er indstillet på at hæve grænsen for, hvornår der skal betales topskat.
 Han tror på en bred aftale om fremtidens skattesystem.
 - Vi går til forhandlinger med ønske om en aftale. Ikke for regeringens skyld, men fordi samfundet har brug for en skattereform, siger Ole Sohn.
 Han tror på resultater i forhandlingerne.
 - Lur mig, om vi ikke får lavet en bedre social profil, siger Ole Sohn.
