Vejsidebomberne vokser i Afghanistan
Mere sikre kampvogne har fået Taliban til at skrue op for sprængladningerne i Afghanistan. Mere pansring er ikke nok, mener Hærens Operative Kommando.


 Selv de sikreste militære køretøjer har ikke en chance mod sprængladningerne i Helmandprovinsen.
Det blev klart, da to danske soldater mistede livet lørdag i et infanterikampkøretøj af mærket CV 9035, som er blevet leveret til soldaterne i Afghanistan hen over vinteren. 
Køretøjerne er forsvarets sikreste, og det er første gang, danske soldater mister livet i denne type.
- Man kan jo gøre sig et indtryk af, hvor stor en sprængladning det har været, når det kan få 32 ton jern til at vende om, så det ligger med bunden i vejret, siger presseofficer Hans Vedholm fra Hærens Operative Kommando.
Han tilføjer, at i takt med at forsvaret får bedre køretøjer, bliver sprængladningerne større.
- Det er klart, og det er derfor, vi siger, at vi ikke kan pansre og beskytte os ud af det her problem alene. Selvfølgelig skal vi have beskyttede køretøjer, men det giver os ingen garanti.
- Vi skal også arbejde på andre måder for at finde sprængladningerne, inden vi kører på dem, siger Hans Vedholm.
Hos Hærens Konstabel- og Korporalforening, HKKF, frygter man ikke, at de seneste dødsfald vil gøre de danske soldater mere utrygge.
- Professionelle soldater ved godt, at uanset hvor godt man bliver beskyttet og uanset hvor gode køretøjer, der bliver indkøbt, så bliver det aldrig risikofrit at være professionel soldat, siger Flemming Vinther, der er formand i HKKF.
- Den viden tager vi på arbejde med hver morgen, og ingen har haft en forventning om, at fordi vi fik de nye køretøjer, så kunne vi køre over hvad som helst, fortsætter Vinther. 
Med lørdagens to dræbte er dødstallet nu oppe på 36 danskere. 
To andre soldater blev hårdt såret under eksplosionen lørdag, men er begge uden for livsfare. De bliver fløjet til Rigshospitalet i København hurtigst muligt.
