Hærværk på Oslo-ambassade



 Tamilske demonstranter trængte i dag ind på Sri Lankas ambassade i Oslo og begik hærværk. 
 Sri Lankas ambassadør, Esala Weerakoon, kritiserede den manglende sikkerhed og sagde, at ambassaden lignede en krigszone efter omfattende hærværk. Der var ingen personer i bygningen, da demonstranterne brød ind. 
 - Jeg er dybt og oprigtigt overrasket over, at noget sådant kan ske her i det ellers fredelige Oslo.
 Norges udenrigsminister, Jonas Gahr Støre, tog stærkt afstand fra angrebet på ambassaden.
 Flere hundrede tamiler har demonstreret i Oslo i alle påskedagene mod krigshandlingerne i deres hjemland Sri Lanka.
