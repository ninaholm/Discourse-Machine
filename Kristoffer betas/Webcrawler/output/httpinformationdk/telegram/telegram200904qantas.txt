Qantas i økonomisk knibe



 Australiens økonomisk trængte luftfartsselskab Qantas nedgraderede i dag sin årlige overskudsprognose med op til 80 procent. Samtidig meddelte selskabet, at det har planer om at nedlægge 1750 arbejdspladser og udskyde flyordrer til en værdi af mange milliarder dollar.
 - Vi har intet andet valg end at sænke vores fortjenesteprognose og foretage større ændringer for at sikre, at Qantas kan klare det nuværende kommercielle miljø, siger Qantas-chef Alan Joyce.
 Flyselskabet nedskriver det ventede overskud fra 500 millioner australske dollars (knap to milliarder danske kroner) til 100-200 millioner. 
 De dårlige nyheder kommer ifølge Qantas som et svar på en "hurtig og betydelig forringelse af samhandelsvilkårene i de seneste par uger".
 Flyselskabet vil også reducere kapitaludgifterne med mindst 800 millioner australske dollars i 2009-2010 samt udskyde ordrer på fire nye Airbus A380 og 12 Boeing 737-800. Qantas vil desuden forsøge at sælge 10 flyvemaskiner.
