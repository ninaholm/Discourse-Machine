Russisk dirigent anklages for børnesex
Den russiske dirigent Mikhail Pletnjov risikerer op til 20 års fængsel for børnesex i Thailand. Domstol tillader, at han midlertidigt forlader landet.


 Ruslands internationalt berømte dirigent og komponist Mikhail Pletnjov er anholdt i Thailand. Han er anklaget for at have voldtaget en mindreårig dreng i Pattaya.
Det bekræfter thailandsk politi.
Pletnjov risikerer op til 20 års fængsel for at have voldtaget den 14-årige dreng.
Alligevel gav en domstol kort efter Pletnjov tilladelse til at forlade landet for en kortere periode. Det skete mod en kaution på 55.000 kroner. Han skal melde sig hos domstolen hver 12. dag.
 - Drengen er gået med til at vidne mod ham, så vi vil gå videre med sagen, siger en talsmand for politiet.
Pletnjov er en hyppig gæst i turistbyen Pattaya 100 kilometer øst for Bangkok. Her ejer han flere huse, og han har oprettet en musikskole i nabolaget. Pattaya er kendt for sine mange barer og prostituerede.
Den 53-årige Pletnjov er stifter af Det Russiske Nationalorkester og vandt i 2005 en Grammy for et orkesterværk. Han er medlem af præsident Dmitrij Medvedevs kunstneriske råd.
Blandt hans personlige venner er Sovjetunionens sidste leder, Mikhail Gorbatjov.
Den russiske regering har sendt en "hasteordre" til sin ambassade i Bangkok om at yde konsulær bistand til Pletnjov, oplyser nyhedsbureauet Interfax.
