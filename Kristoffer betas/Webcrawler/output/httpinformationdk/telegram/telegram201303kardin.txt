Kardinaler forbereder sig til pavevalg
Katolske kardinaler er ved at samles Vatikanet for at gøre klar til konklavet, der skal vælge en ny pave.


 Katolske kardinaler fra hele verden er fredag begyndt at forberede sig til konklavet, hvor de skal vælge en ny pave dagen efter, efter pave Benedikt XVI officielt ophørte med at være den katolske kirkes overhoved.
Senere fredag bliver der sendt breve ud til kardinalerne med invitationer til møder i næste uge, hvor der skal fastsættes en dato for konklavet i Det Sixtinske Kapel i Vatikanet.
Møderne vil også give mulighed for at se de mulige kandidater til pave-embedet an.
Tidligere har blandt andre den 64-årige ghanesiske kardinal Peter Turkson, den nigerianske kardinal Francis Arinze og brasilianeren Odilo Scherer, der er ærkebiskop ved det store Sao Paolo Stift, været nævnt blandt kandidaterne.
Den nye pave skal vælges i en tid, hvor den katolske kirke er udfordret på mange fronter - ikke mindst på grund af de mange sager om seksuelt misbrug mod børn begået af katolske præster verden over.
Det ventes, at konklavet vil starte i første halvdel af marts.
Efter en for mange følelsesladet sidste dag for pave Benedikt, der fremover vil blive tituleret "hans hellighed" og får titlen pave emeritus, anerkender aviser verden over den nu tidligere paves historiske beslutning om at trække sig.
En beslutning, der kan danne præcedens for aldrende paver i fremtiden.
- En afsked taget med mod, ydmyghed og nåde, lyder overskriften i den tyske avis Die Welt.
- Sådan træder store paver tilbage, skriver det italienske dagblad Messaggero og hylder "storheden i hans ydmyghed, det ægte skridt for en pilgrim".
Når den nye pave skal vælges, viser kardinalerne sig ikke under konklavet, før efterfølgeren er blevet valgt, og ifølge Vatikanets talsmand skal det nye kirkeoverhoved være udnævnt inden påskehøjtiden.
De sover i Casa Santa Marta-hotellet inde i Vatikanet.
Det hidtil længste konklave varede næsten tre år fra 1268 til 1271. Men flere andre konklaver har kun varet en dag.
