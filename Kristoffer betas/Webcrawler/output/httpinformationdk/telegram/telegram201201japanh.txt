Japan har historisk handelsunderskud
Japanerne har for første gang i 31 år underskud på handelsbalancen. Jordskælv i marts har ramt økonomien hårdt


 Jordskælv, lav efterspørgsel og en stærk valuta har ramt den japanske økonomi hårdt.
Det viser en opgørelse over landets handelsbalance for 2011, som for første gang i 31 år er negativ med et underskud på 32 milliarder dollar (183 milliarder kroner).
Det betyder, at landet har brugt flere penge på import, end det er lykkedes dem at eksportere for.
I december faldt Japans eksport med otte procent - sammenlignet med samme periode året før - og samtidig var det tredje måned i streg, at japanerne registrerede et fald i eksporten.
Derimod steg importen med 8,1 procent i december. Det var 24. måned i streg med vækst i importen.
Japanerne har været hårdt ramt i 2011, hvor et kraftigt jordskælv rystede landet, og en efterfølgende altødelæggende tsunami skyllede ind over landet.
Jordskælvet og tsunamien lammede store dele af infrastrukturen i Japan og betød blandt andet en nedsat produktion af strøm. Det tvang mange produktionsvirksomheder til at indstille arbejdet midlertidigt.
Også den store bilfabrikant Toyota blev hårdt ramt af naturkatastrofen, da japanerne ikke kunne fremstille de nødvendige reservedele til bilerne.
Oversvømmelser i Thailand har også påvirket den japanske økonomi. Leverancerne fra de thailandske underleverandører til de japanske teknologivirksomheder er udeblevet, og forhindrede eksporten af færdigproducerede varer fra Japan.
Gældskrisen i Europa og den kraftige styrkelse af yennen er yderligere faktorer, som har påvirket handelstallene, har en talsmand for finansministeriet i Tokyo tidligere sagt.
Jordskælvet, der ramte Japan, blev målt til hele ni på richterskalaen, og den efterfølgende tsunami og atomkatastrofen på værket Fukushima har resulteret i næsten 28.000 døde eller savnede.
Selskabet RMS, der vurderer omkostninger ved katastrofer, anslår, at de samlede udgifter for forsikringsselskaber kan løbe op i 34 milliarder dollar, omkring 175 milliarder kroner.
