Professor: Tvivlsomt om Berlusconi væltes
Det er ydmygende for de stolte italienere at blive sat under administration af IMF og EU, siger Marlene Wind.


 På den ene side er det helt gængs procedure, at et land bliver sat under overvågning, når det modtager økonomisk hjælp fra IMF, Den Internationale Valutafond.
Men for et stort og stolt land som Italien er det selvfølgelig ydmygende.
Det siger professor Marlene Wind fra Institut for Statskundskab ved Københavns Universitet.
- Jeg har selv boet i Italien i fire år, så jeg ved, hvordan de tænker. Men det er åbenbart nødvendigt, at Italien bliver sat under administration, hvis det handler om at skabe tillid i markederne, siger hun.
Ministerpræsident Silvio Berlusconi omtaler selv tommelskruerne fra IMF og EU på den måde, at Italien gerne vil tage imod rådgivning.
Landet plages af en enorm gældsbyrde, og iagttagere tolker de skrappe krav om pensions- og arbejdsmarkedsreformer i Italien som en hjælp fra omverdenen til landets politiske opposition.
På tirsdag skal der holdes en afstemning i parlamentet, og det kan måske senere på måneden udvikle sig til en tillidsafstemning om Silvio Berlusconi.
- Der har været så mange tilløb til at vælte ham, men der er aldrig nogen af dem, der er lykkedes. Så hvorfor skulle det lykkes denne gang, spørger hun.
Reformkravene fra udlandet viser, at der er noget handlekraft både hos G20-landene og i EU-toppen til at gennemtvinge reformer i den meget alvorlige situation i Italien, mener professoren.
- Problemet i Italien er jo, ligesom i Grækenland, at det simpelt hen ikke er gået op for den politiske elite, hvordan det står til. Samtidig er den politiske opposition ekstremt svag, siger Marlene Wind.
