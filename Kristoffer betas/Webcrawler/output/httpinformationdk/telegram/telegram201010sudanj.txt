Sudan jagter gidseltagere
En gidseltagning i Sudans Darfur-region har fået Sudans sikkerhedsstyrker til at indlede en menneskejagt efter gidseltagerne.


 Sudanske regeringsstyrker har iværksat en eftersøgningsaktion i hovedbyen El Fasher i Sudans Darfur-region, efter at en FN-ansat blev bortført, netop som FN-ambassadører fra FN's Sikkerhedsråd besøgte området.
Bortførelsen af den civile FN-ansatte, der arbejder for FN's og Den Afrikanske Unions (AU) fælles fredsbevarende styrke i Darfur, er den første i El Fasher.
En talsmand for AU/FN-styrken siger, at fire til fem bevæbnede gerningsmænd brød ind i et hus, hvor der bor fire FN-ansatte, torsdag aften. Gerningsmændene bortførte to af dem, men det lykkedes for en af dem at undslippe.
Storbritanniens FN-ambassadør, Mark Lyall Grant, som er en af de i alt 15 FN-ambassadører, der besøgte El Fasher torsdag, siger, at han ikke tror, at bortførelsen har noget at gøre med ambassadørernes tilstedeværelse.
FN-ambassadørerne er i Darfur for at sætte fokus på de nye sammenstød i området, hvor FN skønner, at omkring 300.000 mennesker er døde siden 2003.
