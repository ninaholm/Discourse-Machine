Nato-afklaring måske først efter topmøde



 Nato får måske ikke en ny generalsekretær ved weekendens topmøde i Strassbourg og Baden-Baden, oplyser flere kilder før topmødet, hvor statsminister Anders Fogh Rasmussen (V) beskrives som favorit.
 Det er ifølge Nato-diplomater i Bruxelles "ingen katastrofe", hvis der ikke ved topmødet er enighed om en afløser for hollænderen Jaap de Hoop Scheffer, som fratræder den 31. juli. Det skriver det tyske nyhedsbureau, dpa.
 Baggrunden er Tyrkiets forskellige signaler om Fogh med støtte fredag fra præsident Abdullah Gül, mens premierminister Recep Tayyip Erdogan senere lagde afstand til Fogh på grund af irritation fra muslimske lande efter Muhammedkrisen. Der er ifølge Natodiplomater heftige diskussioner og telefonsamtaler om sagen. Skulle posten som generalsekretær ikke blive besat ved topmødet, kan der alligevel være samtaler om person-spørgsmålet i udkanten af topmødet.
 Sagen er ifølge politiken.dk endnu ikke afgjort trods støtte til Fogh fra USA og de fleste europæiske lande.
 - Valget af en generalsekretær skal ske med konsensus mellem alle allierede lande, og den konsensus har vi ikke endnu, siger en højtstående amerikansk embedsmand til politiken.dk.   
