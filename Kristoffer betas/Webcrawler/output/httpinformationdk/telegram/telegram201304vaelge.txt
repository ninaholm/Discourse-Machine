Vælgerne tror at lockout er koordineret
Et indgreb fra finansministeren vil forstærke indtrykket af aftalt spil med KL, mener forsker.


 Regeringen og KL spiller med fordækte kort og har fra starten nøje koordineret lockouten af skolelærerne, som siden påske har lagt landets skoler øde.
Det mener et klart flertal på 58 procent af danskerne ifølge en måling, som YouGov har foretaget for metroxpress.
Kun 21 procent er af den modsatte holdning.
Enhedslisten og Dansk Folkeparti har fra lockoutens begyndelse opfordret KL og regeringen til at droppe skuespillet, mens finansminister Bjarne Corydon (S) og KL's chefforhandler, Michael Ziegler, har slået anklagen hen som en underlødig konspirationsteori.
Det har de ikke haft held med. Med god grund, fastslår arbejdsmarkedsforsker ved Aalborg Universitet Henning Jørgensen:
- Man skal jo være blind og døv, hvis man ikke kan se, at det her forløb er tilrettelagt mellem regeringen og KL. Det mest overraskende er, at der stadig er 21 procent af danskerne, der tror på Corydon, siger han til metroxpress.
Danskernes mistro gør det vanskeligt for Corydon at gribe ind i konflikten med et lovindgreb, fordi det vil forstærke opfattelsen af, at regeringen fra begyndelsen har tilsidesat den danske model, påpeger Henning Jørgensen.
- Indgrebet vil jo vise, at man ikke bare har holdt lærerne for nar, men også Forligsinstitutionen og offentligheden. Derfor tøver Corydon, siger han til metroxpress.
