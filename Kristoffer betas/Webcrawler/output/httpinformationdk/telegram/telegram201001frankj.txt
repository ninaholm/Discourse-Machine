Frank Jensen brød regler ved ansættelser



 Københavns nytiltrådte overborgmester Frank Jensen (S) overtrådte en bekendtgørelse, da han for kort tid siden ansatte en af sine medarbejdere fra valgkampen i Overborgmesterens sekretariat.
Det fremgår af den redegørelse, som Københavns Kommune har sendt til Folketingets Ombudsmand om ansættelser i Overborgmesterens sekretariat.
Frank Jensen hentede syv medarbejdere ind i sit sekretariat, da han satte sig borgmesterstolen den 1. januar. Tre kom via interne rokader i kommunen, mens fire stillinger blev slået op.
Men stillingerne blev kun slået op på kommunens egen hjemmeside og ikke på jobnet.dk, hvilket en bekendtgørelse fra 2007 ellers kræver. Redegørelsen konkluderer, at Frank Jensen fulgte kommunens retningslinjer, men kommunen havde ikke fået bekendtgørelsen fra 2007 med i sine retningslinjer.
- Dette har vi ikke i tilstrækkelig grad været opmærksomme på og således heller ikke i den konkrete sag. Kommunens retningslinjer opdateres med denne forpligtelse, siger Københavns Kommunes adm. direktør, Claus Juhl i en pressemeddelelse.
Frank Jensen udtaler selv, at han glæder sig over, at kommunens egne regler blev overholdt, og han noterer sig med tilfredshed, at reglerne nu også lever til bekendtgørelsen fra 2007.
En af de stillinger, der ikke blev slået op efter reglerne, gik til Simon Kollerup, der arbejde for Frank Jensen under valgkampen og har været aktiv i Socialdemokraternes ungdomsorganisation, DSU.
Redegørelsen kommer derimod frem til, at kommunens regler for interne omflytninger blev fulgt for de tre medarbejdere, der flyttede fra andre job i kommunen og ind hos overborgmesteren.
