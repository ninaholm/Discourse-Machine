Stort skridt mod skræddersyet behandling



 Lægerne kan i fremtiden se, om en rask person har anlæg og riisko for alvorlig sygdom. Dermed kan lægerne målrette undersøgelser og forebyggende behandlinger til personer i farezonen.
 Nye teknologier åbner nye muligheder for undersøgelse, behandling og forskning i mange sygdomme. Det gælder bl.a. kræftsygdomme, hjerte-kar-sygdomme og en række kroniske lidelser. Det er baggrunden for, at Århus Universitetshospital, Skejby, onsdag indvier en molekylærmedicinsk afdeling. I første omgang i Århus Stiftstidendes tidligere lokaler i Skejby, men afdelingen rykker ind i Det Nye Universitetshospital i Århus, når det er bygget om nogle år. 
 Den molekylære medicin bruges allerede på mange afdelinger og laboratorier i Region Midtjylland, og området er i stor vækst. Men analyserne kræver stor ekspertise og dyrt apparatur. Derfor har regionsrådet i Region Midtjylland besluttet at samle ekspertisen og det dyreste udstyr på én afdeling i regionen, som til gengæld skal understøtte resten af regionens hospitaler med højt specialiserede analyser og rådgivning.
