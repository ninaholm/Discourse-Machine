Fakta: Her er Hækkerups plan for forsvaret
Her følger den nøjagtige plan for, hvordan forsvarsministeren vil integrere Forsvarskommandoen i ministeriet.


 Et udvalg nedsat af forsvarsminister Nick Hækkerup (S) kommer med tre bud på, hvordan ledelsen af forsvaret kan struktureres fremadrettet.
Nick Hækkerup anbefaler model C, der betyder, at Forsvarskommandoen bliver fuldt integreret i ministeriets departement:
Der etableres fire søjler under departementschefen: Operationer, koncernstyring (planlægning og økonomi), sikkerhedspolitik samt personale og administration.

Operationer:
* Forsvarschefen vil have ansvar for operationer, kommando over værnene samt i uændret omfang skulle varetage funktionen som øverste militærfaglige rådgiver for ministeren og regeringen.
* Forsvarschefen vil have et linjeansvar for operationssøjlen samt et særligt funktionelt ansvar for militære spørgsmål - på tværs af departementet.
* Forsvarschefen vil have det daglige ansvar for opstilling og indsættelse af militære styrker, herunder folkeretslige og militærjuridiske aspekter.
* Operationssøjlen har ansvar for de operative kommandoer, men planlægningen og ressourceallokeringen sker i hos koncernstyring i koordination med operationssøjlen.

Koncernstyring:
* Planlægning og økonomi samles i ministeriet, men styrkes samtidig gennem etableringen af en koncernstyringsfunktion med tværgående ansvar.
* Koncernstyring skal både betjene ministeren og stå for den løbende styring og drift af forsvaret.
* Koncernstyring refererer til departementschefen og har ansvar for den løbende styring og prioritering af driftsspørgsmål samt for planlægning og udvikling, herunder strategisk.
* Koncernstyring skal sikre, at økonomi indgår i grundlaget for alle væsentlige beslutninger af drifts-, styrings- og udviklingsmæssig karakter.

Sikkerhedspolitik:
* Den sikkerhedspolitiske søjle vil omfatte internationale politiske aspekter af dansk forsvars- og sikkerhedspolitik, herunder Nato, FN, nordisk samarbejde, EU og europæisk sikkerhedspolitik, det transatlantiske forhold.
* Søjlen har ressortansvar for Forsvarets Efterretningstjeneste, herunder for cyber-sikkerhed.

Personale og administration:
* Personale- og administrationssøjlen har ansvar for koncernens personale- og lønstrategi samt for visse udnævnelser og tjenestemandssager.
* Søjlen har ansvaret for den samlede service og administration i departementet.
* Kommunikationsområdet placeres i personale- og administrationssøjlen. Søjlen har ressortansvar for Veteran-centret, Forsvarsakademiet, Forsvarets Sundhedstjeneste, Forsvarets Auditørkorps samt Forsvarets Personeltjeneste.

Den samlede øverste administrative ledelse i forsvaret vil bestå af departementschefen, forsvarschefen, koncernstyringschefen, chefen for sikkerhedspolitik, chefen for personale og administration samt forsvarschefens stedfortræder som chef for operationssøjlen.
Departementschefen leder departementet og er ansvarlig for støtten til forsvarsministeren, herunder i forhold til gennemførelse af den til enhver tid siddende regerings politik.
Minister- og ledelsessekretariatet støtter den øverste ledelse og har særlig fokus på politiske sager og ministerbetjeningen.
Kilde: Forsvarsministeriet.
