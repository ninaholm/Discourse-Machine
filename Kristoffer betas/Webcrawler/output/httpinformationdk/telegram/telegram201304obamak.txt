Obama: Kvælende nervegas i Syrien ændrer spillet
Der mangler fortsat håndfaste beviser for brug af kemiske våben, siger præsidenten, der maner til tålmodighed.


 Barack Obama advarer Syrien om, at regimets mulige brug af kemiske våben vil være en såkaldt "game changer" - den amerikanske kurs over for Syrien kan blive ændret radikalt, hvis der viser sig at være grundigt belæg for efterretningerne.
Den amerikanske præsident siger dog, at han ikke har planer om at blande sig i den syriske borgerkrig på grund af rapporter, som han siger, fortsat er foreløbige.
Torsdag kom det frem, at USA's efterretningstjeneste har opsnappet beviser for, at Syrien sandsynligvis har brugt nervegas i begrænset omfang.
Selvom Obama taler i skarpe vendinger, maner han også til tålmodighed over for de, der mener, at der skal handles hurtigt med en militær indsats for at få afsat præsident Bashar al-Assad.
- Forfærdeligt som det er, når mortergranater bliver affyret mod civile, og folk bliver dræbt i flæng, så overskrider den potentielle brug af masseødelæggelsesvåben på civile befolkninger en anden linje af respekt for internationale normer og international lov.
- Det bliver en game changer, siger han fredag fra Det Hvide Hus, hvor han dog også slår fast, at efterretningerne er en "en foreløbig vurdering".
Han tilføjer, at Washington må reagere klogt og få klarlagt præcist, hvordan og hvornår der er blevet brugt kemiske våben i Syrien.
De amerikanske myndigheder sagde torsdag, at folk fra efterretningstjenesten med forskellige grader af overbevisning tror på, at Assads styrker har benyttet nervegassen sarin i en begrænset mængde mod oprørere.
Sarin er en lugtfri og farveløs nervegas, der kvæler ofrene.
Obama har tidligere advaret om, at hvis den syriske regering benytter kemiske våben, så ville der være "konsekvenser".
Uden at komme nærmere hvilke konsekvenser han mente, er udmeldingen blevet fortolket som en mulig amerikansk militær indblanding i konflikten.
En række lande har fordømt Assad-styrets mulige brug af nervegas. Storbritannien, Tyrkiet og Israel mener, at såfremt den syriske præsident har brugt sarin, har styret overskredet grænsen for, hvornår det internationale samfund må gribe ind.
