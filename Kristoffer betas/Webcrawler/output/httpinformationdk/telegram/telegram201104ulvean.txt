Ulve angreb svensk børnefamilie
En børnefamilie med hund blev angrebet af to formodede ulve ved den midtsvenske by Roslagen.


 En svensk børnefamilie med hund blev søndag formiddag overfaldet af to formodede ulve i Rörmossen i Norrtälje nord for Stockholm. Kvinden blev angrebet af de to rovdyr, og familiens hund Tyson blev dræbt, skriver flere svenske medier.
- Det var helt utroligt. Den ene ulv gjorde et udfald mod min sambo, og hun løb fra stedet med barnevognen. Samtidig angreb den anden ulv vores hund, greb fat i den og slæbte den ind i skoven, siger manden i familien til avisen DN's hjemmeside.
- Ulven vejede omkring 50 kilo og har efterladt dybe aftryk på stedet. Når den har kløerne ude, kan den rive spor i vejen, og det er ellers en hårdt tromlet grusvej, som vi og mange andre kører på dagligt, siger han.
Kvinden slap fra angrebet, da hun løb væk, men hun var i chok.
 Angrebet skete kun 100 meter fra en beboelsesejendom.
Familien tilkaldte politiet efter hændelsen, og rovdyrseksperter er blevet sendt til stedet med en sporhund for at fastslå, om det nu også er ulve og ikke løsgående hunde, der gik til angreb.
Der ligger et ulverevir i nærheden, hvor der sidste år blev født vilde ulve for første gang i 170 år i Stockholms Län.
