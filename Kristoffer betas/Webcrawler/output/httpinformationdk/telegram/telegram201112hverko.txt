Hver anden købte julegave på nettet
Hver anden dansker har købt julegaver på nettet i år. Især tøj, bøger og legetøj fylder i de digitale kurve.


 Når årets julegaver pakkes ud lørdag aften, vil mange af dem være købt på nettet. Hver anden dansker har nemlig fundet julegaverne i en netbutik i år.
Det viser en undersøgelse, som TNS Gallup har lavet for Post Danmark.
Og de mange pakker har kunnet mærkes hos Post Danmark.
- Det er langt over vores forventninger, og de tal, som tidligere undersøgelser har peget på, siger Lars Kaspersen, kommunikationschef i Post Danmark og tilføjer:
- Det har været en forrygende jul med mange pakker, og der er ingen tvivl om, at danskerne har taget e-handlen til sig.
Undersøgelsen viser, at 48 procent af danskerne har i år klikket julegaver hjem fra cyberspace.
65 procent af dem har julenethandlet for mere end 500 kroner, og hver femte har købt julegaver for mere end 1000 kroner på nettet.
På de travleste dage op til jul har postkontorerne haft 70 procent flere pakker sammenlignet med en almindelig dag.
Ifølge undersøgelsen har tøj, bøger og legetøj fyldt mest i de digitale indkøbskurve, mens værktøj, møbler og biltilbehør har været knap så efterspurgt.
Fremgangen i nethandlen bekræftes af netbutikkerne.
- Den har slået rekord i år. Den bliver et sted mellem én og 1,2 milliarder kroner, og det er en forøgelse på cirka 15 procent i forhold til december 2010, fortæller Anette Falkberg, der er administrerende direktør i Foreningen for Distance- og Internethandel (FDIH) til TV 2/Nyhederne.
En stikprøvekontrol foretaget blandt medlemmerne viser, at to ud af tre af de butikker, der har internethandel, har oplevet en generel fremgang i år.
Ser man isoleret på julehandlen på nettet i december, har knap hver fjerde forhandler oplevet en stigning på 50 procent eller mere.
