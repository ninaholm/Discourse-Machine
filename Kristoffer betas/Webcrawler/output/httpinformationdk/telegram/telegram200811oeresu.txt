Øresundsbro lukker mandag aften



 Øresundsbroen lukker fra klokken 20 til 23 i aften for al biltrafik på grund af en beredskabsøvelse, der finder sted hvert fjerde år.
- Vi har hidtil været forskånede for større ulykker på Øresundsbroen. Men det er vigtigt, at vi regelmæssigt tester vores beredskabsplaner, og sikrer, at de virkelig fungerer. Vi beklager den ulejlighed, det måtte medføre, men håber, at vores kunder udviser forståelse herfor, siger Øresundsbroens administrerende direktør Caroline Ullman-Hammer.
 For at undgå, at trafikanter står i kø ved betalingsanlægget under øvelsen, vil politiet lukke motorvejen til Øresundsbroen ved Amager Strandvej på den danske side og ved Vintrie trafikplads på den svenske. Togtrafikken vil fortsætte under øvelsen.
