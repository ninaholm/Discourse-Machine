Skoler spilder millioner på forældet it
Undervisningsministeriet tvinger landets erhvervsskoler til at bruge ministeriets forældede it-system. Det koster skolerne en halv milliard kroner årligt.


 Mens gymnasierne efter hårdt pres har fået lov til at skifte deres gamle offentlige it-system ud med et billigere og mere moderne, tvinger Undervisningsministeriet fortsat landets erhvervsskoler til at bruge ministeriets eget system, Easy-A.
Systemet koster ifølge en uafhængig rapport, bestilt af Undervisningsministeriet, mere end en halv milliard kroner om året, og det bygger ifølge rapporten på forældede teknologier, som står over for fornyelse. Det skriver Morgenavisen Jyllands-Posten.
Lektor Thomas Stidsen fra DTU-Management, Danmarks Tekniske Universitet, henviser til konklusionerne i ministeriets rapport og vurderer, at skolerne spilder et trecifret millionbeløb hvert år.
- Det er uforståeligt, at erhvervsskolernes udgifter er så høje sammenlignet med de meget lavere udgifter på gymnasierne. Det tyder på et spild på flere hundrede millioner kroner om året, siger han.
Easy-A bygger på teknologi fra 1980'erne. Det er dyrt, fordi systemet skal drives i parallelle it-afdelinger på hver eneste skole, mens gymnasiernes system, Lectio, er webbaseret, og skolerne blot kan leje sig ind på en portal for cirka 50.000 kroner om året. De skal altså ikke selv stå for driften.
Lectio er ikke kun billigere, det er også bedre, mener fire erhvervsskoler, der har valgt at trodse kravet om at bruge ministeriets eget system. De mener, at Easy-A er så dårligt, at det er en fordel at betale for endnu et system, alene for at slippe for det.
