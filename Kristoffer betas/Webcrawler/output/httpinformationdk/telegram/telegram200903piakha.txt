Pia K. håber på hurtig skatteaftale



 Forhandlinger om en skattereform er gået ind i den afgørende fase. Det bekræfter Dansk Folkepartis formand, Pia Kjærsgaard, der dog understreger, at reformen endnu ikke er færdigforhandlet.
 - Der ligger absolut ingen aftale, men vi satser på at komme ud med et resultat i dag, sagde Pia Kjærsgaard inden søndagens forhandlinger med regeringen.
 Dansk Folkeparti har kæmpet mod regeringens forslag om at sænke topskattesatsen med 1,5 procentpoint. Uden at tage munden for fuld ser Pia Kjærsgaard positivt på mulighederne for at få gennemført missionen.
 - Regeringen har forstået Dansk Folkepartis budskab om topskatten, sagde partilederen.
 Lørdag forlod Liberal Alliance forhandlingerne med udsigten til, at der ikke vil blive rørt ved topskattesatsen i skattereformen.
