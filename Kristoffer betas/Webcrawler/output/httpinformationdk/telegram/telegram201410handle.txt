Det handler det amerikanske midtvejsvalg om
Der gennemføres mange former for valg ved det amerikansk midtvejsvalg tirsdag. Størst fokus er der på Senatet.


 Tirsdag er der midtvejsvalg i USA. Her afgøres det, hvem der skal sidde i Kongressen, hvem der skal være leder i en lang række af USA's stater, og hertil kommer en lang række lokale afstemninger.

* Det er vigtigt at konstatere, at præsidenten ikke er på valg. Barack Obama har stadig to år tilbage af sin anden embedsperiode.
* Kongressen har to kamre: Repræsentanternes Hus og Senatet.
* Samtlige 435 medlemmer af Repræsentanternes Hus er på valg. De er på valg hvert andet år.
 I den nuværende forsamling råder Republikanerne over 233 pladser, mens Demokraterne har 199. Tre pladser er ubesatte. Det er på forhånd givet, at Republikanerne vil bevare flertallet og måske udbygge det.
* En tredjedel af Senatets medlemmer er på valg. De vælges for seks år ad gangen. Hver af USA's 50 stater har to senatorer uanset hvor mange, der bor i den enkelte stat. Det er i modsætning til Repræsentanternes Hus, hvor hver stat er repræsenteret i forhold til deres befolkningstal.
Demokraterne har i dag 53 senatorer og Republikanerne 45. To uafhængige senatorer stemmer sammen med de demokratiske senatorer. Meningsmålinger viser, at Republikanerne vil være i stand til at vinde mindst seks pladser og dermed flertallet.
* Valget til Senatet er så afgjort det vigtigste at holde øje med ved midtvejsvalget. Det kan blive afgørende for præsident Obamas muligheder for at få sin politik gennem Kongressen.
Under hele hans tid som præsident har Republikanerne, radikaliseret af den såkaldte Tea Party-bevægelse, konsekvent modarbejdet hans politik. Det vil de i endnu større grad kunne gøre, hvis de har flertal i begge Kongressens kamre.
* Hold især øje med senatsvalgene i Arkansas, Colorado, Georgia, Iowa, Kansas, Louisiana, New Hampshire og North Carolina, hvor opløbet er tæt.
Kansas er interessant, fordi en uafhængig kandidat, Greg Orman, er svag favorit. Måske er det ikke afgjort, når valget tirsdag er overstået.
 Georgias og Louisianas valglove foreskriver, at der skal være omvalg i løbet af to måneder, hvis ingen af kandidaterne får over 50 procent af stemmerne. Lige nu ligner det omvalg.
* Der er 38 guvernører på valg. En guvernør er den politiske leder i de enkelte af USA's stater. Han eller hun har stor indflydelse på al lokal lovgivning.
Der er stort fokus på guvernørvalgene i Florida, Kansas og Wisconsin. I alle tre stater er de republikanske guvernører tæt på at blive vippet af demokratiske udfordrere.
Wisconsins republikanske guvernør, Scott Walker, menes at have ambitioner om at blive Det Republikanske Partis præsidentkandidat i 2016. Men de kan blegne, hvis han taber til den ret ukendte demokrat Mary Burke.
* Derudover er der borgmestervalg i lang række byer, og der gennemføres over 140 lokale folkeafstemninger rundt om i USA.
