Thulesen Dahl advarer mod rød vækstpakke
Dansk økonomi får større gæld med vækstpakker for lånte penge, mener Dansk Folkepartis Kristian Thulesen Dahl.


 Helle Thorning-Schmidt begiver sig ud på en særdeles farefuld økonomisk færd, hvis hun næste år kaster 10 milliarder kroner ud i offentlige investeringer for lånte penge.
Sådan advarer Dansk Folkepartis finansordfører Kristian Thulesen Dahl.
- Hvis man laver vækstpakker ved, at staten optager ny gæld, så får man et større problem, hvis pakken ikke sætter gang i væksten, siger Kristian Thulesen Dahl.
Han er enig i nationalbankdirektør Nils Bernsteins advarsel, som også støttes af finansminister Claus Hjort Frederiksen. Dansk Folkepartis finansordfører frygter, at en rød regering blot øger statsgælden, så Danmark skal betale flere renter.
- De, der forhandler et grundlag for en ny regering, skal lytte til nationalbankdirektøren, siger han med adresse til den kongelige undersøger Helle Thorning-Schmidt, som forhandler med SF's formand, Villy Søvndal, og De Radikales leder, Margrethe Vestager.
S-SF-R har mødt Bernsteins advarsel med larmende tavshed. S-SF vil i 2012 sparke gang i økonomien med 10 milliarder kroner i offentlige investeringer og siden træde på bremsen. Det er en farlig vej at betræde, mener Kristian Thulesen Dahl.
 - Hvis man sætter vækst i gang for lånte penge, skal man være meget sikker på, at det virker. Ellers har man brugt den ammunition, man havde klar til at fyre af, og siden skal man betale lånene af, siger han.
Regeringen kan først om et til tre år se, hvorvidt flere får job ved offentlige investeringer, så der igen kommer gang i dansk økonomi. Om tre år kan verdensøkonomien se helt anderledes ud end nu, påpeger han.
- Så længe økonomierne omkring os er i fare for at bløde endnu mere - især i Sydeuropa - jo større er risikoen for, at en isoleret dansk vækstpakke ikke har en gavnlig effekt, siger han.
