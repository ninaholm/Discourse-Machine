Fyrede chefer kan koste kommuner kassen
De kommunale arbejdsgivere kræver nu loft over, hvor meget chefer kan få i gyldent håndtryk.


 Det har kostet 24 kommuner mere end 75 millioner kroner i gyldne håndtryk at smide kommunaldirektører, direktører og andre chefer på topniveau ud i utide i løbet af de seneste tre år.
 Det viser en opgørelse fra magasinet Kommunen, skriver Politiken.
30 sager har alene kostet 58 millioner kroner, og den absolutte topscorer er Frederikssund Kommunes fyring af kommunaldirektøren i 2009. Den kostede næsten fem millioner skattekroner.
Topchefer er typisk åremålsansat og har krav på 36 måneders løn, hvis kommunen vil af med dem. I forbindelse med de igangværende overenskomstforhandlinger har kommunerne rejst krav om, at de tre års løn sættes ned til et år.
- Vi er ikke interesseret i at udbetale penge til folk, der er stoppet hos os. Det får vi sådan set ikke noget for, siger topforhandler for arbejdsgiverne i Kommunernes Landsforening Michael Ziegler (K), der også er borgmester i Høje-Taastrup, til Politiken. 
En arbejdsmarkedsforsker kalder kravet symbolsk. 
- Men det bekræfter mønstret i arbejdsgivernes krav, hvor de ansatte hele tiden er på prøve, og der ingen garanti er i den anden ende, hvis det ikke holder, siger professor Henning Jørgensen, Aalborg Universitet, til Politiken. 
Han advarer om, at det kan blive dyrere at ansætte chefer:
- En tredjedel af de kommunale chefer skal skiftes ud i løbet af en kort årrække. Hvis åremålsaftalerne bliver mere usikre, vil det være naturligt at stille krav om højere løn undervejs, siger Henning Jørgensen.
