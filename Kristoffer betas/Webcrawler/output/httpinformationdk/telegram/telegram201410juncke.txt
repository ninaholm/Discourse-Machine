Junckers kommission skal op til sværeste eksamen i dag
Der ventes svære EU-kommissærhøringer for "ræven, der vogter gæs", og "mandschauvinist" fra olieindustrien.


 Der er dømt sved på den kommende EU-kommissionsformand Jean-Claude Junckers pande, når han onsdag har tre af sine mere kontroversielle kandidater i ilden foran EU-Parlamentets kritiske udvalg.
Briten Jonathan Hill er umiddelbart spået de største problemer, da ingen af de store grupper i parlamentet angiveligt er klar til at frede ham.
Men også spanieren Miguel Arias Canete og ungareren Tibor Navracsics ventes at møde betydelig modstand.
Storbritannien har været under kraftig beskydning i EU for at ignorere og på forhånd omgå lovgivning, der med ikrafttrædelse fra næste år skal stoppe høje lønninger i banksektoren med et såkaldt bonusloft.
Valget af Hill til posten som kommissær for finansiel stabilitet med ansvar for at holde bankerne i kort snor har fået iagttagere til at beskylde Juncker for at sætte ræven til at vogte gæs.
Spanieren Miguel Arias Canete som klima- og energikommissær har vakt vrede med sin utvetydige antydning af, at han finder kvinder mindre intelligente end mænd, og med hans store personlige interesser i olieindustrien - aktier for millioner blev solgt i forrige uge.
Blandt andre Morten Helveg Petersen (R) stiller som næstformand for industri- og energiudvalget spørgsmål til spanieren.
Det bliver spørgsmål om klimaforandringer og Europas energisikkerhed.
- Jeg vil spørge Canete, hvordan han synes, at vi skal tackle de to store udfordringer, og det skal han kunne svare klart og tydeligt på, hvis han skal være klima- og energikommissær, siger Morten Helveg Petersen.
- Uden at afsløre for meget, så forventer jeg, at svaret ikke indebærer olie.
Margrete Auken (SF), som sidder i parlamentets miljøudvalg, har mere end svært ved at se lyset i spanieren, som alligevel "skal have chancen".
- Vi står over for en ny global klimaaftale i 2015, og spanske Canete ligner mildest talt et dårligt valg, hvis EU skal fortsætte med at lede kampen mod klimaforandringerne, siger Auken.
Ungareren Navracsics, kandidat til posten som kommissær for uddannelse og kultur, udgør i første omgang et problem for mange EU-parlamentarikere, fordi han som tidligere minister har siddet i den - i det øvrige EU - lidet populære premierminister Viktor Orbans regering.
Samtidig kritiseres han for at have stået bag lovstramninger - blandt andet en medielov - som er ude af kurs med EU's værdier.
Danmarks kandidat, tidligere økonomi- og indenrigsminister Margrethe Vestager, står for tur torsdag aften.
Økonomiudvalget står for høringen af Vestager, og hun spås ikke umiddelbart så store problemer.
