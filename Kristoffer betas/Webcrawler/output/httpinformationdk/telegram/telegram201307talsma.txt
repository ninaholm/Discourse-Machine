Talsmand for beboere: Metro-erstatning for lav
Beboere vil nu tygge på metroens erstatningstilbud. Personligt mener talsmand, at tilbuddet er for lille.


 Metroselskabets tilbud om at give samlet 100 millioner kroner i erstatning til naboer, der udsættes for ekstra støj om aftenen og natten i forbindelse med metrobyggeriet, bliver umiddelbart køligt modtaget.
Talsmanden for Metromonitor, der primært repræsenterer beboere ved Nørrebroparken, Søren Sandahl, mener personligt, at erstatningstilbuddet er for lille.
Men han understreger samtidig, at han ikke på nuværende tidspunkt kan tale på vegne af hele beboerforeningen.
- Nu skal vi i tænkeboks og finde ud af, hvad den her beslutning betyder for hver enkelt nabo, for hver enkelt byggeplads. Vi skal finde ud af, om vi skal stille højere krav, siger Søren Sandahl.
Beboerforeningen mødes på mandag.
Også Beboerforeningerne ved Marmorkirken mødes næste uge for at diskutere Metroselskabets tilbud.
- Det altafgørende spørgsmål er, hvorvidt det er Metroselskabet, der ved hjælp af deres støjkort, er dem, der bestemmer, om man som nabo er ramt af støjgenerne eller ikke er ramt.
- Hvis det er tilfældet, bliver det jo sådan, at hvert eneste beboer vil rejse en vurderingssag via Ekspropriationskommissionen for at få deres selvstændige sag vurderet, siger repræsentant fra Beboerforeningerne ved Marmorkirken, Kaj Larssen.
I maj gav Borgerrepræsentationen grønt lys til Metroselskabet til at udvide arbejdstiden på metrobyggerierne.
Siden har der været rejst kritik af, at støjgenerne har alvorlige konsekvenser for de omkringboende naboer.
Og derfor er Metroselskabet altså fredag kommet med et tilbud om erstatning til naboer.
Antallet af boliger, hvor naboerne kan få erstatning, skønnes til omkring 2000-2500. Naboerne vil blive tilbudt et skattefrit beløb om måneden på 1750-20.000 kroner, afhængigt af støjniveau og antal værelser i lejligheden.
Hertil kommer aflastningstilbud samt en ekstra nabopulje. Samlet set betyder det omkostninger for Metroselskabet på skønsmæssigt 100 millioner kroner.
Det er op til naboerne, om de vil tage imod tilbuddet, eller om de vil følge den normale praksis og bede Ekspropriationskommissionen vurdere deres sag individuelt.
Den nye metroring åbner efter planen i 2018.
