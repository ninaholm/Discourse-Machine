Beskylder folkekirken for ikke at hjælpe
Folkekirken sjofler det sociale arbejde og bruger i stedet pengene på koncerter, mener Kirkens Korshær.


 Folkekirken vil hellere bruge penge på strygerkoncerter og dyre møbler end at hjælpe fattige, misbrugere og socialt udsatte. 
Sådan lyder kritikken fra Kirkens Korshærs nye chef, Helle Christiansen, som bakkes op af flere andre, skriver Kristeligt Dagblad. 
- Folkekirkens økonomi er udelukkende koncentreret om gudstjeneste og vedligeholdelse og ikke diakoni. Kirken er kommet for langt væk fra diakonien, måske fordi organisationer som Kirkens Korshær har taget opgaven på sig, siger hun til avisen. 
Formanden for Dansk Diakoniråd og forstander på Diakonhøjskolen, Jens Maibom Pedersen, mener også, at de frivillige kirkelige organisationer er blevet en sovepude for folkekirken.
- Det diakonale arbejde er mange steder ikke-eksisterende, og folkekirken slipper alt for billigt, siger han til Kristeligt Dagblad.
- Folkekirkens udviklingsmidler er flere år i træk brugt på musik. Man skal ikke per automatik lade de kirkelige sociale organisationer alene bøvle med arbejdet og økonomien, fortsætter han. 
Karsten Nissen, biskop i Viborg Stift og tidligere forstander på Diakonhøjskolen, erkender, at diakonalt arbejde får for lidt plads i folkekirken. 
- Jeg synes, der er sket en diakonal bevidstgørelse, men dermed ikke sagt, at vi har den rigtige vægtning endnu. Det bør prioriteres højere rundt omkring, siger han til Kristeligt Dagblad.
Biskoppen påpeger, at flere sognemedhjælpere arbejder specifikt med diakoni, ligesom flere stifter har stiftsudvalg for diakoni. 
Formanden for Landsforeningen af Menighedsråd, Ingelise Pedersen, afviser dog kritikken.
 - Mange sogne bruger flere kræfter og penge på det diakonale arbejde end nogensinde før, siger hun.

