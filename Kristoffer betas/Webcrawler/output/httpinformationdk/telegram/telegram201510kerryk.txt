Kerry: Vi kan måske sende flere soldater til Syrien
USA's udenrigsminister udelukker ikke, at USA sender flere soldater til Syrien. I forvejen er 50 mand på vej.


 Den amerikanske ledelse har bebudet, at 50 amerikanske soldater sendes til Syrien for at hjælpe med at bekæmpe Islamisk Stat. John Kerry, USA's udenrigsminister, afviser ikke, at det tal kan blive større.
- Isil er den moderne personificering af ondskab, siger Kerry under et besøg i Kirgistan i Centralasien.
Isil er en betegnelse for Islamisk Stat. Det samme er Daesh, som arabiske lande - og også Kerry - bruger.
- Præsident Obama har truffet denne meget ligefremme og enkle beslutning, der er i tråd med han oprindelige udmeldte politik, nemlig at Daesh må besejres og ødelægges, siger Kerry med henvisning til beslutningen om de 50 soldater.
På et spørgsmål på en pressekonference om, hvorvidt USA kan sende flere soldater end de 50 til Syrien, svarer han:
- Jeg kan ikke forudsige, hvad fremtiden bringer, men vores politik er at ødelægge Daesh, at kæmpe tilbage mod det onde.
