Derfor rammer tarmbacillen kvinder
Kvinders sunde livsstil bringer dem i fare for at blive smittet med den farlige tarmbakterie.


 Den farlige tarmbakterie VTEC, der lige nu hærger i Nordtyskland og Danmark, har først og fremmest ramt kvinder. I Tyskland er syv ud af 10 smittede kvinder.
Den aggressive bakterie er fundet på spanske agurker - og generelt er grøntsager i søgelyset for at være skyld i udbruddet.
Og det er netop årsagen til, at det først og fremmest er kvinder, der er blevet syge, fortæller Lars Østergaard, professor ved Infektionsmedicinsk Afdeling på Aarhus Universitetshospital.
- Kvinder simpelthen mere udsat for at få bakterien, fordi de generelt lever mere sundt end mænd, siger han.
Normalt er det først og fremmest mænd og børn, der er udsat for smitte med den farlige tarmbakterie.
- Det skyldes, at bakterien normalt er i kød, der ikke er behandlet. Og flere mænd end kvinder lægger vejen forbi pølsevognen på vej fra arbejde, siger han.
Symptomerne på en VTEC-infektion går fra kortvarig, ublodig diaré - over svær blodig diaré med voldsomme mavesmerter - til alvorlige komplikationer med nyresvigt og dødsfald.

I Danmark er fem af de 11 smittede ramt af den alvorlige variant, der angriber nyrerne, og som kaldes HUS (hæmolytisk uræmisk syndrom).
Den dødelige bakterie plager især Nordtyskland, hvor myndighederne søndag meddelte, at yderligere to personer er døde. I alt har bakterien foreløbig kostet 10 mennesker livet i Nordtyskland, ni kvinder og en mand.
I Tyskland betegnes 274 personer som "svært syge" af bakterien, mens flere end 1000 tyskere er smittet, skriver bild.de. 64 tyskere er indlagt med nyresvigt efter bakterieinfektionen.
På Universitetshospitalet i Hamburg betegner professor Robert Stahl patienterne som "meget syge".
