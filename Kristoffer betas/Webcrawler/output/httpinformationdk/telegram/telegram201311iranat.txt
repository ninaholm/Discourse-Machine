Iran til atommøde: Vi kommer tilbage efter aftale
Præstestyret melder sig klar til at forhandle videre om sit omstridte atomprogram 20. november.


 Forhandlingerne om det iranske atomprogram er slut for denne gang, men når stormagterne snart igen sætter sig ved forhandlingsbordet med ledende skikkelser fra præstestyret i Teheran, så er målet en endelig aftale.
- Vi har haft nogle intense forhandlinger og drøftelser, og vores mål er at nå frem til en konklusion, siger Irans udenrigsminister, Mohammad Javad Zarif, ifølge nyhedsbureauet Reuters
- Det er, hvad vi vil komme tilbage for at forsøge at gøre, tilføjer han efter de afsluttende møder natten til søndag i den schweiziske by Genève.
Siden torsdag har Iran forhandlet med den såkaldte P5+1-gruppe, der tæller Tyskland og de fem permanente medlemmer af FN's Sikkerhedsråd: Storbritannien, Kina, Frankrig, Rusland og USA.
Stormagterne håber på en atomaftale med Iran, så de kan få vished om, at Iran ikke udvikler atomvåben. Iranerne vil derimod gerne slippe for nogle af de sanktioner, som lammer landets økonomi.
Forhandlingerne blev afsluttet natten til søndag dansk tid. Møderne genoptages 20. november, oplyser EU's udenrigspolitiske chef, Catherine Ashton.
Hun siger, at man har gjort konkrete fremskridt, men der er fortsat nogle emner, som endnu ikke er afklaret, lyder det.
Den amerikanske udenrigsminister, John Kerry, siger natten til søndag, at USA er "fast besluttet på at sikre", at Iran ikke udvikler atomvåben.
Kerry er fortrøstningsfuld, selvom de seneste dages forhandlinger er endt uden en aftale.
- Det tager tid at opbygge tillid mellem lande, som har været på kant med hinanden i lang tid, siger han ifølge nyhedsbureauet AFP.
Siden den islamiske revolution i 1979 har Iran og USA været i strid med hinanden.
