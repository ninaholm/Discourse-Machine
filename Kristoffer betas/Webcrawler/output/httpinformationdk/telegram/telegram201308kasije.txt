Kasi-Jesper får undskyldning af Skattedirektør
Skat beklager "utilstedelig" sagsbehandling i skriftlig undskyldning til erhvervsmanden Jesper "Kasi" Nielsen.


 Tidligere Brøndby-sponsor og ejer af håndboldklubben AG København, Jesper "Kasi" Nielsen, har onsdag modtaget en skriftlig undskyldning fra Skat i forbindelse med behandlingen af erhvervsmandens skatteforhold. Det skriver BT.
Skats metoder for at få Jesper "Kasi" Nielsen til at betale en påstået restskat har medført skarp kritik fra blandt andre skatteminister Holger K. Nielsen (SF).
I brevet til Kasi-familiens revisor, som tidligere direktør i Skat København Erling Andersen har underskrevet, kaldes den behandling, som Kasi-familien har været udsat for, blandt andet for "helt utilstedelig" og "retssikkerhedsmæssig stærkt betænkelig".
