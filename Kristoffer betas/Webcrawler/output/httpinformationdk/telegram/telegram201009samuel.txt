Samuelsens søster overhaler EP-kandidat
Liberal Alliances spidskandidat ved europaparlamentsvalget, Benjamin Dickow, er blevet forbigået som spidskandidat for partiet ved næste folketingsvalg.


 Liberal Alliances spidskandidat ved sidste europaparlamentsvalg, Benjamin Dickow, er blevet fravalgt som spidskandidat til Folketinget af partiets ledelse.
Det står klart, efter at Liberal Alliance torsdag har præsenteret sit hold af spidskandidater frem mod næste folketingsvalg.
- Det har ikke været min beslutning, så jeg kan ærlig talt ikke sige, hvorfor det er sådan. Men det er klart, at når man stiller op for et parti, så vil man gerne have så meget promovering som muligt, siger Benjamin Dickow.
I stedet må Benjamin Dickow sandsynligvis tage til takke som almindelig kandidat i en af Sydjyllands kredse, hvor partileder Anders Samuelsens søster, Mette Bock, er spidskandidat.
Dickows fravalg er opsigtvækkende, fordi han var et af de få kendte medlemmer i Liberal Alliance uden for folketingsgruppen
Den tidligere spidskandidat blev kendt, da han kæmpede en hård kamp for at blive valgt ind i Europaparlamentet for Liberal Alliance under valget i 2009 samtidig med, at hans parti lå meget lavt i meningsmålingerne.
- De har fundet nogle dygtige mennesker de steder, der var interessante for mig, og så er der jo ikke så meget at indvende imod det. Det har været deres beslutning, og den kan jeg sagtens leve med, siger den tidligere spidskandidat.
Benjamin Dickow, der fik 10.401 stemmer ved europaparlamentsvalget, fortæller, at det er partiledelsen i Liberal Alliance, som har foreslået ham at gå efter en opstillingskreds i Sydjylland.
Ud over Mette Bock tæller de nye spidskandidater blandt andre også de nuværende folketingsmedlemmer, Anders Samuelsen, Simon Emil Ammitzbøll og Villum Christensen, samt tidligere kuglestøder Joachim B. Olsen.
