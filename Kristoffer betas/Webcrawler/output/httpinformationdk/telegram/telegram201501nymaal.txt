Ny måling tager farten af geparden
Der er knald på, når geparden jagter antiloper. Men det går ikke så hurtigt, som alverdens leksika fortæller.


 Det er ikke sjovt at være en thomsongazelle med en gepard i hælene.
De store kattedyr er ifølge denstoredanske.dk verdens hurtigste landlevende pattedyr, så det gælder for gazellen om at skifte retning og slå krumspring så længe, at geparden mister pusten.
For den plettede kat kan ikke holde sin topfart særlig længe.
Geparden kan ifølge leksika på nettet nå en fart af omkring 110 kilometer i timen, men det kan den så bare ikke alligevel.
Det siger i hvert fald sir David Attenborough, den 88-årige britiske naturforsker og tv-mand, der i 60 år har lavet tv, specielt naturprogrammer.
Han er ifølge avisen The Telegraph på vej med en ny naturserie, og her har han målt, hvor hurtigt en gepard egentlig kan løbe.
Avisen skriver, at det hidtil er blevet sagt, at den kan løbe 70 miles i timen, og det er over 112,5 kilometer i timen. Men det er en gammel måling.
- Manden, der fremsatte denne påstand, brugte et cykelhjul, et stopur og en snor til at måle farten. Det var ikke så videnskabeligt, siger Attenborough ifølge avisen.
- Vi har fundet ud af, at den snarere løber 58 miles i timen, men den er fortsat det hurtigste dyr på Jorden, tilføjer han.
Det svarer til godt 93 kilometer i timen, og for en thomsongazelle er det udelukkende teoretisk viden, da det stadig ikke er sjovt at have en gepard efter sig.
Avisen Daily Mail skriver, at David Attenborugh har brugt noget mere moderne metoder end cykelhjul til at finde frem til hastigheden.
 Han og hans folk har sat gps-apparater på et antal geparder, og de foretog 367 hastighedsmålinger af geparder, der var på jagt i fuld firspring.
Ingen af jagterne foregik med en hastighed højere end de 58 miles i timen.
Den gamle måling, som leksika baserer deres viden om hastigheden på, er fra 1957 og blev foretaget af en fotograf, der hed Kurt Severin, skriver Daily Mail.
