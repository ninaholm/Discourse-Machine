Læger opfordrede til at slukke Mandelas respirator
Retsdokumenter fra juni viser, at læger rådgav Mandelas familie til at slukke for ekspræsidentens respirator.


 Lægerne rådgav den tidligere sydafrikanske præsident Nelson Mandelas familie til at slukke for respiratoren, viser retsdokumenter fra 26. juni. Det skriver nyhedsbureauet AFP.
- Mandelas familie er blevet rådgivet af lægerne til at slukke for respiratoren, lyder det i dokumenterne.
Nelson Mandela har i flere uger været indlagt på et hospital i Sydafrikas administrative hovedstad Pretoria.
- I stedet for at forlænge hans lidelser bør Mandelas familie overveje dette skridt som en meget reel mulighed, hedder det i dokumentet.
Dokumentet stammer fra en advokat, der repræsenterer Nelson Mandelas familie.
Retsdokumentet blev i slutningen af juni vist for den nuværende præsident Jacob Zuma, der herefter annoncerede, at det stod dårligt til med Mandelas helbred.
Dagen efter sagde Zuma, at Mandelas tilstand var forbedret hen over natten.
- Han har det meget bedre i dag i forhold til, da jeg så ham i aftes, sagde Jacob Zuma i en udtalelse 27. juni.
Siden da har den sydafrikanske regering sagt, at Mandelas tilstand fortsat er kritisk men stabil.
Det har ikke været muligt at få en kommentar fra hverken Mandelas familie eller medlemmer af den sydafrikanske regering.
