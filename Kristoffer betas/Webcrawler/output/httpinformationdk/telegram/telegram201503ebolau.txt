Ebola-udsendte er kommet hjem fra Sierra Leone
Det andet hold udsendte, der har bekæmpet ebola i det vestafrikanske land Sierra Leone, er tilbage i Danmark.


 Kampen mod den frygtede ebola-virus i Sierra Leone er foreløbig overstået for 26 danske læger, sygeplejersker og bioanalytikere. De har været udsendt i seks uger til det vestafrikanske land, som er hårdt ramt af den smitsomme virus.
Det er det andet hold sundhedsarbejdere, som Danmark har haft udsendt til Sierra Leone, og en ny gruppe danske sygeplejersker og læger har nu overtaget opgaven med at hjælpe med at få styr på ebola-udbryddet.
- De danske udsendte har kæmpet og arbejdet dedikeret under vanskelige vilkår - til stor gavn for andre mennesker i nød, siger forsvarsminister Nicolai Wammen (S) i en pressemeddelelse.
- Med nu to holds store indsats - og det tredje hold i fuld gang - er det tydeligt at se Danmarks positive aftryk i det fælles og vigtige arbejde for at bekæmpe sygdommen, siger han.
Inden de danske læger og sygeplejersker rejste til Sierra Leone, fik de tre ugers træning i Danmark og Storbritannien for at blive forberedt på arbejdet i Vestafrika.
Og de kommende tre uger skal det hjemvendte personale være særligt opmærksom på, om de får symptomer på den frygtede virus. En såkaldt observationsperiode er fast procedure, når dansk sundhedspersonale vender hjem fra et ebola-ramt område.
Søndag blev tre danske udsendte hentet hjem fra Sierra Leone, da de havde været i kontakt med en amerikansk sundhedsarbejder, der viste sig at være smittet med ebola.
De hjemvendte sundhedsarbejdere blev indlagt på Aarhus Universitetshospital, men allerede mandag blev de udskrevet, da risikoen for, at de er smittet, er meget lav.
Den seneste opgørelse fra Verdenssundhedsorganisationen, WHO, viser, at dødstallet efter ebola-virussen har passeret de 10.000. Sierra Leone har sammen med Liberia og Guinea været hårdest ramt af det omfattende ebolaudbrud i Vestafrika.
