Kontanthjælp: Minister vil drøfte ulige forhold for par
Flere partier på Christiansborg er imod forskelsbehandling af gifte og ugifte par i kontanthjælpsreformen.


 Regeringen vil nu undersøge mulighederne for at lave en reel ligestilling af gifte og ugifte samlevende i forbindelse med den nye kontanthjælpsreform. Det skriver Jyllands-Posten.
 Reformen betyder, at samlevende ugifte par nu skal forsørge hinanden, ligesom det har været tilfældet med gifte par i årtier.
Men mens de gifte par har ret til at bruge en ægtefælles uudnyttede personfradrag, hvis ægtefællen har en lav indkomst, gælder denne mulighed ikke for de ugifte samlevende par.
Det har fået flere partier bag kontanthjælpsreformen til at kritisere forskelsbehandlingen.
 Og nu reagerer beskæftigelsesminister Mette Frederiksen (S). Til Jyllands-Posten siger hun, at hun vil indkalde partierne bag reformen til en drøftelse af, hvorvidt det er muligt at lave en sidestilling af parrene, også på det skattemæssige område.
- Vi drøftede reglerne under forhandlingerne, men måtte konstatere, at det er skatteteknisk endog meget svært i praksis. Men jeg vil selvfølgelig gerne høre forligspartiernes holdninger og input, siger Mette Frederiksen.
Dansk Folkeparti, som blandt andet har kritiseret forskelsbehandlingen, er tilfreds med ministerens udmelding.
- Jeg er godt klar over, at Skat siger, at det er meget vanskeligt skatteteknisk at lave en sidestilling.
- Men vi må undersøge alle muligheder for at få lukket for den kritik af kontanthjælpsreformen på dette specifikke område, siger arbejdsmarkedsordfører Bent Bøgsted (DF) til Jyllands-Posten.
Forskelsbehandlingen har også mødt kritik i landets kommuner.
