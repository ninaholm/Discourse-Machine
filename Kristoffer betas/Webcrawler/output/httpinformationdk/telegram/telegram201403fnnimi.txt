FN: Over ni millioner syrere er fordrevet fra deres hjem
Omkring 40 procent af den syriske befolkning er tvunget på flugt på grund af den blodige borgerkrig i Syrien.


 Tre år efter at borgerkrigen i Syrien startede, er millionvis af syrere flygtet fra blodsudgydelserne i den voldsomme konflikt.
Det anslår FN's Flygtningehøjkommissariat (UNHCR) fredag.
Organet vurderer, at flere end ni millioner mennesker er flygtet fra deres hjem, siden borgerkrigen startede i marts 2011.
Flere end 6,5 millioner syrere er fordrevet i selve Syrien, mens 2,6 millioner mennesker er flygtet til andre lande i regionen, anslår UNHCR.
- Det er samvittighedsløst, at en humanitær katastrofe af denne her størrelse kan folde sig ud foran vores øjne, og der er ikke nogen betydningsfuld proces i gang for at stoppe blodbadet, siger højkommissær Antonio Guterres.
Hvis Vesten proportionelt set modtager lige så mange flygtninge som Syriens naboland, Libanon gør, ville USA ifølge UNHCR's beregninger skulle modtage 73 millioner flygtninge. Tyskland skulle modtage 19 millioner.
Det Syriske Observatorium for Menneskerettigheder, som støtter oppositionen, anslår, at over 146.000 mennesker er blevet dræbt under den tre år lange konflikt. Overvågningsorganet har dog vanskeligt ved at få alle registreringer om dræbte bekræftet.
