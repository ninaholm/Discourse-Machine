S: Vores boligpakke er ikke en kopi
Socialdemokraterne har længe haft tanke om boligpakke, siger Henrik Sass, der afviser beskyldning om kopiering


 - Jeg tror, man skal passe på med at lave snuptagsløsninger for boligmarkedet. Derfor vil min bedste opskrift for boligmarkedet være absolut ro.
Sådan siger Helle Thorning-Schmidt (S) i et større interview, som er trykt i søndagens udgave af Berlingske.
Næsten samme melding leverede Helle Thorning-Schmidt til Jyllands-Posten lørdag:
- Intet nyt. Det er vores budskab til boligejerne, lød det.
Alligevel er Socialdemokraterne nu klar med en boligpakke, der punkt for punkt er tæt på identisk med den pakke, som regeringen vil præsentere i den kommende uge.
Det har fået finansminister Claus Hjort Frederiksen (V) til at beskylde Socialdemokraterne for at have kopieret regeringens forslag.
Men det afviser Socialdemokraternes politiske ordfører, Henrik Sass Larsen.
- Helle siger to ting til med de citater. For det første, at man ikke skal lave om på lånemulighederne for boligejere. For det andet at der påhviler en et stort ansvar, når man skal sende et så kraftigt signal til boligmarkedet, som en boligpakke er.
- Så skal man kun komme med én melding. Så skal man ikke svare halvvejs på det, siger Henrik Sass Larsen.
Spørgsmål: Så I havde boligpakken klar, da hun sagde de ting?
- Vi har længe haft overvejelser over præcis hvordan og hvornår, vi skulle komme med en melding til boligmarkedet, ja, siger Henrik Sass Larsen.
Spørgsmål: Men nu kom det så ud en lørdag aften, som normalt ikke er det tidspunkt, hvor man præsenterer den type initiativer, og kort efter gik regeringen ud med sin pakke, som næsten til punkt og prikke minder om jeres. Har I kopieret deres forslag?
- Nej, jeg synes bare, at de skulle glæde sig over, at vi har tænkt i samme retning, hvis det er det, der er sket. Det er der ikke nogen grund til at være sur over, siger Henrik Sass Larsen.
Spørgsmål: Så jeres forslag bygger ikke på forlydender fra Finansministeriet om, hvad regeringen havde af tanker?
- Nej, vi bliver ikke orienteret af Finansministeriet, siger Henrik Sass Larsen.
