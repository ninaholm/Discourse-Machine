Alternativet vil af med EU-asylforbehold
Alternativet anbefaler danskerne at stemme ja, selvom partiet ikke er ubetinget enig med de andre ja-partier.


 Alternativet er ikke ubetinget ja-siger, når danskerne 3. december skal til folkeafstemning om retsforbeholdet over for EU.
Det fortæller partiets politiske leder, Uffe Elbæk, på et pressemøde i Statsministeriet.
- Vi anbefaler et ja, fordi de fleste af de store problemer er det, vi kalder problemer uden pas. Det er vi nødt til at finde løsninger på, lyder det fra Uffe Elbæk.
- Men når vi ikke går ind i forligskredsen, så er det fordi, vi synes, det er en skam, at asylspørgsmålet ikke er en del af det.
- Det er en skam, at der ikke vil være mere åbenhed og demokratisk debat med danskerne, hvis man senere ønsker at udvide samarbejdet, siger Uffe Elbæk.
Foruden Venstre tæller støtterne af den foreslåede tilvalgsordning Socialdemokraterne, De Radikale, SF og De Konservative. De blev tilbage i foråret enige om indholdet i tilvalgsordningen.
Alternativets bekymring om en manglende fælles europæisk asylpolitik er dog ifølge Socialdemokraterne slet ikke et tema i folkeafstemningen senere på året, men i stedet et spørgsmål om Danmarks fremtid i det europæiske politisamarbejde, Europol.
- Vi bliver nødt til at sige, at vi træffer et meget direkte politisk valg. Det her handler ikke om udlændinge- og asylpolitik, men om Europol. Vi mener ikke, at Danmark skal tiltræde en fælles udlændinge- og asylpolitik, siger hun.
 Uffe Elbæk understreger, at det er vigtigt, at danskerne bliver hørt, men han er alligevel skuffet over, at afstemningen egentlig kun handler om Europol.
- På den ene side er det et stort ja, for vi mener, at danskerne i den grad skal stemme ja, men det er også et stort men, fastslår Alternativets politiske leder.
