Biskopper advarer mod minaretforbud



 Schweiz' romerskkatolske biskopper opfordrer vælgerne i Schweiz til at stemme nej til et forslag om, at det skal være forbudt at bygge minareter. Forslaget kommer op ved en folkeafstemning i næste måned.
 Det er det højreorienterede Schweiz' Folkeparti (SVP), der har presset på for at få et forbud mod minareter - de høje tårne på moskéer. SVP har indsamlet de over 100.000 underskrifter for forslaget, der er nødvendig for at gennemføre en folkeafstemning.
 - Et generelt forbud mod at bygge minareter vil skade de nødvendige bestræbelser på at skabe dialog og respekt, hedder det i en erklæring fra biskopperne.
 Schweiz' regering er pinligt berørt over forslaget og har opfordret vælgerne til at stemme imod.
 Det centrumhøjreorienterede Frie Demokratiske Parti er også imod forslaget. De frygter, at det vil skabe "grundløs" frygt for landets muslimske indbyggere.
 Islam er den andenstørste religion i Schweiz efter kristendommen. Af Schweiz' 7,5 millioner indbyggere er 310.000 muslimer.
 Der er allerede bygget fire minareter i Schweiz, og en femte er i støbeskeen.
