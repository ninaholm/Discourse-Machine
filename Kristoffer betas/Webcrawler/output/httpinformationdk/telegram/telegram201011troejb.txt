Trøjborg-beboere kan flytte hjem
Faren for sammenstyrtning er ovre. De evakuerede beboere kan nu flytte tilbage til Niels Juels Gade i Århus.


 Myndighederne frygter ikke længere, at ejendomme i Niels Juels Gade 43 i den århusianske bydel Trøjborg kan styrte sammen. Det skriver Århus Stiftstidende.
- Vi er ikke længere bange for, at det skal ske, efter at spunsen er afstivet, så gavlen på ejendommen ikke længere kan glide ud, siger kommunens bygningsinspektør, Thomas Brun.
Gavlen var i fare for at styrte sammen, fordi spunsen - den jernplade, der var banket ned i jorden for at stabilisere gavlen i forbindelse med et gravearbejde - ikke var stærk nok. Spunsen er nu blevet stabiliseret, så beboerne kan flytte tilbage i ejendommen.
Thomas Brun fortæller, at ejendommen begyndte at sætte sig, fordi spunsen ikke var stærk nok.
- Den gav sig og bøjede ud i toppen. Og der trykkede gavlen så på og fulgte med. Problemet er løst nu ved, at der er fyldt op med sand, så spunsen på den måde er stivet af, siger Thomas Brun.
