Venstre jubler over tvivlernes støtte
Venstre glæder sig over, at flest tvivlere hælder til blå blok - Udfordringen bliver at få dem til at stemme.


 - Det er opmuntrende, at så mange tvivlere hælder til blå blok. Det betyder, at vi står stærkere, end man umiddelbart kan se i målingerne - det giver håb.
Sådan lyder meldingen fra Venstres gruppeformand, Kristian Jensen, efter en ny meningsmåling viser, at blå blok sluger flest stemmer blandt de vælgere, der er i tvivl om, hvilket parti de vil sætte krydset hos.
Men selvom der er glæde hos regeringspartiet, så understreger Kristian Jensen, at udfordringen bliver at omvende tvivlerne.
- Det bliver en udfordring at få dem til at stemme og ikke ende på sofaen. Tvivlerne er ganske afgørende, for hvis vi får overbevist dem, så kan vi faktisk stå til at vinde næste valg på nuværende tidspunkt, siger den tidligere skatteminister.
Han peger på, at regeringens konkrete politik kan have skræmt nogle vælgere ud i tvivl.

- Regeringens meget konkrete forslag kan så tvivl hos vælgerne. Det er naturligt, når planerne er så detaljerede, men ikke nødvendigvis populære.
Venstre vil ifølge Kristian Jensen gøre en ekstra indsats for at vinde tvivlerne over på deres fløj.
- Vi vil opfordre og udfordre rød blok til at lægge deres plan ærligt frem i detaljer og ikke bare i smarte reklameslogans og overskrifter. Vi håber på mere snak om politisk indhold frem for personsager, siger han.
-Tvivl er selvfølgelig ikke positivt, men jo tættere man kommer på valget, jo tættere vil man også komme på de klare politiske forskelle mellem de to blokke. Her vil tvivlerne blive bekræftet i, at blå blok kan sikre kernevelfærd i fremtiden.
Målingen, som Voxmeter har foretaget for Ritzau, viser, at 39 procent af tvivlerne tror, at de vil stemme på et parti fra blå blok, mens 27 procent spår, at et parti fra rød blok ender med at få krydset.
