Al-Qaeda-militante tager skylden for fest-bomber i Irak
De militante ville med koordinerede angreb flere steder i Irak sende et signal til landets sikkerhedsstyrker.


 En al-Qaeda-gruppe i Irak siger, at de står bag en bølge af angreb, der dræbte 74 mennesker og sårede flere end 320 under den muslimske festdag Eid lørdag.
Bomberne eksploderede flere steder i landet midt under højtiden og markerede dermed afslutningen på en blodig ramadan-måned i Irak.
Det internationale samfund har fordømt angrebene, mens de er blevet mødt med tavshed af Iraks regering, heriblandt premierminister Nuri al-Maliki.
Den militante, sunnimuslimske gruppe siger i en meddelelse, at de ønskede at sende et signal om modstand til landets sikkerhedsstyrker ved at gennemføre de koordinerede angreb. At bomberne netop faldt under Eid-festen er ikke nogen tilfældighed:
- De (shiitterne, red.) kunne ikke drømme om sikkerhed hverken nat eller dag under Eid, lyder det i meddelelsen.
Al-Qaeda-gruppen har for nylig taget skylden for angrebet på et fængsel når Bagdad, hvor flere hundrede fanger, herunder ledende militante, blev befriet.
Myndighederne siger til gengæld, at de på det seneste har gennemført flere sikkerhedsoperationer, der er ført til, at mange militante enten er blevet dræbt eller fanget.
Men uanset hvor mange de har fået fat på, er det stadig ikke lykkes at stoppe de mange angreb i landet. Og det frustrerer befolkningen.
- Situationen i Irak bliver ikke forbedret, siger Abu Samer, der befandt sig i det nordlige Bagdad, hvor to bilbomber slog syv personer ihjel lørdag.
- Jeg kan ikke stole på politikerne, fordi de kommer med mange løfter, og resultatet af deres arbejde er, hvad der sker i landet hver dag, siger den 64-årige pensionist, der hentyder til volden i landet.
Flere end 800 har mistet livet under ramadanen, der dermed har lagt ramme om den blodigste voldsmåned i Irak siden 2008.
