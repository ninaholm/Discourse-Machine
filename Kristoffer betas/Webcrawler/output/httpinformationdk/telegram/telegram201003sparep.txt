Spareplan udløser sammenstød i Athen



 Det kom torsdag aften til nye uroligheder i den græske hovedstad, Athen, hvor demonstranter var på gaderne for at vise deres utilfredshed med regeringens spareplan.
En talsmand for politiet siger, at ordensmagten brugte tåregas imod omkring 50 demonstranter.
- Der var sammenstød mellem politi og demonstranter. Politiet brugte tåregas. Enkelte blev anholdt, siger talsmanden.
Inden meldingen om urolighederne var henved 10.000 mennesker på gaderne i Athen og også i byen Thessaloniki.
Det var fagforbund og venstreorienterede politikere, som havde opfordret til demonstrationerne.
Der er desuden opfordret til strejker fredag, hvor parlamentet efter planen skal stemme om en række skrappe indgreb, som blandt andet betyder skatteforhøjelser, lønnedgang for offentlige ansatte og fastfrysning af pensioner.

