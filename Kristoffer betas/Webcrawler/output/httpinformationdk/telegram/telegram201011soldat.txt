Soldater opløser protestlejr i Vestsahara
Marokkanske regeringsstyrker har opløst en protestlejr i det omstridte Vestsahara, og flere meldes såret.


 En protestlejr i Vestsahara er blevet opløst af marokkanske regeringssoldater, og øjenvidner beretter om flere tilskadekomne.
Lejren nær byen Laayoune har i den seneste tid dannet rammen om den største demonstration i årtier mod den marokkanske besættelse af det omstridte område.
Både Marokko og frihedsbevægelsen Polisario gør krav på Vestsahara, som ligger i det nordvestlige Afrika.
En marokkansk embedsmand siger, at sikkerhedsstyrkerne trængte ind i lejren, fordi nogle aktivister angiveligt tvang folk til at blive i lejren mod deres vilje.
- Der er nogle få tilskadekomne på begge sider, men lejren er nu tømt for mennesker, siger embedsmanden.
En aktivist, som var involveret i protesterne, siger imidlertid, at der er mange sårede, og at regeringssoldaterne brugte tåregas, vandkanoner og stave for at rydde lejren.
- Situationen var meget alvorlig. De angreb folk inde i lejren - både kvinder, børn og ældre. Vi forsvarede os selv ved at kaste sten på sikkerhedsstyrkerne, da de stormede lejren, fortæller aktivisten.
Rydningen af lejren kom blot få timer før, at et planlagt FN-møde i New York skulle sætte fokus på konflikten.
Vestsahara var en spansk koloni frem til 1975, hvor nabolandene Marokko og Mauretanien invaderede det stenede ørkenområde efter Spaniens tilbagetrækning.
I dag besætter Marokko fortsat to tredjedele af Vestsahara, og der er kun sket få fremskridt i løsningen af den mangeårige konflikt.
