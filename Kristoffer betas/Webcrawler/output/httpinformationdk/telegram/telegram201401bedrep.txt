Bedre Psykiatri er uforstående overfor lange ventetider
Foreningen Bedre Psykiatri mener, at flere patienter skal henvises til behandling hos private psykologer.


 Foreningen Bedre Psykiatri forstår ikke, at hver femte psykiatriske patient må vente mere end to måneder på behandling, når ventelister har været i fokus for Danske Regioner i årevis.
Det siger Bedre Psykiatris generalsekretær Thorstein Theilgaard.
- Det har store konsekvenser for en psykisk syg, når det trækker ud med at få hjælp - både på jobbet og i familielivet, siger han.
 Problemet kan være, at de fem regioner ikke henviser psykiatriske patienter til private aktører, påpeger han
- Man kan jo frygte, at det er, fordi folk ikke ved, at de har ret til at blive behandlet i det private efter to måneder, og at regionerne ikke rutter med at oplyse dem om det, siger Thorstein Theilgaard.
Han mener, at der bør ansættes flere psykologer, som kan hjælpe med at diagnosticere psykiatriske patienter.
 Danske Regioner påpeger, at 30 procent flere børn og unge siden 2009 er kommet i psykiatrisk behandling. Det viser en såkaldt analyse af psykiatrien fra Danske Regioner,
 Samtidig behandles stadig flere voksne patienter. Godt 10 procent flere voksne behandles i 2012 sammenlignet med 2009. Skønt stadig flere patienter behandles, stiger ventetiden svagt.

 1. september 2014 indfaser regionerne en udrednings- og behandlingsret i psykiatrien. Det er første skridt imod, at psykiatriske patienter får samme behandlingsgaranti som andre patienter i sundhedsvæsnet.
