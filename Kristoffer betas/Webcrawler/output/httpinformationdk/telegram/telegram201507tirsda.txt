Tirsdagens obligationer: Lille nedtur endte med lille optur



 
Renten tog en tur i rutsjebanen tirsdag. Efter ved handelens start at være faldet nogle basispoint endte renten med en stigning.
Det er underliggende ikke så meget Grækenland, der sætter dagsordenen her og nu, men mere troen på, at ECB fortsætter sine obligationsopkøb, hvilket bankens chef Mario Draghi er meget fast i mælet omkring sammenholdt med sit løfte om at holde renterne nede. Det så man tydeligst mandag, hvor renterne faldt. Tirsdag gik det den anden vej.
Mandag faldt den ledende tiårige rente i Danmark 4 basispoint. Tirsdag endte den med en stigning på de 3 basispoint til 0,94 pct. Samme tendens sås i større eller mindre grad over hele Europa, da renterne både nord og syd for Alperne steg.
Nøgletalskalenderen tirsdag var kemisk renset for nøgletal, men resten af ugen træder amerikanske tal stort set solo ind på scenen.
Onsdag kommer tal for salg af eksisterende boliger og boligpriser fra USA. Torsdag træder de ugentlige tal for nytilmeldte ledige og ledende indikatorer ind i rampelyset. Tredje akt - fredag - udspilles med tal for salget af nye boliger ligeledes fra USA. Der er ingen væsentlige europæiske "spillere" på scenen resten af ugen.
Grækenland er godt nok trådt i baggrunden, men på længere sigt kan kriselandet påvirke igen.
Blandt 34 økonomer i en Bloomberg-rundspørge mener 71 pct., at der er en overhængende fare for, at Grækenland allerede i slutningen af 2016 vil blive presset ud af euroen. Økonomerne mener dog, at Grækenland ikke kommer i yderligere problemer i 2015, selv om de nærmest samstemmende ikke tvivler på, at den græske lånepakke er for lille, skriver borsen.dk.
