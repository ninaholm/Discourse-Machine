Højrød strid om EL's kandidatliste
Enhedslistens godt 5000 medlemmer skal for første gang stemme om kandidatlisten over sikre valg til Folketinget, fordi årsmødet ikke kunne blive enig om listen


 Enhedslisten strides om, hvem partiet skal placere på den sikre kandidatliste til Folketinget. Godt 5000 partimedlemmer skal ved en urafstemning vælge imellem to lister. Valget står mellem en kvinde og en fagligt aktiv.
Det skriver den venstreorienterede hjemmeside modkraft.dk.
Valget står mellem den medicinstuderende Stine Brix på liste A. Hun har arbejdet i Kirkeasyl. Og liste B den tidligere bryggeriarbejder Finn Sørensen, som er næstformand i 3F's fagforening Industri og Service i København. 
Begge lister har de samme seks på topposterne: Folketingsmedlemmerne Johanne Schmidt-Nielsen, Frank Aaen og Per Clausen samt Christine Lundgaard, Pernille Skipper og Christian Juhl.
Urafstemningen skyldes ikke politisk uenighed, siger folketingsmedlem Line Barfod, som ikke genopstiller ved folketingsvalget.
- Nogle har prøvet at udlægge det som faglige mod feminister, men sådan opfatter jeg det bestemt ikke, siger hun.
Derimod mener Christian Juhl, som er formand for 3F i Silkeborg, at Enhedslisten har for få arbejdere blandt politikerne. 
- Alle ved, at Enhedslisten har en progressiv kønspolitik. De fleste er derimod skeptiske, når vi kalder os et arbejderparti, der kæmper for den brede befolkning, siger Christian Juhl.
Alligevel støtter han liste A med Stine Brix imod sin 3F-kollega Finn Sørensen på liste B, fordi liste A sikrer Christian Juhl en såkaldt sikker kreds på Sjælland.
- Enhedslisten er det parti med den højeste andel akademikere - der er fire i folketingsgruppen. Ingen tvivl om, at de er dygtige, men vi har brug for en faglig kandidat, siger Christian Juhl.

