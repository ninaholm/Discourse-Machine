Egyptens hær indsætter kampvogne i Kairo
De voldelige sammenstød i Kairo natten til torsdag er klinget af, mens hæren er rykket ud med kampvogne.


 Mindst tre kampvogne og to pansrede mandskabsvogne er kørt i stilling foran præsidentpaladset i Egyptens hovedstad, Kairo, efter nattens uroligheder, der har kostet fem mennesker livet.
De fem er blevet dræbt af skud, mens knap 350 personer meldes såret, da præsidentens allierede og fjender stødte sammen i de værste uroligheder, siden Mohamed Mursi i juni blev Egyptens første islamistiske præsident, skriver det egyptiske nyhedsbureau Mena.
De tre kampvogne er ifølge øjenvidner opstillet foran præsidentpaladset, ligesom de to pansrede mandskabsvogne også er det.
Soldaternes emblemer viser, at de er medlemmer af Den Republikanske Garde, hvis tjenesteområde blandt andet er at beskytte præsidenten, som tirsdag kortvarigt forlod præsidentpaladset på grund af de vedvarende demonstrationer.
Trafikken torsdag morgen bevæger sig gennem gader overstrøet med sten og glasskår efter nattens voldshandlinger. Hundredvis af Mursi-tilhængere opholder sig fortsat i området. Mange er indhyllet i tæpper, mens andre læser i Koranen.
- Vi er kommet hertil for at støtte præsident Mursi og hans beslutninger. Han er Egyptens folkevalgte præsident. Han har den legitimitet, som ingen andre har, siger den 40-årige Mursi-tilhænger Emad Abou Salem.
Volden, som begyndte onsdag eftermiddag og varede frem til de tidlige morgentimer torsdag, er klinget af, og gaderne ligger nu øde.
Urolighederne begyndte, da grupperne begyndte at kaste brandbomber og sten mod hinanden ud på eftermiddagen, da den ulmende uro i forbindelse med præsidentens udvidede magtbeføjelser og en ny forfatning brød ud i lys lue.
Den tidligere leder af Det Muslimske Broderskab Mursi afløste efter et demokratisk valg Egyptens mangeårige enehersker, Hosni Mubarak, der blev væltet i forbindelse med Det Arabiske Forår.
Siden har Mursi lagt sig ud med den højeste forfatningsdomstol, hvis dommere er gået i strejke på ubestemt tid på grund af utilfredshed med præsidenten, der har udstedt et dekret, der udvider hans magtbeføjelser.
