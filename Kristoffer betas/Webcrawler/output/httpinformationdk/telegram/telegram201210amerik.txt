Amerikanerne får orkan-hjælp på mobil App
En mobil hjælpetjeneste fra Røde Kors hjælper amerikanerne gennem orkanen Sandy.


 Find et shelter, få en ambulance og giv besked til din familie om, at du har det godt.
Det er blot nogle af de ting, som en mobil orkan-app fra Røde Kors kan hjælpe med, mens orkanen Sandy huserer i USA.
Det forklarer generalsekretær i dansk Røde Kors, Anders Ladekarl.
- Det er den mest downloadede i USA de sidste par døgn. Jeg mener, at det er over 80.000, som har hentet app'en, hvor man kan se det nærmeste shelter, få hjælp til evakueringen eller meddele, at man har det godt, siger han.
Orkan-app'en giver personlig rådgivning om, hvor orkanen er på vej hen, hvor den rammer, og hvor man skal bevæge sig hen, hvis katastrofen rammer én.
Den mobile hjælpetjeneste har eksisteret længe som en hjælp til alle orkaner. Men op til mandag omkring midnat dansk tid, hvor orkanen Sandy ramte New York, var app'en ekstra populær.
Her kan man følge orkanens vej, finde vej til husly, få fat i en ambulance og få gode råd til at sikre sit hjem. Og så kan man sende meddelelse til sin familie om, hvor man er, og hvordan man har det.
- Man kan både lægge besked på Røde Kors' lukkede hjemmeside, via app'en, Facebook eller Twitter. Både at man har det godt, eller at man savner nogen. Man registrerer sig, får en adgangskode, og så kan man se listen, forklarer Anders Ladekarl.
Men tjenesten hjælper også Røde Kors i arbejdet med katastrofen.
- Folk kan selv finde hen til der, hvor de kan opholde sig. Eller de kan elektronisk meddele, at de gerne vil have hjælp til evakuering. Vi undgår en telefonstorm og gør tingene meget nemmere, fordi det bliver elektronisk, siger Anders Ladekarl.
Orkan-app'en er gratis og kan downloades i USA fra både iTunes og Android.

