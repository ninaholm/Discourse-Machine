Mestersangere går til i vinterkulden
Det er svært at stå imod vinteren med syv gram fuglekrop. Kulden gør stort indhug på antallet af gærdesmutter.


 To strenge vintre i træk har tyndet voldsomt ud i antallet af underskovens mestersanger, gærdesmutten. 
Bestanden er nu nede på det laveste niveau i 30 år, og denne vinter vil tynde yderligere ud blandt de mindste medlemmer af forårets fuglekor fra haver, krat og skov.
Det bebuder biolog Henning Heldbjerg fra Dansk Ornitologisk Forening (DOF), som har gennemført årlige punkttællinger af fugle siden 1976. Oven på vinteren 2009-2010 blev ynglesæsonen så ringe, at to ud af tre gærdesmutter var forsvundet.
- Bestanden vil få endnu et nøk nedad i antallet af ynglepar, ingen tvivl om det. Vi kan dog først i løbet af forårets systematiske fugletællinger sætte mere præcise tal på den tilbagegang, som det hårde vintervejr forårsager, siger Henning Heldbjerg.
Med en kropsvægt på bare syv-otte gram er gærdesmutten vores næstmindste fugleart efter fuglekongen og dårligt rustet til isvintre og måneder med stærk kulde. 
 Ornitologernes tællinger viser, at bestanden efter sidste vinter gik tilbage med 68 procent. Dermed var der i sommer kun én gærdesmutte for hver tre territorier, som var besat året før. Og der er ikke meget at gøre ved det.
 - Det kan godt være, at gærdesmutten kan nippe en smule fedt på et foderbræt. Men generelt kan man som haveejer ikke hjælpe de små insektædende fugle ved at lægge fuglefrø ud på brættet, siger Henning Heldbjerg.
Der er dog ikke grund til bekymring på længere sigt, forsikrer biologen.
- Gærdesmutter kan i løbet af foråret og sommeren få to kuld med seks-otte æg, så tabene i frost og sne kan være udlignet i løbet af få år, siger Henning Heldbjerg.
