Elfenbenskysten rammes også af folkets uro
Indbyggerne i Elfenbenskysten opfordres til at gøre som egypterne og vælte deres præsident.


 Sikkerhedsstyrker har affyret skarpe skud og tåregas mod demonstranter i Elfenbenskystens kommercielle hovedstad, Abidjan.
Demonstranterne kræver, at Laurent Gbagbo træder tilbage som præsident.
Gbagbos rival Alassane Ouattara har opfordret indbyggerne til at gå på gaden for at fjerne Gbagbo, ligesom egypterne længere mod nord i Afrika gik på gaden og væltede præsident Hosni Mubarak.
Gbagbo har afvist at træde tilbage som leder af verdens største kakaoproducent efter præsidentvalget den 28. november i fjor, som viste, at Ouattara vandt valget.
Vidner siger, at hundreder af unge samledes i Abidjan, men at soldater og politifolk sendte dem på flugt. Mindst en blev såret under sammenstødene.
Siden valget i fjor er mindst 300 mennesker blevet dræbt under sammenstød i Elfenbenskysten.
