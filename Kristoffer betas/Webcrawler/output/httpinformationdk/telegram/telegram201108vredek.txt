Vrede kinesere protesterer over giftudslip
En konflikt om en kemisk fabrik fører til slagsmål mellem politi og miljøaktivister i det nordlige Kina.


 Det kom til håndgemæng og slagsmål mellem politi og demonstranter, der søndag protesterede mod en kemisk fabrik, der slipper gift ud. Det skriver nyhedsbureauet Xinhua.
Mange beboere i byen Dalian er blevet evakueret efter et udslip af farlige stopper, og det fik mange til at protestere mod fabrikken, som de mener er placeret forkert og udgør en fare for byens sundhed.
Protesten er den seneste i en række af folkelige oprør mod myndighederne i Kina på grund af fattigdom, social uretfærdighed, forurening og magtmisbrug.
Søndagens demonstration kommer, fordi beboerne frygter, at udslip fra kemifabrikken kan få alvorlige konsekvenser.
Mandag i sidste uge blev flere hundrede indbygger evakueret, da en storm medførte skader på fabrikken og risiko for nye udslip.
Ansatte fik repareret skaderne, og ifølge fabrikken forekom der ikke giftudslip.
Tv-billeder viser skubberi og slag mellem demonstranterne og politi, men der er ingen rapporter om tilskadekomne eller anholdte.
Myndighederne i Dalian har lovet, at fabrikken vil blive flyttet. Men demonstranterne kræver, at myndighederne fremlægger en konkret plan og tidsplan for, hvornår det sker.
Uroen i Dalian kommer efter voldsom uro torsdag i den sydvestlige provins Guizhou, hvor demonstranter protesterede mod byens politi, som de mener går alt for hårdt til værks mod borgerne og anklages for at være korrupt.
