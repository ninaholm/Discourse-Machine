Pirater vil frigive våbenskib



 Det ukrainske skib "MV Faina" ventes snart frigivet af de somaliske pirater, der tilbageholder skibet og dets våbenlast.
 Ifølge en mand, der siger, at han har været involveret i forhandlinger om at få skibet fri, har piraterne fået en løsesum på 3,5 millioner dollar - omkring 20 millioner kroner. Derfor frigives skibet.
 Manden vil være anonym, men siger sent i eftermiddag, at skibet frigives "i de kommende timer".
 Oplysningerne er ikke bekræftet af gruppen East African Seafarers Asisstance, der overvåger piratsituationen i området.
 "MV Faina" har en last på 33 kampvogne, raketstyr og andet militært materiel, som skibet var på vej til Kenya med.
 Tidligere har piraterne krævet 35 millioner dollar i løsesum.
