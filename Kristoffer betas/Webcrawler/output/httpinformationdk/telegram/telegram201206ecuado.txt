Ecuador hjemkalder ambassadør i Assange-sag
Sagen om udlevering af WikiLeaks-stifteren er så alvorlig, at Ecuador har hjemkaldt London-ambassadør.


 Myndighederne i Ecuador har hjemkaldt den ecuadorianske ambassadør i London til samtaler om stifteren af WikiLeaks, Julian Assange, som har søgt politisk asyl i det sydamerikanske land.
Assange, som er australsk statsborger, kæmper for at undgå at blive udleveret til Sverige, hvor han er mistænkt for sexforbrydelser.
Han har derfor taget ophold på Ecuadors ambassade i London, hvor de britiske myndigheder ikke har mulighed for at få fat på ham.
Ecuadors ambassadør i den britiske hovedstad, Ana Alban, skal til sit hjemland for at hjælpe med at rådgive landet i den betændte sag om, hvorvidt Assange skal tilkendes asyl.
- Vi hjemkalder vores ambassadør til konsultationer, fordi det er en meget vigtig sag, siger landets præsident Rafael Correa.
- Vi vil fortsætte varsomt, ansvarligt og seriøst i denne sag, siger præsidenten.
Ecuadors ambassadør i London har holdt møder med de britiske myndigheder onsdag, hvor de forskellige synspunkter er blevet luftet.
- Vi vil tage det med i vores betragtning, men Ecuador tager den endelige beslutning, siger præsidenten.
Assange frygter, at en udlevering til Sverige vil betyde, at han senere bliver sendt til USA.
I USA er der vrede over, at Wikileaks har offentliggjort en række hemmeligstemplede dokumenter - blandt andet korrespondance fra amerikanske diplomater rundt om i verden til Det Hvide Hus.
- Han (Assange, red.) siger, at hans liv er i fare, hvis han ender med at blive udleveret til USA, hvor de har dødsstraf for politiske forbrydelser. Han siger, at det er en politisk anklage, og at anklagerne mod ham er usande, siger Rafael Correa.
Ecuador vil endnu ikke melde ud, hvornår landet vil træffe en beslutning om Assanges videre skæbne. Men man vil bruge "den fornødne tid på at træffe den rigtige beslutning".
Assange har været på Ecuadors ambassade, siden han tirsdag i et sidste desperat forsøg på at undgå udlevering til Sverige søgte tilflugt på ambassaden og anmodede om asyl.
