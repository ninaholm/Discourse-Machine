Koks i skolevalg: Alle kommuneresultater er forkerte
Venstres valgsejr på landsplan er rigtig, men systemfejl ødelægger de kommunale resultater ved skolevalg 2015.


 Det skulle være så godt, men så er det faktisk skidt.
Der er mildest talt gået kuk i den i forbindelse med optællingen af stemmer ved skolevalget 2015 for eleverne i 8. og 9. klasse. For selv om den landsdækkende valgsejr til Venstre og blå blok er rigtig nok, har en systemfejl ødelagt samtlige de kommunale resultater.
Det fortæller Christian Lentz, der er projektleder på skolevalget.
- Der er sket en fejl i visningen på kommuneniveau. Man har fået resultater ind i systemet, der alfabetisk lå over eller under den kommune, det hørte til. Du har altså fået vist resultatet fra den kommune, der alfabetisk lå ved siden af, siger Christian Lentz.
På de sociale medier har brugere harceleret over forvirringen, men projektlederen afviser al snak om snyd.
- Resultaterne er fuldstændig valide, så der er selvfølgelig ikke tale om snyd, slår Christian Lentz fast.
Han satser på, at senest i morgen tidlig vil man kunne se de korrekte resultater fra ens kommune.
Elever i 8.- og 9.-klasser på over 800 skoler har deltaget i skolevalget.
Det har kostet seks millioner at lave skolevalget, der også bliver holdt i 2017. Udgiften bliver delt mellem Folketinget og Undervisningsministeriet.
