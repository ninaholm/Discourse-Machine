Brian M. mødes med polititoppen om skyderi



 Der er ikke konkrete tiltag eller stramninger på vej fra justitsminister Brian Mikkelsen i forhold til den seneste tids skudepisoder i København. Han har indkaldt rigspolitichefen samt Københavns og Århus' politidirektører til et møde om situationen og vil lytte, hvis de har ønsker.
 Men han opfordrer samtidig til at bevare roen og ikke gå på kompromis med retssikkerheden i bestræbelserne på at dæmme op overfor rockere og indvandrerbanders væbnede opgør.
 - Det er vigtigt, at vi holder hoveder koldt og handler med omtanke. Vi skal sikre, at politiet får de redskaber, der er nødvendige for at sikre, at der er tryghed i gaderne. Det er helt uacceptabelt, at der ikke er tryghed i gaderne. Men vi skal fastholde respekten for retssamfundet og retssikkerheden. Nogle af de forslag, der har været kastet på banen i løbet af dagen, synes jeg, har manglet grundlæggende respekt for retssikkerheden og grundloven, siger Brian Mikkelsen.
 Mandsopdækning af banderne er urealistisk, mener han.
