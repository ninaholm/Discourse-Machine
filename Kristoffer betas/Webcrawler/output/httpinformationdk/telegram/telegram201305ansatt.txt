Ansatte downloader it-programmer for millioner
Vi bruger gerne uautoriserede it-programmer på jobbet. Og fænomenet vil vokse, vurderer VMware.


 Vi er ikke bange af os, når det handler om at bruge uautoriseret it på jobbet. Vi bruger Facebook, Skype og DropBox - også selv om vi slet ikke har fået lov til det af vores arbejdsgiver.
Det foregår i "skyen" - og heller ikke it-afdelingerne på arbejdspladserne kender til de ansattes hang til at kommunikere med kolleger og kunder her.
Det er især cloud-baseret e-mail (49 procent), data- og fildelingstjenester som DropBox (48 procent), videokonferencer på Skype (44 procent) og chat på Skype eller Facebook (39 procent), vi bruger uden it-afdelingens kendskab og godkendelse.
En undersøgelse lavet af det globale virtualiseringssoftwarefirma VMware viser, at over halvdelen af de ansatte i Norden - 55 procent - har eller vil købe cloudservice for at få et arbejde udført. Og 45 procent har allerede købt - mens det kun er hver tredje i Europa.
Steen Rask, der er landechef for VMware i Danmark, siger, at undersøgelsen viser, at det er noget, der vil ske i stigende grad:
- Og det i et omfang, som ofte sker, uden at it-afdelingen er klar over det. Faktisk er det i over 50 procent af tilfældene noget, der sker, uden hverken it-afdelingen eller virksomheden er klar over det eller har givet tilladelse til det, siger han til Ritzau.
Og det er mange penge, der bruges på at købe ind i skyen. VMware anslår, at beløbet svarer til 11 procent af det samlede it-budget her i Norden.
- Blandt de virksomheder, der er undersøgt her, taler vi om millioner af euro - så det er ikke småpenge. Og det er noget, der vil stige, så flere penge vil blive kanaliseret den vej rundt, siger Steen Rask.
Umiddelbart kan det være en fordel, at de ansatte selv finder på løsninger, hvis de synes, at dem, der er tilgængelige på jobbet, ikke er gode nok.
- Jeg synes, det er overraskende, at 62 procent af virksomhederne finder, at det er nyttigt, at medarbejderen agerer autonomt. Og især it-afdelingen er glad, for afdelingen sparer penge, når de ansatte selv betaler for det, siger landechefen.
Undersøgelsen er lavet blandt 3000 kontoransatte i Europa og 500 i Norden og offentliggøres senere mandag.

