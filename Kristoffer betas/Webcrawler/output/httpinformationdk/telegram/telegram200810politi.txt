Politisk thriller om Irak-krigen



 En ny dansk spillefilm skal forsøge at skabe debat og forståelse om beslutningsgrundlaget for den danske deltagelse i Irak-krigen.
 Instruktøren Ole Bornedal har slået sig sammen med tidligere spindoktor og forfatter bag "Kongekabale", Niels Krause-Kjær, om filmen.  
 Projektet har arbejdstitlen "Conditio", der er latin og løst oversat betyder "på betingelse af". Der bliver ifølge Niels Krause-Kjær tale om "en politisk thriller".
 - I USA har de en lang tradition for selvransagende film blandt andet om deres deltagelse i krigen i Vietnam. Denne film bliver en politisk thriller om Danmarks rolle i Irak-krigen og hele beslutningsgrundlaget bag, at vi deltog. Ambitionen er, at filmen kan banke os selv lidt oven i hovedet og skabe debat omkring vores aktive rolle, siger Niels Krause-Kjær.
 Der bliver ikke tale om en krigsfilm, men nok mere om en film a la "Kongekabale", fortæller han.
