Libyen kan blive nyt Afghanistan 150 kilometer fra Europa
En militæroperation i Libyen er indtil videre ikke på bordet, men EU-ledere vil understrege alvoren på topmøde


 De danske kampflypiloter fik international anerkendelse for deres mange bombetogter i Libyen. Men tre et halvt år efter, at Libyens diktator Muammar Gaddafi blev væltet, har situationen i landet udviklet sig til noget, der bedst kan betegnes som kaos.
Den alvorlige situation ventes at blive afspejlet, når de 28 stats- og regeringschefer for EU-landene fredag afslutter deres topmøde i Bruxelles.
Ifølge de udkast til konklusioner, som er blevet lækket forud for mødet, vil EU-landene opfordre parterne til en betingelsesløs våbenhvile. Og til at de libyske partier hurtigt finder frem til en samlingsregering.
- Libyen er en af de mest akutte og dramatiske kriser tæt på vores grænser. Det er en alvorlig trussel, og den skal imødegås, siger EU's udenrigschef, Federica Mogherini på vej ind til topmødet.
Ifølge en centralt placeret diplomat er der en stigende frygt blandt EU-landene for, at Libyen kan udvikle sig til et nyt Afghanistan. Men vel at mærke et nyt Afghanistan, som kun ligger 150 kilometer fra Europas sydlige grænse.
For Europa består truslen især i terrorisme og et markant stigende antal flygtninge, som vælger at udnytte den svage stat som transitland ved at krydse Middelhavet i små og ofte overfyldte både fra Libyens kyst.
På den baggrund forventer Mogherini et stærkt mandat fra stats- og regeringscheferne til, at EU på alle måder støtter op om arbejdet frem mod en samlingsregering.
Til gengæld er der ikke udsigt til en militær intervention for at skabe ro i landet.
- Vi skal være klar til at støtte en samlingsregering på alle mulige måder. Vi planlægger ikke en militær intervention i EU-regi, men vi planlægger på alle planer - herunder også sikkerhed - at støtte en fremtidig libysk regering, siger EU's udenrigschef.
På udenrigsministermødet i mandags i Bruxelles var der enighed om, at Mogherini skal udarbejde et forslag til, hvordan EU kan støtte Libyen - måske med soldater - hvis der en af de nærmeste dage bliver lavet aftale om en national samlingsregering.
På grund af forsvarsforbeholdet vil Danmark under alle omstændigheder ikke kunne deltage i en EU-ledet militæroperation. Men Danmark vil støtte op om FN's arbejde med en våbenhvile og en samlingsregering, siger statsminister Helle Thorning-Schmidt (S).
Spørgsmål: Ser du tegn på, at det sker?
- Det er en meget vanskelig situation i Libyen, men vi bakker fuldstændig op om den FN-proces, der er i gang i Libyen. Vi har besluttet, at vi skal gøre alt, hvad vi kan gøre for støtte den indsats, siger Helle Thorning-Schmidt.
