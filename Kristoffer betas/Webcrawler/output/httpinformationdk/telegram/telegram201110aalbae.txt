Aalbæk: Von Trier-dom vil være justitsmord
Peter Aalbæk siger, at en eventuel dom imod von Trier for forherligelse af krigsforbrydelser vil være absurd.


 Ifølge Lars von Triers mangeårige ven og kollega Peter Aalbæk Jensen, vil det være en kæmpemæssig misforståelse, hvis Lars von Trier ender med at blive dømt for sine kontroversielle udtalelser i forbindelse med årets filmfestival i Cannes.
- Det vil være et justitsmord. Der er hverken i kunstneren eller privatpersonen Lars von Trier den mindste smule af hverken racist eller nazist.
- Så det ville være fuldstændig absurd, hvis han skulle ende med at blive dømt for forherligelse af krigsforbrydelser foretaget af nazister, siger Peter Aalbæk.
Filmproducenten og Zentropa-medstifteren tvivler dog på, at en fransk domstol vil gå så langt i en eventuel retssag.
Men Peter Aalbæk siger samtidig, at han ikke vil have noget imod at få sagen prøvet i retten.

- Hvis vi skal til domstolen, må vi jo gøre det. For lad os for guds skyld få sat et punktum i den her sag, så Lars kan koncentrere sig om at lave skønne film til hele verden, siger han.
Lars von Trier sendte onsdag eftermiddag en pressemeddelelse ud, hvori instruktøren fortalte, at han klokken 14 var blevet afhørt af Nordsjællands Politi.
Og "Melancholia"-instruktøren skriver videre, at han på baggrund af den franske anmeldelse i fremtiden vil afholde sig fra fra at ytre sit livssyn i pressen.
- På baggrund af denne alvorlige sigtelse må jeg forstå, at jeg ikke ejer evnen til at udtrykke mig utvetydigt.

- Jeg har derfor besluttet, at jeg fra i dag afholder mig fra enhver offentlig udtalelse. Jeg vil fra nu af koncentrere mig om mine film, siger han.
Zentropa-makkerparret Aalbæk og von Triers venskab og samarbejde går 24 år tilbage, og Peter Aalbæk forstår godt von Triers beslutning om ikke længere at have lyst til det offentlige rampelys.
- Det her er jo ikke en slagen kunstner, der søger opmærksomhed.
- Lars Von Trier er på sit kunstneriske højdepunkt, så jeg forstår udmærket, at han nu vil fokusere på udelukkende at udtrykke sig gennem filmen, siger han.
