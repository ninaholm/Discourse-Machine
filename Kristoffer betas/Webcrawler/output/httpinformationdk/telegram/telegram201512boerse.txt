Børsens konger sendte milliarder i statskassen i 2014
De største børsnoterede selskaber i Danmark betalte 14 milliarder i skat i 2014. Nogle lagde ikke en øre.


 De største børsnoterede selskaber i Danmark ligger pænt til blandt de største skattebetalere i 2014. Det viser den skatteliste, der torsdag er blevet offentliggjort af Skatteministeriet.
De 20 største og mest handlede danske, børsnoterede selskaber - der er samlet i det toneangivende C20-indeks - lagde tilsammen 14,5 milliarder i selskabsskat i 2014. Det svarer til en fjerdedel af al indbetalt selskabsskat.
Ikke overraskende er de største skattebetalere Novo Nordisk og Novozymes, der under holdingselskabet Novo A/S har lagt 5,5 milliarder kroner i statens kasser.
Flere af de store selskaber skiller sig dog ud fra flokken ved næsten intet at have betalt i selskabsskat i året. For hovedparten af disse er årsagen, at der er store tidligere underskud, der nu kan trækkes fra.
Det gælder blandt andre Genmab, der i 2014 omsatte for 850,4 millioner kroner og havde et overskud på 301,3 millioner kroner. Genmab har i årevis kørt med underskud, mens man udviklede den medicin, der nu indbringer millioner.
En anden udstikker er FLSmidth, der trods en registreret indkomst i Danmark på 672 millioner kroner kun har svaret 32 millioner i skat. En selskabsskatteprocent på fem procent.
- Vores selskabsskatteprocent er ikke højere, fordi vi får lempelse for betalt skat i udlandet. Den del af indkomsten, vi allerede har betalt skat af én gang, skal vi jo ikke betale skat af igen.
- Derudover har vi historisk haft underskud. Men vi er først begyndt at bruge vores skattemæssige afskrivninger de senere år, siger Sisse Vistesen, talsmand hos FLSmidth.
Hun tilføjer, at FLSmidth ikke forventer, at selskabets skattebetaling ændrer sig væsentligt næste år.
Enkelte af de store har slet ikke betalt selskabsskat i 2014.
Det gælder Jyske Bank, der sidste år registrerede et underskud på 514 millioner kroner, og Vestas, hvis historisk store underskud kan forklare den manglende skat.
A.P. Møller - Mærsk betalte sammenlagt 4,7 milliarder kroner i skat i 2014 inklusive beskatningen af olieudvindingen fra Nordsøen.
