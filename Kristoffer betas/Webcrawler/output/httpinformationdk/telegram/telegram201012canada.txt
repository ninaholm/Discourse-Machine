Canada vil have Aung San Suu Kyi på besøg
Canada håber på at se Myanmars oppositionsleder, Aung San Suu Kyi, i landet inden for den nærmeste fremtid.


 Canadas premierminister, Stephen Harper, har sendt en invitation til Myanmars oppositionsleder, Aung San Suu Kyi.
Harper vil have Suu Kyi, der for nylig er blevet løsladt efter mange års husarrest, til Canada for at blive hædret som æresborger.
- Canada er stolt af at have støttet Aung San Suu Kyi og de folk, der har arbejdet for demokrati i disse mange år, lyder det i en udtalelse fra Harper.
 I 1990 vandt Suu Kyis parti valget i Myanmar, men blev aldrig tilladt at overtage magten. 
I stedet blev oppositionslederen sat i husarrest af landets militærstyre, hvor hun tilbragte i alt 15 år, før hun blev løsladt den 13. november i år. 
Den canadiske premierminister håber nu, at Suu Kyi vil komme til Canada inden for en nær fremtid. Dog udtrykker han også forståelse for, at Suu Kyi har et stort arbejde foran sig i bestræbelserne på at indføre demokrati i Myanmar.
I 2007 udnævnte det canadiske parlament Suu Kyi til æresborger og planen er nu, at hun skal acceptere titlen under et besøg i landet.
Kun fire andre er gennem tiden blevet udnævnt til æresborgere i Canada - deriblandt Sydafrikas tidligere præsident Nelson Mandela og Tibets åndelige leder, Dalai Lama. 
