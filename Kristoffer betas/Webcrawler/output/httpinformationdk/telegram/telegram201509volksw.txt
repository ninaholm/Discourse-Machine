Volkswagen stopper salg af dieselbiler i USA
Efter skandalen om fusk med undersøgelse af udledning stopper salget af Audi- og VW-dieselbiler i USA.


 Den tyske bilkoncern Volkswagen (VW) har indstillet salget af firecylinders VW- og Audi-dieselbiler i USA.
- Jeg kan bekræfte, at salget er stoppet, siger en talsmand for virksomheden til nyhedsbureauet AFP.
Årsagen er, at amerikanske myndigheder beskylder VW for at have snydt med test af miljøskadelige stoffer fra VW-producerede dieselbiler.
De pågældende modeller, som ikke længere sælges, udgjorde i sidste måned 23 procent af VW's bilsalg i USA.
I perioden fra januar til august i år solgte VW-koncernen, som foruden Audi sælger flere andre bilmærker, næsten en kvart million biler i USA.
Den amerikanske miljøkontrol, EPA, beskylder VW for at have installeret et særligt stykke software i 482.000 biler, der kun aktiveres, når en bil bliver testet for, hvor meget gift der slipper ud af udstødningsrøret.
På denne måde har VW's biler måske forurenet 40 gange mere end det tilladte niveau, siger EPA.
På børsen i Frankfurt styrtdykkede Volkswagens aktier ved åbningen mandag og var på et tidspunkt faldet med 22 procent.
Volkswagens ledelse har beklaget over for kunderne og iværksat en ekstern undersøgelse.
