Norge skærper kampen mod syntetisk narko
Et mere præcis definition af narkobegrebet skal gøre det nemmere at ulovliggøre nye rusmidler.


 Norge skærper indsatsen mod nye former for euforiserende stoffer med en ændring af landets narkolove.
Dermed vil en lang række nyudviklede narkotiske stoffer, som for eksempel syntetisk cannabis, blive ulovlige, skriver nyhedsbureauet NTB.
De nye forskrifter, der blev besluttet torsdag, definerer hvad narkotika er på en mere præcis og tydelig måde end hidtil, oplyser sundhedsmyndighederne.
Dermed bliver det muligt at lave mere udførlige lister over forskellige grupper af narkotiske stoffer, og myndighederne kan hurtigere end nu definere nye rusmidler som ulovlige.
Listen dækker de fleste af de psykoaktive stoffer, som myndighederne har fået kendskab til siden 2011.
Køb på internettet af de nye typer narko er også udbredt herhjemme. Det kræver bare et par klik med musen - så er en pakke med et euforiserende middel på vej med posten.
Tv-programmet Station 2 fortalte i efteråret om den voksende handel med syntetiske stoffer. En person demonstrerede i programmet, hvor nemt det var at købe stoffer på hjemmesider, som det næsten er umuligt at spore.
Ofte er syntetisk narko i teorien lovlig. Det markedsføres typisk som røgelse eller gødning på nettet. Stoffernes kemiske sammensætning er ændret minimalt i forhold til forbudte stoffer, som amfetamin, ecstasy eller cannabis. Men nok til, at stofferne er lovlige.
I 2010 registrerede myndighederne i EU 41 nye af de såkaldte "legal highs" - lovlige syntetiske stoffer. I 2008 var tallet 13.
Misbrugsekspert og læge Henrik Rindom mener, ifølge et interview med metroXpress, at lovgiverne deltager i et umuligt kapløb med narkoproducenterne, som kan lave nye stoffer på ingen tid.
Han er fortaler for lovgivning, som på forhånd kriminaliserer alle typer af syntetiske stoffer, så myndighederne ikke skal ind og forbyde hver enkelt.
- Det er lidt absurd, at man ikke ulovliggør grundkonstruktionen i stofferne, så de i udgangspunktet er ulovlige, sagde Henrik Rindom til metroXpress i efteråret.
