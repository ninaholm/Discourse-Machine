DSB-tog missede færgen i Ystad
DSB melder fredag aften om omfattende forsinkelser og aflysninger af tog efter signalfejl.


 Mange rejsende vil fredag aften opleve, at deres tog er forsinket op mod en time, mens nogle afgange helt er aflyst.
Værst er det gået ud over passagererne, der skulle med Bornholmerfærgen fra Ystad klokken 18.40. Deres tog missede nemlig afgangen, og derfor må de nu vente til klokken 01.00 med at forlade Sverige.
De ventende vil få udleveret en madkupon, som de kan fornøje sig med i ventetiden.
Den ustabile togdrift skyldes fejl på en skinne ved Høje Taastrup og fejl på signalerne ved Sorø. Samtidig har et tog holdt med fejl ved Østerport i København. 
De tog, der kører mellem Københavns Hovedbanegård og Ringsted, er indtil videre aflyst. 
Flere tog på Sjælland er forsinket med op til 60 minutter. På Fyn og i Jylland ankommer tog omkring 40 minutter senere end planlagt, mens en del InterCity- og InterCityLyn-tog melder om 50 minutters forsinkelser.
