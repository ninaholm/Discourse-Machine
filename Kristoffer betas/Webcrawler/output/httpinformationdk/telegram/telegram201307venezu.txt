Venezuela har modtaget asylbrev: Nu er det op til Snowden
Præsidenten siger, at den amerikanske whistleblower skal beslutte, hvornår han vil sætte kurs mod Venezuela.


 Venezuela har modtaget en anmodning om asyl fra den tidligere amerikanske efterretningsmedarbejder Edward Snowden, oplyser landets præsident, Nicolas Maduro.
- Vi har modtaget brevet med anmodning om asyl. Han må så beslutte sig for, hvornår han vil flyve, hvis han vil flyve hertil, siger Maduro ifølge nyhedsbureauet AFP.
Der er ingen oplysninger om, hvornår Snowden har udfyldt og afsendt asylansøgningen. Tidligere er det blevet oplyst, at han har søgt asyl i op til 26 lande - heriblandt Venezuela.
Lørdag meddelte Maduro, at han er villig til at modtage Snowden.
- Jeg har besluttet mig for at tilbyde humanitær asyl til den unge amerikaner Edward Snowden, så han kan leve fri for det imperialistiske Nordamerikas forfølgelse i Simon Bolivar og Hugo Chavez' fædreland, sagde Maduro på tv.
USA ønsker Snowden udleveret og retsforfulgt for hans afsløringer af de amerikanske sikkerhedstjenesters overvågning af telefonsamtaler og anden kommunikation i både USA og udlandet.
Snowden befinder sig fortsat i transitområdet i Moskvas internationale lufthavn. Her ankom han den 23. juni fra Hongkong, hvor han i flere uger gemte sig på et hotelværelse efter at være rejst ud af USA i slutningen af maj.
Det var i Hongkong, at Snowden gav medier - primært den britiske avis The Guardian - indsigt i sin viden om efterretningstjenesternes overvågningsmetoder. Snowden var senest kontraktansat i National Security Agency (NSA). Han har også arbejdet for CIA.
