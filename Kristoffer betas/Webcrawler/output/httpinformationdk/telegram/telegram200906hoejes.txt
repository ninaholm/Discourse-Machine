Højesteret godkender salg af Chrysler



 Den amerikanske højesteret godkender salget af bilproducenten Chrysler til en gruppe, der er ledet af italienske Fiat.
 Afgørelsen ses som en sejr for den kriseramte bilkoncern og for den amerikanske regering, der støtter et salg og har advaret om, at Chrysler risikerer at gå neden om og hjem, hvis salget ikke gennemføres.
 Højesteret afviser dermed at sætte salget i bero, som blandt andet en gruppe af pensionskasser i delstaten Indiana har krævet. De har penge i klemme i Chrysler og mener, at deres krav til bilproducenten ikke tilgodeses i forbindelse med salgsaftalen med Fiat.
