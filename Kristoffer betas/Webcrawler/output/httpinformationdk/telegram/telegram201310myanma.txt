Myanmar løslader 56 politiske fanger
Myanmar indledte tirsdag processen med at løslade 56 politiske aktivister, der har siddet fængslet.


 56 politiske fanger, der sidder fængslet i Myanmar, vil i løbet af tirsdagen være på fri fod. Det oplyser regeringen i det tidligere militærdiktatur ifølge AFP.
- Vores regering vil i dag løslade 56 politiske fanger, siger regeringsrådgiver Hla Maung Shwe til nyhedsbureauet.
I juli lovede Myanmars præsident, Thein Sein, at samtlige af landets politiske fanger ville være løsladt, inden året er omme.
- En specialkomité er ved at gennemgå alle politiske fanger og deres sager, fortalte han dengang.
Myanmar, som gennem mange år hævdede, at der ikke var nogen politiske fanger i landet, har allerede frigivet hundredvis af aktivister, siden Thein Sein overtog magten i marts 2011.
Militærjuntaen i Burma - som landet dengang hed - kuppede sig til magten i 1962 og endte først med valget af Sein.
De religiøse spændinger, der i stort omfang blev undertrykt under militærjuntaen, har i de seneste år fyldt meget i landet og udgjort en markant trussel mod landets omfattende reformproces.
Reformerne har blandt andet bragt oppositionslederen Suu Kyi i parlamentet. Hendes parti ventes at overtage magten ved valget i 2015.
