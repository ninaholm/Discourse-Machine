Sverige tror på tjekkisk ja til EU-traktat



 Sverige, der for tiden er formand for EU, er overbevist om, at den tjekkiske regering vil ratificere Lissabontraktaten, hvis den får mulighed for en række forbehold i forhold til grundlæggende rettigheder.
 - Jeg er sikker på, at tjekkerne vil ratificere, hvis de får en undtagelse, siger den svenske statsminister, Fredrik Reinfeldt.
 Reinfeldt siger, at han er i "løbende kontakt" med Tjekkiet i bestræbelserne på at løse striden om hvorvidt tjekkerne kan acceptere Lissabontraktaten. Den svenske statsminister siger, at han skal diskutere spørgsmålet med andre EU-ledere på et topmøde i næste uge.
 Tjekkiets præsident, Vaclav Klaus, skabte røre i EU-kredse, da han i sidste uge krævede en række undtagelsesbestemmelser. Disse skal forhindre, at etniske tyskere, der blev fordrevet fra Tjekkiet efter Anden Verdenskrig, kan kræve deres ejendomme igen.
 Klaus lagde i sidste uge op til en løsning af striden om traktaten, der strømliner beslutningsprocesserne i EU.
 - Jeg mener ikke, at Lissabontraktaten er en god ting for EU, for EU's frihed og for Tjekkiet, sagde han til tjekkisk presse.
 - Imidlertid er toget kørt så langt og med sådan en fart, at det vel ikke længere er muligt at standse det eller vende om, hvor meget vi end ønsker det, sagde han videre.
 Det tjekkiske nyhedsbureau CTK oplyser, at Klaus muligvis vil slå sig til tåls med en politisk garanti i forhold til ejendomskrav fra etniske tyskere.
