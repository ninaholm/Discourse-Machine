Otte dræbt i brokollaps i Peru



 Mindst seks børn og to lærere styrtede i døden, da en hængebro brasede sammen under deres vægt i det sydlige Peru, oplyser myndighederne. 33 andre blev hårdt kvæstet.
 Broen over Santa Barbara floden i Ayacucho regionen "gik over i to dele", mens elever og lærere fra fire landsbyskoler krydsede den på vej hjem, fortæller landets sundhedsminister, Maria Torrealba.
 - Vi har otte dræbte og 33 alvorligt sårede, siger hun og tilføjer, at seks børn i alderen seks til 14 år samt to lærere er blandt de omkomne. 
 Ulykken fandt sted i Cora Cora, en by med 13.000 indbyggere i Andes-bjergene. Byen ligger omkring 600 kilometer syd for hovedstaden Lima. 
 Ifølge politiet var hængebroen 120 meter lang og bestod af træbrædder og stålkabler. Den brød angiveligt sammen, fordi alt for mange mennesker gik ud på den, mener politiet.
 - Broen kollapsede under deres vægt, siger en lokal betjent.
 Torrealba har beordret nødhjælp til de sårede, da byen mangler medicinske faciliteter til at behandle alle ofrene. Det vil formentlig også blive nødvendigt at evakuere nogle med helikopter. 
