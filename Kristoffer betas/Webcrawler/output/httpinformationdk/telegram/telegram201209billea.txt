Bille August droppet til ny Blixen-film
Uenighed har stoppet samarbejdet mellem producer og Bille August om en ny Karen Blixen-film. Anne-Grethe Bjarup Riis skal instruere i stedet


 En kommende dansk storfilm om Karen Blixen skulle have været instrueret af Bille August, men på grund af uenighed med producer Regner Grasten bliver det ikke til noget alligevel.
Det er en diskussion om filmens fokus, der har fået Regner Grasten til at skifte den Oscar-vindende instruktør ud.
Uenigheden drejer sig om, i hvor høj grad hovedvægten i filmen skal ligge på Karen Blixens barndom eller på hendes ungdom.
- Vi har hele tiden gerne villet lave filmen om Tannes (Karen Blixens, red.) barndom og lidt mindre om hendes ungdom, fortæller Regner Grasten til Kulturen på News.
I stedet for Bille August bliver det den mere uerfarne instruktør Anne-Grethe Bjarup Riis, der skal styre slagets gang, når optagelserne begynder i 2014.
Hun debuterede som spillefilminstruktør med filmen "Hvidsten Gruppen", som hun også lavede i samarbejde med Regner Grasten.
- Det er med ondt i maven og sved i hænderne, at man skal ind og overtage fra Bille August. Men jeg er ambitiøs, siger Anne Grethe Bjarup Riis.
Det er ikke kun instruktøren, der er blevet skiftet ud i projektet om Karen Blixen-filmen.
Regner Grasten har også droppet at lave to film, som det først var meningen. Der er ikke penge nok fra Det Danske Filminstitut, så på det punkt er der skruet ned for forventningerne.
Det betyder dog ikke, at der bliver skruet ned for forventningerne til den ene film.
- Drømmen er, at vi skal have en Oscar, og det har vi muligheden for, fordi Karen Blixen var det menneske, hun var, siger Regner Grasten.
Filmen skal handle om tiden, fra Karen Blixens forældre mødtes, over faderens selvmord og frem til Karen Blixens afrejse til Afrika, da hun var 28 år.
