Protester sender Yemen tæt på økonomi-krak
Et hav af mennesker krævede igen fredag, at Yemens præsident træder tilbage. To er dræbt af skud.


 Store menneskemængder i Sanaa og andre byer i Yemen har igen været i gaderne med krav om, at præsident Ali Abdullah Saleh træder tilbage efter flere måneders folkelig uro, der har bragt den arabiske verdens fattigste land tæt på en økonomisk nedsmeltning.
Men i en tale til tusinder af tilhængere trodsede Saleh demonstranterne.
- Vi vil konfrontere en udfordring med en udfordring, sagde Saleh.
To personer blev dræbt og 15 såret, da soldater fredag skød mod en menneskemængde i byen Ibb syd for Sanaa, siger læger og vidner.
I forvejen har urolighederne i Yemen kostet over 160 mennesker livet.
Præsident Saleh klynger sig til magten, selv om såvel politikere som hærofficerer og klanledere har vendt ham ryggen.
Pansrede køretøjer og soldater bevæbnet med knipler var fredag udstationeret i Sanaa i et forsøg på at holde styr på et hav af demonstranter, der strakte sig over syv kilometer gennem en af hovedfærdselsårerne i Sanaa.
- Vi står fast, du leder af de korrupte, råbte Salehs modstandere.
Saleh beskrev i sin tale til sine tilhængere demonstranterne som "sabotører" og opfordrede sine modstandere til at "lade være med at lege med ilden".
Den langvarige konflikt har forstyrret olieproduktionen i Yemen og har alvorlige konsekvenser for Yemens økonomi.
- Hvis problemerne fortsætter, vil regeringen ikke være i stand til at møde borgernes behov, siger olieminister Amir al-Aidarous.
