Frank Jensen: Nej tak til borgmesterjob



 Frank Jensen udelukker at blive overborgmester i København.
 Den tidligere socialdemokratiske justitsminister bliver ellers bragt på banen som en mulig kandidat til at afløse Ritt Bjerregaard som overborgmester i hovedstaden.
 - Jeg er direktør i Danske Advokater. Det er jeg meget glad for. Så det er helt udelukket, at jeg skal bringes i spil i forhold til det her. Jeg har meldt mig ud af politik, siger Frank Jensen.
 Hans navn bliver nævnt af den socialdemokratiske kredsformand for Utterslev-kredsen i Københavns Nordvestkvarter, Jonas Jensen.
 - Han er en hæderlig kandidat. Der sidder kompetente folk i gruppen (i Københavns Borgerrepræsentation, red.), som kunne være et bud, men vi må lige finde ud af, om der er nogen udefra, som er endnu bedre, siger han til Ritzau.
 Mandag fremhævede S-formanden for kredsen i Københavns Indre By, Eskild Dahl Pedersen, folketingsmedlemmet Christine Antorini som en oplagt kandidat til overborgmesterposten.
 Jonas Jensen vil ikke på nuværende tidspunkt lægge sig fast på sin foretrukne socialdemokratiske frontfigur ved kommunalvalget i november. Men han takker ikke nej til en kandidat af samme kaliber som Ritt Bjerregaard, der har valgt ikke at genopstille ved næste valg.
 - Det er klart, at der blandt kredsformændene er et ønske om at få en ny Ritt, der kan trække mange personlige stemmer, siger Jonas Jensen.
