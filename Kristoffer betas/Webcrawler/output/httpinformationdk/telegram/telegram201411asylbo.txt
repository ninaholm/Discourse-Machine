Asylboom får kommuner til at bryde loven
Mere end halvdelen af kommunerne bryder tidsfrister i behandlingen af asylansøgere, viser analyse.


 Mere end halvdelen af kommunerne bryder i dag integrationsloven og tilbyder ikke nyankomne flygtninge tilbud om helbredstest og integrationsplan indenfor de tre måneder, som loven angiver.
 Det viser en undersøgelse, som analyseinstituttet LG Insight har lavet for Ugebrevet A4.
Her har integrationsansvarlige ledere og mellemledere i 79 ud af de 98 kommuner deltaget. Undersøgelsen blev foretaget i slutningen af oktober, hvor presset fra den stigende mængde asylansøgninger havde ramt kommunerne.
I de første ni måneder af 2014 har Danmark modtaget 10.883 asylansøgere, hvilket er 44 procent flere end i hele 2013.
Undersøgelsen viser også, at knap hver tiende kommune ikke tilbyder danskundervisning indenfor
en måned, som loven ellers påbyder.
Desuden kommer det i undersøgelsen frem, at fire ud af 10 kommuner ikke har ansat flere medarbejdere til at finde boliger, tilbyde undervisning eller på anden vis lette ankomsten af asylansøgerne.
Social- og integrationsminister Manu Sareen (R) mødes tirsdag med kommunerne i KL for at drøfte den store tilstrømning af flygtninge.
Forud for mødet har KL's formand Martin Damm (V), der også er borgmester i Kalundborg, fremlagt en række ønsker heriblandt lempelser af regler og tidsfrister for at møde det stigende pres.
 Social- og integrationsministeren mener dog, at kommunerne i stedet skal blive bedre til at lære af hinanden.
- I nogle kommuner går det jo rigtig godt, mens det i andre kommuner går mindre godt. Undersøgelsen bekræfter mig i, at kommunerne fremadrettet skal være langt bedre til at lære af hinanden, siger Manu Sareen til Ugebrevet A4.
Et af ønskerne fra KL-formanden lyder også på, at asylansøgere, der får midlertidig asyl på et år, ikke skal tilbydes et treårig uddannelsesforløb, som alle asylansøgere i dag har ret til.
Det forslag har KL's bestyrelsesmedlemmer Anna Mee Allerslev (R), der er integrationsborgmester i København, og Mette Touborg (SF), der er borgmester i Lejre, offentligt lagt afstand til.
