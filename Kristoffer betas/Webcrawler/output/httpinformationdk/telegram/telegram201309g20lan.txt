G20-lande: Økonomisk genopretning er svag
G20-landene vil begynde at justere sig frem til en normaliseret monetær politik.


 G20-landenes centralbanker vil "omhyggeligt begynde at justere" sig frem til en normaliseret monetær politik, hedder det i slutkommunikeet fra gruppens topmøde i Skt. Petersborg.
 Lederne fra G20-landene fastslår samtidig, at den globale genopretning stadig er for svag, og at der er risiko for yderligere tilbageslag.
- Trods vores indgreb er genopretning for svag, og der er fortsat mange risici, hedder det i slukommunikéet.
Mødet i Skt. Petersborg var fra først til sidst mest præget af krisen omkring Syrien.
Præsident Barack Obama gjorde det på topmødet klart over for G20-landenes ledere, at han har meget stærk tillid til efterretningsoplysninger om, at syriske styrker anvendte kemiske våben mod civile i sidste måned.
Og han understreger behovet for at opretholde et internationalt forbud mod disse våben.
Rådgivere fra Det Hvide Hus siger, at den amerikanske præsident fremlagde sin sag i et længere indlæg under middagen torsdag aften ved G20-topmødet i Skt. Petersborg.
Obama gentog det samme budskab fredag, da han havde drøftelser med Kinas præsident, Xi Jinping, i Skt. Petersborg. Både Putin og Xi har i FN's Sikkerhedsråd blokeret for FN-resolutioner, som ville give grønt lys for en militær aktion.
