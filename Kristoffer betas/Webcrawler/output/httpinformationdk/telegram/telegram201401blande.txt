Blandede klasser stopper skolelukninger
Elever på mindre skoler inddeles i klasser på tværs af deres alder. Kommunen undgår at lukke skolen.


 Aldersspredningen vokser rundt om i klasseværelserne.
 For et stigende antal elever i folkeskolen er det slut med at gå i klasse med jævnaldrende og i stedet undervises de sammen med kammerater, som kan være to-tre år ældre eller yngre end dem selv.
En opgørelse fra Undervisningsministeriet viser, at antallet af elever i blandede klasser er steget med godt 80 procent i løbet af seks år.
Mens cirka 6500 elever i skoleåret 2007/2008 blev undervist på tværs af deres alder, gælder det for knap 12.000 i 2011/2012.
Udviklingen skyldes, ifølge professor Niels Egelund, Aarhus Universitet, det faldende børnetal.
Det får kommunerne, især i udkantsområderne, til at slå klasser sammen på tværs af årgange for at spare på lærerlønningerne.
- For langt de fleste skoler er det en nødløsning, som bliver trukket ned over dem af sparehensyn. Det er meget få skoler, som vælger modellen af pædagogiske hensyn, siger Niels Egelund.
I Danmarks Lærerforening så formand for det skole- og uddannelsespolitiske udvalg Bjørn Hansen hellere, at kommunerne tog konsekvensen af deres stramme økonomi og lukkede flere af de små skoler.
For det er svært at give eleverne den optimale undervisning, når aldersforskellen er så stor.
- Det går især ud over de svageste elever, men også de stærkeste, som heller ikke får de udfordringer, de skal have for at blive endnu dygtigere, siger Bjørn Hansen.
