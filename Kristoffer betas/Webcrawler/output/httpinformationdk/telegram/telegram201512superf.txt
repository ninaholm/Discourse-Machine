Superfan dæmper forventningerne til ny Star Wars-film
Onsdag har den nye Star Wars-film premiere, men entusiasten Per Valgreen lader sig ikke rive med.


 Det er en vaskeægte verdenspremiere, når "Star Wars - The Force Awakens" vises på lærredet for første gang onsdag i de danske biografer.
Per Valgreen fra Dansk Star Wars Loge er en af de mange fans verden over, der har set frem til den nye film, men han har med vilje ikke skruet forventningerne for højt op, siger han.
- Mine forventninger til den nye film er ikke så store. Jeg har med vilje ladet være med tanke på de sidste tre film, der kom.
- Dengang var forventningerne helt vilde, og det var faktisk ikke så godt. Så nu tager jeg det stille og roligt, men selvfølgelig har jeg nogle forventninger, og jeg tror, det bliver en god film, siger Per Valgreen.
"The Force Awakens" bliver den syvende i rækken af film, der foregår i en fjern, fjern galakse. Filmen er instrueret af J.J. Abrams, som har instrueret de to seneste Star Trek-film.
Filmen er samtidig den første helt uden George Lucas, som solgte rettighederne til Disney i 2012. Den nye Star Wars-film skal dog tjene rigtig mange penge, hvis den skal overgå indtjeningen fra den første film i George Lucas' univers.
Korrigeret for inflation har "Stjernekrigen" fra 1977 tjent i underkanten af 1,5 milliarder dollar ifølge beregninger fra hjemmesiden boxofficemojo.com. Det er næstmest i filmhistorien, hvor det kun er klassikeren "Borte med blæsten" fra 1939, der har tjent mere.
Per Valgreen fortæller, at "Stjernekrigen fra 1977 også står som noget helt særligt for ham.
- På min tiårs fødselsdag i 1977 var jeg inde og se Star Wars sammen med min far. Der var noget for alle. Det fængede, og det var nyt. Rumskibene fascinerede mig. Jeg havde aldrig set science fiction før, så jeg blev bare grebet af det hele, siger han.
Ud over Per Valgreen og hans far købte yderligere 520.018 personer billet til "Stjernekrigen", da den blev vist i de danske biografer i 1977.
