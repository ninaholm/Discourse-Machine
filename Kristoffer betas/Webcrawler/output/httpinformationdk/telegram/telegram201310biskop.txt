Biskopper vil tælle landets kirkegængere
Optællingen skal få fakta frem om, hvorvidt det er rigtigt, at kirker rundt omkring står tomme, siger biskop.


 Hidtil har de fleste af landets biskopper ikke ønsket at tælle kirkegængere. Men en rundspørge, som Jyllands-Posten har foretaget, viser, at næsten alle stifter nu planlægger eller allerede er gået i gang med systematisk at tælle, hvor mange der kommer i kirkerne.
Optællingerne kommer efter længere tids diskussion om kirkelukninger i København, og efter at kirkeminister Manu Sareen (R) for nylig bebudede, at man burde se på, om kirker med færre end 200 sognebørn fortsat skal bevares.
- Der er jævnligt historier om, at kirkerne står tomme. Derfor vil vi gerne være med til at få fakta frem. Min fornemmelse er, at der er flere og flere, der bruger kirken i løbet af ugen, siger Karsten Nissen, biskop i Viborg Stift, til Jyllands-Posten.
Flere biskopper forklarer, at de forventer at kunne bruge statistikken i fremtidens diskussioner om kirkelukninger. De vurderer, at tallene vil være til kirkens fordel. Altså, at der er flere danskere, der bruger kirken, end det beskrives i offentligheden.
Aarhus-biskop Kjeld Holm afviser som den eneste at medvirke.
Kirkeminister Manu Sareen (R) er positiv over for biskoppernes initiativ:
- Vi lever i en tid, hvor der i samfundet er et øget krav om dokumentation, så det er kun godt, at vi får et bedre grundlag at diskutere på, siger han til Jyllands-Posten.
