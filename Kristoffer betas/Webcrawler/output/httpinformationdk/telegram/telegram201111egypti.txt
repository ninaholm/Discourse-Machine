Egyptiske aktivister fylder Tahrir-pladsen
Titusinder af egyptere strømmer til Tahrir-pladsen i Kairo, mens militærråd og politikere holder krisemøde.


 Egyptiske aktivister udkæmper atter gadekampe mod politiet i hovedstaden Kairo, hvor titusinder er samlet på den centrale Tahrir-plads i protest mod landets militærstyre.
Mens tåregassen stikker og svider i øjne og svælg, bærer aktivister en åben kiste med liget af en af de 36 personer, der foreløbig meldes dræbt i urolighederne.
Det er femte dag i træk, at Tahrir-pladsen danner ramme om massive protester.
Demonstranterne kræver, at det militærråd, der overtog magten i landet efter præsident Hosni Mubaraks afgang i februar, træder tilbage.
- Folket kræver regimets fald, råber de som et ekko af det slagord, der lød under oprøret mod Mubarak i januar og februar.
Den utilfredshed med militærstyret, som har simret i et par måneder, har udviklet sig til vrede, efter regeringen fremsatte et lovforslag om forfatningsprincipper, der vil beskytte hæren mod demokratisk kontrol.
Flere ungdomsgrupper har opfordret egypterne til at trodse tåregassen og gummikuglerne og møde frem i stort antal for at presse Egyptens regerende militærråd til at overdrage magten til et civil styre nu.
Ifølge hærens egen køreplan vil en overdragelse finde endeligt sted i slutningen af 2012 eller begyndelsen af 2013.
Samtidig med, at demonstranterne strømmer til pladsen, er militærrådet samlet til krisemøde med en række repræsentanter for de politiske partier.
Feltmarskal Mohamed Hussein Tantawi, der står i spidsen for militærrådet, vil ikke godkende den afskedsbegæring, overgangsregeringen indleverede søndag, før der er enighed om, hvem der skal overtage posten som midlertidig premierminister, siger en kilde i hæren.
Det er ikke klart, om militærstyret ønsker at udskifte hele regeringen eller blot den upopulære indenrigsminister og informationsminiser.
Det er ventet, at feltmarskal Tantawi kommer med en meddelelse til nationen senere tirsdag.
