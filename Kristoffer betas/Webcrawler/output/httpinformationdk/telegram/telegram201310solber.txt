Solberg: Ny norsk regering med tydelig dagsorden
Norges kommende statsminister vil have en krystalklar regeringserklæring for at undgå enhver misforståelse.


 Erna Solberg, lederen af det konservative norske parti, siger, at de to regeringspartier Høyre og Fremskrittspartiet indledningsvist skal have styr på de overordnede spørgsmål og de vigtigste projekter.
Hun siger, at hun vil have en utvetydig regeringserklæring. Det er på den måde, at hun vil undgå en regering, der skændes om, hvad hun og Fremskrittspartiets leder, Siv Jensen, blev enige om.
Erna Solberg og Siv Jensen mødte pressen efter den første dag med forhandlinger på Sundvollen Hotel nordvest for Oslo, der blev kendt som stedet, hvor de overlevende fra Utøya-massakren 22. juli 2011 mødtes med deres pårørende.
Høyres og Fremskrittspartiets topledere skal nu forhandle sig frem til en regeringserklæring med udgangspunkt i den samarbejdsaftale de to partier har indgået med Kristelig Folkeparti og Venstre.
Efter nogle timer bag lystætte gardiner og lydtæt glas i en afspærret bygning på Sundvollen Hotel fik partilederne et kort glimt af efterårssolen på vej til pressemødet i den gamle Gildehal på hotellet.
Hverken Solberg eller Jensen mente, at der havde været tale om barske forhandlinger endnu. Men målsætningen er at forhandle sig frem til en løsning på de vigtigste politiske sager, fortalte Solberg. Hun er enig med Jensen om, at detaljerne er vigtige.
- Det, der er vigtigt, er, at vi har en fælles forståelse for det, der står i punkterne i en erklæring, så de ikke bliver fortolket i forskellige retninger. Jeg har set regeringer, der har skabt problemer for sig selv, fordi de ikke har skrevet sig ud af de vanskelige spørgsmål og så har givet forhåbninger, som der egentlig ikke var basis for, siger Norges kommende statsminister.
Hun vil undgå "en opslidende strid i otte år om mærkelige formuleringer, som det var tilfældet i regeringen før os."
