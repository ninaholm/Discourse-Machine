Over 40 dræbt ved luftangreb på Islamisk Stat i Libyen
Frankrig og Egypten vil indkalde FN's Sikkerhedsråd på grund af den kaotiske situation i Libyen.


 Den øverstkommanderende for Libyens luftvåben siger, at mellem 40 og 50 militante blev dræbt under mandagens luftangreb mod Islamisk Stat i Libyen, oplyser Egyptens statslige tv.
- Mellem 40 og 50 blev dræbt. Der blev ramt ammunitionslagre og kommunikationscentre, siger den højtstående libyske kommandant Saqer al-Joroushi til egyptisk tv.
Libyen siger, at luftangrebet på Islamisk Stat er blevet koordineret i samarbejde med Egypten.
Frankrigs præsident, François Hollande, er nået til enighed med Egyptens præsident, Abdel Fattah al-Sisi, om, at FN's Sikkerhedsråd skal indkaldes på grund af situationen i Libyen.
- Hollande og hans egyptiske modpart har anmodet om at få indkaldt Sikkerhedsrådet på grund af situationen i Libyen. Der må træffes forholdsregler efter de egyptiske luftangreb mod Islamisk Stat i landet, hedder det i en erklæring fra den franske præsidents kontor.
Egyptens militær bombede tidligt mandag den ekstremistiske milits i Libyen, efter at gruppen har halshugget 21 kristne egyptere.
Bombardementet er sket dagen efter, at Islamisk Stat offentliggjorde en video, der øjensynligt viser halshugninger af 21 egyptere i Libyen.
- Luftangrebene var rettet mod Islamisk Stats lejre, træningssteder og våbendepoter i Libyen, hedder det i en erklæring fra det egyptiske militær.
Islamisk Stat har på baggrund af den kaotiske situation i Libyen oprettet adskillige baser i landet.
Den egyptiske præsident har gentagne gange sagt, at de militante i Libyen udgør en alvorlig fare for Egypten, som er strategisk allieret med USA, og som har interne problemer med islamistiske grupper.
I Sinai har lokale oprørsgrupper svoret troskab mod Islamisk Stat.
Tusinder af egyptere er efter en opstand i hjemlandet i 2011 rejst til nabolandet Libyen for at søge arbejde på trods af advarsler fra de egyptiske myndigheder om ikke at rejse til et af de farligste lande i regionen.
The New York Times skriver, at det er første gang, at IS har offentliggjort en video fra et område uden for Syrien eller Irak.
