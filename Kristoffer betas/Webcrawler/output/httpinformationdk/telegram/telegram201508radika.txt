Radikal leder roser S-formands ansvarlighed
Lars Løkke kan lettere samarbejde bredt efter Mette Frederiksens melding, mener R-leder Morten Østergaard.


 Det bliver lettere at gå på tværs, når Socialdemokraternes formand, Mette Frederiksen åbner for et samarbejde med statsminister Lars Løkke Rasmussen (V). I Politiken, Berlingske og Jyllands-Posten afviser hun at danne flertal med DF udenom regeringen.
Det siger De Radikales leder, Morten Østergaard, som roser Mette Frederiksen.
- Det åbner perspektiver for, at vi kan gøre op med den evindelige blokpolitik i dansk politik og kan samarbejde hen over midten. Det kræver selvfølgelig, at Lars Løkke mener noget af det, han har sagt og kan agere frit, siger Morten Østergaard.
- Hvis Lars Løkke vil, så er der en ansvarlighedens akse hen over midten i dansk politik.
Morten Østergaard hæfter sig også ved, at Mette Frederiksen afviser at lave flertal med venstrefløjen og Dansk Folkeparti udenom den smalle Venstre-regering.
- Det skrinlægger Mette Frederiksen jo nogenlunde klart. Det gør, at Dansk Folkeparti er nødt til at påtage sig det ansvar, som valgresultatet lagde op til. De kan ikke tro, at man kan spille på flere heste, når man har sat en statsminister i Statsministeriet, siger han.
- Så må man finde et flertal hen over midten. Vi har i flere år savnet, at man samarbejder på tværs i Folketinget og ikke efter forgodtbefindende kan trække et alternativt flertal.
Derimod skoser SF's formand, Pia Olsen Dyhr Mette Frederiksen for, at hun ikke vil lave flertal med DF og venstrefløjen udenom regeringen.
- Der er en forskel på, hvordan vi og Socialdemokraterne ser verden. Vi er villig til at bruge alle flertal i Folketinget for at få vores politik igennem. Det gælder dagpenge, ældrepleje og kræftbehandling på vores hospitaler, siger Pia Olsen Dyhr.
- Vi vil teste Dansk Folkeparti på hver eneste ting, de har sagt i valgkampen.
