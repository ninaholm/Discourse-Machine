Bombe dræber ti civile i Afghanistan



 En selvmordsbomber på en trehjulet scooter - en såkaldt tuktuk - har sprængt sig selv i luften og taget mindst ti civile med sig i døden i Helmand-provinsen i det sydlige Afghanistan. 
Talsmanden for provinsregeringen i Helmand, Daud Ahmadi, siger, at bomben blev udløst, netop som et militærkøretøj fra den afghanske hær var kørt over en bro i provinsens Gereshk-distrikt.
I stedet for at ramme køretøjet gik eksplosionen ud over en gruppe af civile afghanere, der var på skovtur under broen. Ifølge en talsmand fra det lokale hospital er ni mennesker såret, hvoraf to skulle være børn.
Nato og det afghanske militær har for nylig omtalt Gereshk som et eksempel på et område, hvor man har haft succes med at holde Talibanoprørere nede og indføre sikkerhed.
Tilbage i midten af 2009 var Gereshk målet for en militæroffensiv, der var rettet mod områdets Taliban og narkokarteller.
