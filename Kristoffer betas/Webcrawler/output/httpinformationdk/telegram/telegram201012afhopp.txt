Afhoppere er smertelige tab for Venstre
Ifølge liberal blogger sender to københavnske Venstrefolks skifte fra Venstre til LA et landspolitisk signal.


 Det kan godt være, at de to Venstrefolk - Lars Dueholm og Heidi Wang - der nu skifter til Liberal Alliance, er ukendte for folk, som ikke følger den københavnske Borgerrepræsentation eller har medlemskort til Venstre.
Men tag ikke fejl - deres exit udgør et smerteligt tab for Venstre.
Sådan lyder vurderingen fra den liberale blogger Jarl Cordua, der har et indgående kendskab til Venstre og københavnsk politik.
- Specielt med Lars Dueholm har Venstre lidt et tab. Havde han ventet lidt, er det ikke utænkeligt, at han kunne have overtaget efter Pia Allerslev (Venstres nuværende leder på rådhuset, red.), hvis han ville, lyder det fra Jarl Cordua.
Han tilføjer dog, at Dueholms ambitioner snarere ligger i landspolitik og Folketinget.
Den anden afhopper - Heidi Wang - er mindre fremtrædende men udgør ifølge Jarl Cordua også en profil i Venstre, ikke mindst på grund af sin minoritetsbaggrund fra Taiwan.
- Der er ingen tvivl om, at det er meget ubehageligt for Venstre, at der nu er to politikere i landets største kommune, der skifter til et andet parti. Det kan mærkes, tilføjer Jarl Cordua.
Han mener desuden, at det også sender et landspolitisk signal, som er særdeles ubehageligt for Venstres formand, Lars Løkke Rasmussen:
- Dueholm er ikke hvem som helst i Venstre. Han har været medlem i 18 år og har tilhørt den liberalistiske del af Venstre. Hvis det starter en sneboldeffekt ude i landet, er det jo virkelig et krisetegn, for så viser det, at ikke engang de folkevalgte tror på Venstres projekt. 
- Og mange Venstrefolk sidder nok nu og overvejer, om Liberal Alliance er et levedygtigt projekt, vurderer Jarl Cordua.
