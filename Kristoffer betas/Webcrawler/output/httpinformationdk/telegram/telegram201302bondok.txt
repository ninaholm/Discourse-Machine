Bondo: Man kan ikke lockoute sig til en god aftale
Et lockout vil det være det dummeste, man overhovedet kan gøre, mener formanden for Danmarks Lærerforening.


 Det er fuldstændig naivt at forestille sig, at man kan konflikte sig til en god arbejdstidsaftale på folkeskoleområdet, siger formand for Danmarks Lærerforening, Anders Bondo Christensen.
Kommentaren kommer, efter at det er kommet frem, at tillidsfolk og kredsformænd ruster sig til et lockout på grund af uenighed med Kommunernes Landsforening (KL) og regeringen, der kræver mere undervisning.
På Avisen.dk kalder arbejdsmarkedsforsker Flemming Ibsen det for meget sandsynligt, at det ender med lockout.
Det vil dog være "det dummeste, man overhovedet kan gøre," mener Bondo.
- At tro, at man kan lockoute sig til en god arbejdstidsaftale, er mig uforståeligt. Man kunne godt frygte, at det ender sådan, men hvis man bruger sin sunde fornuft, gør det ikke.
- Man bliver nødt til at bruge den tid, der skal til, og få snakket om, hvilken skole, vi vil have. Og hvilke rammer vi kan lave, der understøtter den, siger Anders Bondo.
Det store problem bliver hverdagen i klasselokalerne, hvis man tvinger noget, der ikke fungerer, ned over skolerne:
- Skulle der sidde nogle i KL og tænke "nu tryner vi lærerne gennem en lockout, og så har vi begejstrede og glade lærere bagefter"...det giver jo ingen mening.
- Kommunerne har ansvaret for, at vi har en god skole. Vi skal som lærere gøre alt, hvad vi kan, for at løse opgaven, men i sidste ende står de med ansvaret. Hvis de tror, at de løser det ved at gå i konflikt med lærerne, tager de voldsomt fejl.
Ifølge Bondo kan KL lockoute fra 1. april.
- Elevernes afgangsprøve er en ting. Langt værre er, at det vil smadre engagement og begejstring på skolerne. De konsekvenser vil være kæmpestore.
I sidste ende kan regeringen vælge at lovgive, hvilket Bondo dog vil se, før han tror det.
- Regeringen kan godt gribe ind. Det er ikke efter spillereglerne, men det kan sagtens være at det er det, KL staser på. Og det er jo helt forkert i forhold til den danske model.
- Hvis regeringen virkelig vil gå ind og lovgive en ny arbejdstidsaftale på folkeskoleområdet, vil det være historie. Og så oveni købet af en socialdemokratisk ledet regering. Det overgreb vil jeg se, før jeg tror det.
Lærerne mødes med KL næste gang søndag klokken 10.
