Bendtsen dropper sin EU-motorcykeltur



 Et ildebefindende samt den seneste tids kritiske historier i pressen får nu tidligere erhvervs- og økonomiminister Bendt Bendtsen til at droppe sin planlagte motorcykeltur rundt i Europa. Det skriver TV 2/Fyn
 Bendt Bendtsen, der er konservativ spidskandidat til EU-parlamentet, ville have startet sin valgkampagne til parlamentet med en motorcykeltur gennem 18 lande på 20 dage for at snakke med EU-borgere. Men de kritiske historier i pressen kombineret med dagens ildebefindende får politikeren til at blive hjemme.
 Ifølge Bendt Bendtsens fynske kampagneleder, Lars Havelund, har der i nogen tid været overvejelser om at droppe eller beskære motorcykelturen som følge af de mange kritiske artikler i BT om Bendt Bendtsens gaver og jagtture. 
 - Hvis BT fortsætter med den slags artikler, så er det ikke hensigtsmæssigt, at Bendt Bendtsen ikke er i landet, siger Lars Havelund.
 Den endelige beslutning om at aflyse turen blev dog først truffet i dag, efter at Bendt Bendtsen blev kørt på hospitalet på grund af et ildebefindende.
 Det er endnu ikke afgjort, hvordan Bendt Bendtsens kampagne nu skal indledes.
 - Nu har han brug for lidt ro, og så kigger vi på EP-kampagnen bagefter, siger Lars Havelund.
Bendt Bendtsen lider af sygdommen atrieflimren.

