Frankrig presser Rusland i syrisk strid
Frankrig vil drøfte ny Syrien-resolution og foreslår at åbne humanitære korridorer for at få hjælp ind.


 Frankrig er begyndt at forhandle med Rusland om en ny FN-resolution om Syrien, oplyser den franske udenrigsminister, Alain Juppé.
- Vi genforhandler en resolution i FN's Sikkerhedsråd for at overtale russerne, siger Juppé til fransk radio.
Han tilføjer, at FN's Generalforsamling torsdag stemmer om en "symbolsk" resolution, der skal øge presset på regeringen i Damaskus.
Tidligere oplyste diplomater til nyhedsbureauet AFP, at den nye resolution opfordrer præsident Bashar al-Assads styre til at indstille de dødelige angreb på civile.
Saudi-Arabien og Qatar står bag udkastet til resolutionen, der også omfatter et forslag om at udpege en særlig FN-udsending for Syrien.
Initiativet til den nye afstemning kommer efter, at Kina og Rusland i sidste uge nedlagde veto i Sikkerhedsrådet mod en resolution vedrørende krisen i Syrien. Og det kan torsdagens afstemning i generalforsamlingen ikke ændre på.
Den franske udenrigsminister siger samtidig, at han vil bede FN's Sikkerhedsråd drøfte, hvorvidt der kan etableres humanitære korridorer for at få nødhjælp ind i Syrien.
- Idéen om humanitære korridorer, som skal hjælpe ikke-statslige organisationer med at nå ind i de områder, hvor der er skandaløse massakrer, bør diskuteres i Sikkerhedsrådet, siger Juppé.
Frankrig meddelte tirsdag, at landet har oprettet en særlig fond til de hjælpeorganisationer, der forsøger at komme den syriske civilbefolkning til undsætning.
Den franske regering vil foreslå, at der oprettes en tilsvarende fond på internationalt niveau, når Tunesien i næste uge er vært for et møde om den syriske krise.
