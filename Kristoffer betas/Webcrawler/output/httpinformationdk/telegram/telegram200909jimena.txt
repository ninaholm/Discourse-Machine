Jimena er vokset til kategori 5-orkan



  Orkanen Jimena, der bevæger sig mod Mexicos kyst, er taget til i styrke og betegnes nu som en orkan i kategori fem, som er højeste trin på skalaen. Orkanen har vindstød på op til 250 kilometer i timen, meddelte Mexicos meteorologiske institut natten til tirsdag.
 Instituttet forventer dog, at Jimena vil tage af i fart, inden den fejer ind over landjorden. Det amerikanske orkancenter advarer om, at orkanen kan ramme den mexicanske halvø Baja California senere tirsdag og derefter fortsætte ind i landet.
 Et stort OECD-møde om finanspolitik er flyttet fra badebyen Cabo San Lucas til hovedstaden Mexico By på grund af orkanen. Mødet har deltagelse af 170 repræsentanter fra 54 lande.
 Orkanen har allerede forårsaget kraftig regn med oversvømmelser flere steder i en række stater på Mexicos Stillehavskyst. Blandt andet er det mexicanske feriested Acapulco blevet ramt af store regnmængder, oplyser de mexicanske myndigheder.
 Orkancentret vurderer, at Jimena kan betyde, at det sydlige Baja California får op mod 25 centimeter regn.
