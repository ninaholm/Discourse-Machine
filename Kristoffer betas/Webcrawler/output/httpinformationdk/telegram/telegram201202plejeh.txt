Plejehjemsbeboere skal i arbejdstøjet
Plejehjemsbeboere skal gøre rent og lave mad for at undgå kedsomhed, lyder det i rapport fra ældrekommissionen


 Er du pensioneret snedker, skal du have lov til at file spisebordet af, når du kommer på plejehjem, og er du gammel gartner, skal du finde hækkeklipperen frem.
Aktiviteterne på landets plejehjem er ofte alt for få, og det skal der laves om på. Sådan lyder anbefalingerne fra Ældrekommissionen, der efter over et års arbejde torsdag offentliggør en rapport om ældres trivsel.
- De steder, hvor der er svagheder, drejer det sig om, at der skal flere aktiviteter ud på plejehjemmene - der er for dødt simpelthen, siger Bjarne Hastrup, formand for kommissionen og direktør i Ældresagen.
- Der er for mange, der føler sig ensomme, og man er selvfølgelig hjælpeløs, når man kommer til et plejehjem, fortsætter han.
Derfor gælder det om, at personalet har fokus på, hvad de enkelte beboere kan bidrage med.
- Der er jo mange ældre, der kan mange ting og har mange ressourcer. Brug dog de færdigheder på plejehjemmene. Vi har for eksempel hørt om, at tidligere gartnere eller folk, der bare har været interesseret i haven, er blevet inddraget i at passe og pleje haven, siger Bjarne Hastrup.
De ældres andel af befolkningen i Danmark er voksende. I dag bor godt 42.000, der er fyldt 65 år, i plejeboliger og plejehjem, og dermed er der cirka en plejehjemsplads for hver femte dansker over 80 år.
Det stigende antal ældre betyder ifølge Bjarne Hastrup, at det bliver afgørende, at man udnytter velfærdsteknologiens muligheder.
- Vi har set plejehjem, der har kunnet frigøre nogle ressourcer ved at anskaffe sig robotstøvsugere eller strygerobotter, der kunne frigøre personalet, siger han og fortsætter:
- Så har de kunnet bruge mere tid på beboerne og for eksempel spise frokost med dem, mens robotterne sled i det ude på gange og på værelserne.
