Sundhedsminister: V-udspil skaber utryghed
Venstre skaber utryghed om brugerbetaling og regioner med sit sundhedsudspil, mener sundhedsminister.


 Det er bekymrende, at Venstre ikke endeligt har afvist, at danskerne måske skal have pengepungen frem, når de går til lægen. Samtidig skaber det utryghed, at partiet åbner for, at regionerne skal nedlægges i fremtiden.
Sådan lyder reaktionen fra sundhedsminister Nick Hækkerup (S), efter at Venstre har fremlagt sundhedsudspillet "Prioritér sundheden" torsdag.
- Der er nogle ting, der giver anledning til bekymring. For det første synes jeg, Venstre skulle have benyttet lejligheden til en gang for alle at fjerne usikkerheden om, hvorvidt vi skal til at betale penge, når vi går til lægen, siger han.
Det havde ifølge ministeren været helt oplagt at komme ind på, fordi brugerbetaling har været et "stort diskussionspunkt" den seneste tid.
Samtidig er han uenig i, at det kan blive nødvendigt at nedlægge landets fem regioner.
- Jeg synes, det er bekymrende for patienter og os som borgere, at man vil centralisere yderligere, altså nedlægge regionerne og lave større centrale enheder, hvor det er svært for den enkelte patient at trænge igennem, siger han og fortsætter:
- Og så er der endelig det helt fundamentale problem, at det er helt umuligt at finde ud af, hvordan pengestrømmene er i Venstres udspil, siger Nick Hækkerup.
Men hverken diskussionen af regionernes fremtid eller snakken om brugerbetaling, skaber usikkerhed, siger sundhedsordfører Sophie Løhde (V), der kalder Hækkerups kritik for "lav".
- Jeg ved ikke, hvor mange gange Venstre har sagt, at vi ikke vil indføre brugerbetaling ved lægen, siger hun og fortsætter:
- Vi har stilfærdigt foreslået at nedsætte et ekspertudvalg til at se på, om brugerbetaling er fordelt optimalt, og vi efterlyser en reel politisk diskussion.
Sophie Løhde bemærker, at det "tilsyneladende er sundhedsministeren, der har travlt med at skabe usikkerhed", og bemærker:
- Jeg synes, det er tankevækkende, at sundhedsministeren er mere optaget af at forsvare et system frem for at stille nogle krav til, at vi skal opnå nogle resultater til gavn for patienterne.
