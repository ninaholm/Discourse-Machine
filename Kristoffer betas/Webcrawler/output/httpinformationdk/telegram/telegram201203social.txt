Socialdemokrater kæmper videre mod måling
Ikke godt nok at Socialdemokraterne får 18,5 procent siger partiets politiske ordfører, Magnus Heunicke


 Socialdemokraterne vil have støtte fra langt flere end 18,5 procent af vælgerne. Vejen frem er brolagt med hårdt arbejde mod velfærdsreformer og flere job til danskerne.
Sådan siger Socialdemokraternes politiske ordfører, Magnus Heunicke, til Voxmeters meningsmåling for Ritzaus Bureau.
- Det er simpelt hen ikke godt nok. Vi må arbejde hårdt videre med at reformere Danmark og skabe flere arbejdspladser, ikke mindst i den private sektor. Så er det op til vælgerne at vurdere, siger han.
Siden den snævre valgsejr har Socialdemokraterne og S-R-SF-regeringen mødt kritik for løftebrud, personsager samt sin langstrakte afsked med betalingsringen. Magnus Heunicke ser mange årsager til, at partiet har smidt seks procentpoint siden valget.
- Vi har overtaget ansvaret for dansk økonomi i en tid med kæmpe økonomisk krise i Danmark og på vore nærmarkeder i Europa. Samtidig skal der laves en række helt nødvendige reformer. Vi er i gang med at trække Danmark ud af krisen, siger han.
Socialdemokraterne drøfter velfærd med mere pligt og mindre ret før partikongressen i september.
 Samtidig vil socialminister Karen Hækkerup (S) fjerne de riges folkepension og gratis daginstitutioner til handicappede børn. Magnus Heunicke frygter ikke vejen.
- Vi ligger for lavt i målingerne. Vi har en mission om at redde velfærdssamfundet, så det også fungerer solidarisk i fremtiden. Det kræver reformer og private job, siger han.
Venstre støttes af hver tredje dansker og opvejer S, R, SF - tilsammen. Magnus Heunicke kan ikke forklare Venstres succes i hængekøjen.
- Venstre kan ikke blive ved at ligge i hængekøjen og score gode meningsmålinger. De og Lars Løkke må snart komme med nogle svar på, hvordan vi kommer ud af krisen, siger han.
