Vrede over jobmangel: Unge angriber politiet i Madrid
Unge spaniere kaster ting mod politiet, smadrer vinduer og sætter ild til skraldespande i Spaniens hovedstad.


 En fredelig massedemonstration i den spanske hovedstad, Madrid, har lørdag aften taget en voldelig drejning.
Flere unge smadrer vinduer, sætter ild til skraldespande og kaster genstande mod betjente, der svarer igen med gummikugler, fortæller en journalist fra AFP.
Titusindvis af mennesker har været på gaden i den spanske storby for at vise deres utilfredshed med massive nedskæringer, besparelser og den omfattende spanske arbejdsløshed.
Lørdagens demonstrationer er for mange af deltagerne kulminationen på næsten en måneds demonstrationer.
"Marchen for værdighed", som initiativet er blevet kaldt, blev iværksat efter to år med brutale nedskæringer.
De er blevet påtvunget spanierne, efter at regeringen har takket ja til en international hjælpepakke til en værdi af 40 milliarder euro i kølvandet på finanskrisen.
Nedskæringerne har forlænget den økonomiske nedtur i det sydeuropæiske land, hvor over 26 procent af befolkningen er uden job.
Hos gruppen af unge under 25 år har halvdelen ikke noget arbejde.
Samtidig oplever demonstranterne, at embedsmænd og bankansatte, der efter deres opfattelse er skyld i krisen, er sluppet ustraffet fra den økonomiske og menneskelige ulykke, som demonstranterne mærker på egen krop.
- Vi vil arbejde. Vi kan ikke acceptere, at millioner af arbejdsløse mennesker er tvunget til at flytte hjem til deres forældre, siger Jorge Balbas, en arbejdsløs mand på 24 år fra det nordlige Spanien.
Arrangørerne af lørdagens massedemonstrationer havde lejet hundredvis af busser og mindst fire tog for at transportere demonstranter fra hele landet til hovedstaden.
Regeringen havde kaldt 1700 betjente på arbejde.
