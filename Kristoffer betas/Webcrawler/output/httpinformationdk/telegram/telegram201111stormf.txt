Storm får Dong til at rømme boreplatform
Udsigt til kraftig blæst får Dong til at evakuere en boreplatform i Nordsøen.


 Dong Energy har besluttet at lukke for produktionen og evakuere Siri-platformen i den danske del af Nordsøen forud for weekendens kraftige blæst.
- Afmandingen skyldes stormvarsel med efterfølgende høje bølger. Alle medarbejdere på platformen flyves til Esbjerg fredag aften og lørdag, hedder det i en pressemeddelelse fra Dong Energy.
Selskabet kan ikke sige, hvornår medarbejderne kan flyves tilbage og produktionen genoptages.
Grunden til, at man vælger at stoppe produktionen på netop Siri-platformen er, at man i øjeblikket er i færd med at reparere nogle revner, der er opstået i platformen under vandet.
Meteorologerne har varslet kraftigt blæsevejr i weekenden.
Værst bliver det søndag, hvor vinden drejer til vest og nordvest og tiltager til stormende kuling med vindstød af stormstyrke.
I de nordlige egne er der en overgang risiko for middelvind af stormstyrke og vindstød op til orkanstyrke, oplyser DMI på sin hjemmeside.
