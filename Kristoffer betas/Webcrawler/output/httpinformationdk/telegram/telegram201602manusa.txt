Manu Sareen skal vidne i sag om homovielser
Kirkeministeriet er blevet stævnet af en forening for brud mod grundloven. Manu Sareen er indkaldt som vidne.


 Den tidligere radikale kirkeminister, Manu Sareen, er ikke færdig med at forsvare den lovændring, der gav homoseksuelle ret til at blive viet i den danske folkekirke.
Sareen skriver på Facebook, at han er blevet indkaldt som vidne i en sag, hvor Kirkeministeriet er stævnet for overtrædelse af grundloven i forbindelse med lovgivningen om homovielser.
Det bekræftes også af sagsøger, foreningen "Med grundlov skal land bygges", til Ritzau.
- Jeg skal møde i Østre Landsret, fordi der åbenbart kommer en retssag på grund af, at der er indført vielser for par af samme køn i Folkekirken. Det er vildt nok og bliver lidt bange for ordlyden "Retssagen.. Mod Kirkeministeren" Gisp, det er jo mig, skriver Manu Sareen på Facebook.
Det er foreningen "Med Grundlov skal land bygges", der blev stiftet af de stærkt troende Johny Noer og Moses Hansen i 2013, der har stævnet Kirkeministeriet. I foreningen er omkring 300 danskere.
- Vedtægterne går ud på, at man vil forsvare Danmarks Grundlovs 4. paragraf, siger Johny Noer til Ritzau og referer til linjen "den evangelisk-lutherske kirke er den danske folkekirke og understøttes som sådan af staten".
- De 300 borgere mener, at Manu Sareen har overtrådt den i de år, han har siddet som minister, siger Johny Noer .
Sagen startede, da foreningen indleverede en stævning til byretten i 2014 op mod jul.
Byretten mente dog ikke de kunne dømme i sagen og leverede den videre til landsretten, der med Johny Noers egne ord "overraskende har taget den og berammet den til 31. marts 2016", hvor advokaterne skal mødes.
Det er også den dag Manu Sareen er indkaldt som vidne.
Ifølge Johny Noer skyldes det, at foreningens advokat, Nikolai Nikolajsen, mener, at Manu Sareen i sin selvbiografi "Manu" skriver om møder og dokumenter, der styrker foreningens sag.

