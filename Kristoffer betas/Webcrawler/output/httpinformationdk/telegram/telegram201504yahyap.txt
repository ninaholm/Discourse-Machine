Yahya: En person hiver mig i hestehalen - en anden slår
Nu beretter Yahya Hassan selv om, hvordan han oplevede episoden, hvor han angiveligt blev slået med knytnæve.


 Yahya Hassan skriver nu på sin offentlige Facebook-side, hvordan han oplevede episoden natten til lørdag, hvor han efter sigende blandt andet skulle være blevet slået i hovedet med et knytnæveslag.
- Jeg står og snakker med en kvinde da en person pludselig hiver mig hårdt i hestehalen bagfra, jeg vender mig mod vedkommende og tager en arm ud foran mig for at holde ham på afstand, da en anden person giver mig en knytnæve i ansigtet, skriver han på siden.
- Jeg uddeler det, man vil betegne som et frontspark til de to mest aggressive foran mig. Først da træder livvagterne til, skriver Yahya Hassan på Facebook-siden.
Nationalpartiet meldte mandag morgen ud, at partiets nye folketingskandidat, Yahya Hassan, endnu en gang var blevet overfaldet, da han var i byen i København.
Mandag formiddag deltager Yahya Hassan ved et foredrag på Nørre Gymnasium og efterfølgende vil Nationalpartiet sammen med Yahya Hassan anmelde episoden til politiet.
- Sidst mine livvagter blev omgået og jeg forsvarede mig selv, blev jeg dømt for vold i byretten. Den sag er anket til landsretten og jeg håber at denne episode kan vise hvordan tingene forholder sig, skriver Yahya Hassan.
Det var tilbage i marts, at retten i Aarhus kendte Yahya Hassan skyldig i at have slået en ung mand i forbindelse med en bytur i Aarhus i februar sidste år.
Han valgte straks efter at anke sagen til landsretten.
- Hvis I agter at skade mig, så agter jeg at forsvare mig. Jeg anker til frifindelse, sagde Yahya Hassan dengang, inden han med vrede skridt forlod retten.

