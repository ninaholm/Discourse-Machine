Connie H. til Kongres: Haster med klimalov



 Klima- og energiminister Connie Hedegaard (K) lod ledende kongresmedlemmer forstå, at det haster med en amerikansk klimalovgivning, da hun i dag indledte et besøg i Washington.
 Hedegaard gjorde klart, at hvis der skal opnås en international aftale på klimatopmødet i december i København, er det næsten bydende nødvendigt, at USA ledsager de gode hensigter om at sætte ind mod den globale opvarmning med lovgivning, som begrænser udslippet af CO2.
 - Det er ikke for at presse for meget, men det betyder noget med timingen, sagde den danske minister. Ellers vil andre lande ikke følge trop.
 Formanden for Repræsentanternes Hus' energiudvalg, Henry Waxman sagde, at han håber på at have amerikansk lovgivning klar inden udgangen af december.
 - Vi bør vedtage en lov inden årets udgang, der viser, at vi kan føre an, sagde Waxman.
 Henry Waxman tilføjede, at lovudkastet i Repræsentanternes Hus måske kan være model for Senatets tilsvarende arbejde med en klimalovgivning.

