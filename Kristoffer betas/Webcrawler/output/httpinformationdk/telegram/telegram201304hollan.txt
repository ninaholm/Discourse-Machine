Holland har nu fået nyt royalt overhoved
Til glæde for tusindvis af orangeklædte hollændere har landet nu fået nyt royalt overhoved.


 Hollands 17 millioner indbyggere har netop fået ny konge.
Den nye konge er Willem-Alexander, der overtager tronen efter sin mor, dronning Beatrix, der har valgt at abdicere efter 33 år som royalt overhoved.
- Jeg, dronning Beatrix, abdicerer. Min søn Willem-Alexander tager over, sagde den nu tidligere dronning under overdragelsen.
Den formelle ceremoni fandt sted i Moses-salen på kongeslottet i Amsterdam. Her var formanden for det hollandske senat og formanden for parlamentets andetkammer, statsrådet og den kongelige familie også til stede.
Tusindvis af orangeklædte hollændere har siden morgenstunden prydet gader i Amsterdam.
De er mødt op for at sige tak for god tjeneste til Beatrix, der nu får titlen prinsesse, og for at hilse på landets nye konge.
Med sine kun 46 år bliver Willem-Alexander den yngste monark i Europa.
Det er 123 år siden, Holland sidste gang havde en konge på tronen. Dengang regerede Willem-Alexanders tip oldefar, William III, der døde i 1890.
Men som far til udelukkende døtre bliver han et maskulint mellemspil på tronen.
Willem-Alexander har ikke et ry helt uden pletter. Ifølge hollandske medier var han som ung glad for alkohol, hurtige biler og smukke kvinder.
Den tabloide presse ynder da også at kalde ham "Prins Pilsner" netop grundet hans smag for øl.
Han og hans hustru fik også ørerne i mediemaskinen i 2007, da parret byggede en luksuriøs strandvilla i Mozambique.
Den måtte de senere sælge, mens kritikken haglede ned over dem.
- Det er i orden, vi er mennesker. Folk begår fejltagelser. Jeg vil begå fejltagelser i fremtiden, siger Willem-Alexander i et interview med sin hustru, nu dronning Maxima, ved sin side.
Under et interview med hollandsk fjernsyn har den nye konge udtalt, at han "først og fremmest vil være en traditionel konge".
- Jeg vil bygge på mine forfædres traditioner. De stod for kontinuitet og stabilitet for nationen, siger han i interviewet og understreger, at han som konge vil samle folket.
