Vandforurening begyndte torsdag morgen
Prøverne, der viser vandforurening, blev allerede taget torsdag morgen, oplyser Københavns Energi.


 Den mulige vandforurening i København og Frederiksberg er mindst halvanden dag gammel. Prøverne stammer nemlig fra torsdag morgen.
Københavns Energi oplyser, at prøven med det forurenede vand blev taget torsdag på Nørrebro i København.
Det er dog helt almindeligt, at svarene på prøverne først kommer dagen efter.
- Der er altid et døgns forsinkelse på resultaterne. Det er også derfor, vi først i morgen har svaret på de mange, nye prøver, vi har taget, siger Astrid Skotte fra Københavns Energi.
Én analyse fra Nørrebro viste et uacceptabelt højt indhold af E. coli-bakterier i drikkevandet.
- Vi gennemgår alle prøverne hver dag, når de er dyrket. Da vi fandt den ene, så kontaktede vi embedslægen, som fandt ud af, at der skulle udsendes en kogeanbefaling.
Det er fortsat uklart, hvad forureningen skyldes, men den stammer sandsynligvis fra regnvand, der er trængt ind i drikkevandet.
Drikkevandet skal koges i store dele af Københavns Kommune og Frederiksberg Kommune, lyder opfordringen. Det vil sige, Nørrebro, Østerbro, Brønshøj, Husum, Tingbjerg, Bispebjerg, Vanløse og hele Frederiksberg, samt hele Indre By og Christianshavn.
Nabokommunen Rødovre skulle ikke være ramt.
