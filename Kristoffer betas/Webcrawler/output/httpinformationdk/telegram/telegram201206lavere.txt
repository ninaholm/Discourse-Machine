Lavere skat får os ikke til at arbejde mere
Ny undersøgelse fra Cevea viser, at lavere skat ikke får os til arbejde mere. Tænketanken Cepos lodret uenig


 Mens regeringen med skattereformen forsøger at få danskerne til at arbejde mere, viser en ny undersøgelse, at de færreste vil arbejde mere, hvis skatten bliver sat ned.
Det skriver Information.
Det er centrum-venstre-tænketanken Cevea, der står bag undersøgelsen, som konkluderer, at "skattenedsættelser ikke er et effektivt instrument til at øge arbejdsudbuddet og kan under ingen omstændigheder stå alene".
Ifølge Ceveas direktør, Kristian Weise, bør SRSF-regeringen derfor gøre op med troen på, at skattelettelser er "vidundermidlet", som skaffer flere hænder til arbejdsmarkedet.
Cevea har således spurgt danskere mellem 18 og 64 år, om de vil arbejde mere, hvis skatten sættes ned.
23 procent vil arbejde mere, mens 12 procent vil arbejde mindre.
 Undersøgelsen afslører, at 45 procent ikke har mulighed for at arbejde mere, selv om de måske gerne ville.
Det kan skyldes, at interne regler på arbejdspladsen eller kollektive overenskomster sætter grænser for den ugentlige arbejdstid - eller at de slet ikke får løn for ekstraarbejde.
Økonomi- og indenrigsminister Margrethe Vestager (R) afviser, at skattelettelser ikke skulle virke efter hensigten.
- De, som har drejet håndsvingene på den regnemaskine, der har været i gang, vurderer, at det er 10.000 mennesker, som flyttes fra overførselsindkomst og til arbejde siger hun til avisen.
Cheføkonom i den borgerlige, liberale tænketank Cepos, Mads Lundby Hansen, er enig i, at skattelettelser virker.
- Skal man endelig tage svarene for gode varer, så viser et regneeksempel, at hvis 11 procent - 300.000 mennesker - vil arbejde mere, og ender med at arbejde to timer mere om ugen, så er det konsistent med regeringens regnestykke, siger han.
Ifølge Cepos vil det forøge arbejdsudbuddet med omkring 15.000 personer.
