Ebola-frygt: Liberia lukker alle skoler
Angsten for ebola spreder sig i det vestlige Afrika. Liberia lukker skoler og sender statsansatte hjem.


 Det vestafrikanske land Liberia lukker alle landets skoler i et forsøg på at dæmme op for udbruddet af den ekstremt dødelige ebola-virus, skriver Reuters.
Hertil kommer, at alle statsansatte, der ikke er ansat i nøglepositioner, fritages for tjeneste i 30 dage.
Regeringen har samtidig besluttet at sætte et antal områder af landet i karantæne i et forsøg på at tæmme det værste udbrud af virussen, der nogensinde er registreret.
I alt har 672 personer mistet livet til ebola i Liberia, Guinea og Sierra Leone, siden virussen viste sig i starten af året, viser de seneste tal fra WHO.
Omtrent en femtedel af ofrene kom fra Liberia.
- Dette er et enormt sundhedsmæssigt anliggende. Mange af vores landsmænd er ved at dø, og vi er nødt til at handle for at stoppe spredningen, siger Lewis Brown, Liberias informationsminister.
- Vi har brug for støtte fra det internationale samfund mere end nogensinde før. Vi har desperat brug for al den hjælp, vi kan få, siger han.
Tidligere onsdag sagde landets sundhedsmyndigheder, at en isolationsenhed for ebola-ofre i hovedstaden Monrovia nu er så overfyldt, at sundhedsarbejderne må behandle op mod 20 patienter i deres hjem.
Ængstelsen for ebola er så småt begyndt at sprede sig til flere dele af Afrika, efter at det første dødsfald i sidste uge blev konstateret i den nigerianske megaby Lagos, der er hjem for 21 millioner mennesker.
Ebola rammer mennesker ved direkte kontakt med inficerede flagermus. Smitte mellem mennesker foregår ved kontakt med blod eller sekreter.
