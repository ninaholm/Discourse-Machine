Husejere på Sjælland er hårdest ramt af tvangsauktioner
2015 endte med en stigning i antallet af tvangsauktioner. Men der er ikke frygt for ny bolignedtur.


 December bragte ikke kun julestemning med sig for danske boligejere.
Flere danskere måtte også se deres bolig gå på tvang, da året sluttede.
Ifølge Danmarks Statistik blev der bekendtgjort 313 tvangsauktioner i december mod 284 måneden før, når der er korrigeret for normale sæsonudsving.
Det svarer til en stigning på 10 procent, selv om der ikke er tale om en rekord for 2015.
Særligt svært har boligejerne haft det på Sjælland, der ender som topscorer med 97 tvangsauktioner i december mod kun 44 i Region Hovedstaden og 50 i Nordjylland.
 - Hvis vi ser på de forskellige regioner, er det tydeligt, at krisen forholdsvist hurtigt og hårdt ramte boligmarkedet i hovedstaden og resten af Sjælland.
- Hovedstaden er kommet stærkt igen, mens resten af Sjælland fortsat er den hårdest ramte region. Til gengæld ramte krisen ikke så hårdt i Nordjylland, siger Karsten Beltoft, direktør for Realkreditforeningen, i en pressemeddelelse.
Det er særligt ejerne af enfamiliehuse, der har måttet opgive at betale af på deres huslån. Modsat er det sjældent, at ejerlejligheder ryger på tvang.
Samlet set er gennemsnittet for tvangsauktioner i 2015 på 295 om måneden for hele landet, hvilket er stort set uændret i forhold til 2014, hvor gennemsnittet var på 293 tvangsauktioner.
En stilstand som økonomer og Realkreditrådet dog tager med ro.
- Over de seneste to år har der været færre tvangsauktioner end under finanskrisen. Faktisk skal vi helt tilbage til 2009 for at finde et lavere antal af familier, der ufrivilligt må forlade deres hjem, end vi har set de seneste to år.
- Det afspejler, at danske boligejere er blevet stadig bedre til at betale ydelsen på deres realkreditlån, siger Ane Arnth Jensen, direktør i Realkreditrådet, i en pressemeddelelse.
