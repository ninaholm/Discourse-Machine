Skuffende Assad-tale udløser protester
Skyderier i den syriske by Latakia efter præsident Assads tale, der ikke indeholdt de ventede reformudspil.


 Der blev hørt skyderier i den syriske havneby Latakia onsdag, efter at præsident Bashar al-Assad i modsætning til forventning ikke ophævede de undtagelseslove, der har været på plads i Syrien i årtier.
Samtidig skriver Reuters, at flere hundrede mennesker er gået på gaden i byen og råber på frihed.
- Der lød skyderier i det sydlige Sleibi-kvarter, men kilden er endnu ikke identificeret, siger Issam Khoury, journalist i Latakia, i telefonen til nyhedsbureauet AFP.
Et øjenvidne, der også blev kontaktet telefonisk, siger, at sikkerhedsstyrker har åbnet ild for at sprede demonstranter i byen i kølvandet på Assads tale.
Syriske regeringsstyrker er blevet indsat talstærkt i Latakia, en havneby 350 km nordvest for hovedstaden Damaskus. Byen har været skueplads for mange af de demonstrationer mod Assad, der er blevet rapporteret i Syrien de seneste to uger.
