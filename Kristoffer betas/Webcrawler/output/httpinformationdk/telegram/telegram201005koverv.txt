K overvejer politisk indgreb mod svineavl
Folketinget bør gribe ind over for svineavlen, hvis landmændene ikke selv nedbringer antallet af pattegrise i hvert af kuldene, siger De Konservative.


 Svineavlerne må lægge avlen om, så søerne ikke føder flere pattegrise, end de selv har patter til at give mælk. Og hvis avlerne ikke gør det frivilligt, så må Folketinget træde til med et politisk indgreb.
Det er det konservative regeringspartis indstilling til fødevareminister Henrik Høegh (V), siger partiets fødevareordfører, Tage Leegaard.
De Konservative mener, at svineavlerne bør rette ind efter anbefaling fra et EU-ekspertpanel om, at antallet af pattegrise i et kuld holdes nede, så de ikke dør fra fødslen i så stort tal som herhjemme.
 - Politisk kan vi ikke holde til at lade det ske, bare fordi landmændene selv vil have det, siger Tage Leegaard.
Den konservative melding indebærer et opgør med landbrugets strategi. Landbruget selv er ikke indstillet på at avle for at formindske kuldstørrelserne. Strategien går ifølge Danmarks Radios (DR) internetportal, dr.dk, i stedet på at komme den høje dødelighed til livs ved at avle på søer, som producerer flest levedygtige grise.
Fødevareministeren vil ikke give et bud på en løsning på problemet, før Fødevarestyrelsen har undersøgt, hvad der kan gøres. Henrik Høegh siger dog, at den høje dødelighed på 25.000 smågrise om dagen er uacceptabel.
Alle partier uden om regeringen kræver et politisk indgreb.
Tage Leegaard siger, at landbruget i første omgang bør have chancen for selv at løse problemet ad frivillighedens vej. Ellers må Folketinget gribe ind.
Tage Leegaard har ikke konkrete forslag til, hvordan et politisk indgreb kan skrues sammen. Dog siger han, at regler om øget kontrol og rådgivning i tilfælde af høj dødelighed kan komme på tale.
- Landbruget har en dårlig sag og er nødt til at gøre noget ved problemet, siger Tage Leegaard.
Ifølge DR's TV Avisen kan avlerne frembringe kuld på op til 24 pattegrise. En so har 12-14 patter. Og de overskydende smågrise lader svineavlerne så patte hos andre søer, som er færdige med deres egne kuld.
