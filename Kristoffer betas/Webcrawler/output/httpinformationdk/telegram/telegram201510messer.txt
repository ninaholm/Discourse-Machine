Messerschmidt om partifælles exit: Jeg forstår intet
DF's gruppeformand er meget overrasket over Rikke Karlssons udmeldelse. - Vi skiltes med kindkys, siger han.


 Det er decideret overraskende og forundrende, at EU-parlamentariker Rikke Karlsson forlader Dansk Folkeparti.
Sådan lyder det fra partiets gruppeformand i EU, Morten Messerschmidt.
- Jeg kan på ingen måde genkende det billede, som hun beskriver her, og jeg synes ærlig talt, at hun lige ud skal sige, hvad hun tænker, siger Morten Messerschmidt til Ritzau.
Rikke Karlsson klandrer partiet for ikke at kunne få udleveret et regnskab fra en fond og en partisammenslutning, hvor hun er medlem sammen med sine tre partifæller i EU-Parlamentet, Morten Messerschmidt, Anders Vistisen og Jørn Dohrmann.
Men Morten Messerschmidt forstår intet af Rikke Karlssons meldinger, og han er meget overrasket over, at partiet nu er blevet et parlamentsmedlem fattigere.
Han fortæller, at regnskaberne gennemgås af et af verdens største revisionsselskaber og udgives på parlamentets hjemmeside.
- Jeg blev meget overrasket, da jeg hørte det, for det er ikke mere end en uge siden, vi sad i Strasbourg, hvor vi diskuterede politik og talte privat. Stemningen var rigtig god, og vi skiltes med kindkys, siger Messerschmidt.
Siden foråret 2015 har Rikke Karlsson forgæves forsøgt at finde ud af, hvilke midler der er i fonden og partisammenslutningen, som rummer DF's fire EU-parlamentarikere, skriver hun i en pressemeddelelse.
Ritzau har forgæves forsøgt at få en kommentar fra Rikke Karlsson.
Men Morten Messerschmidt fortæller, at han for godt en måned siden satte et møde op for at snakke om sagen, hvor Rikke Karlsson var inviteret. Hun mødte dog ikke op.
I 2014 blev hun valgt til EU-Parlamentet med 9205 personlige stemmer, mens spidskandidaten, Morten Messerschmidt, fik 465.758 personlige stemmer.
Messerschmidt henviser til Karlssons stemmetal og siger, at hun bør overlade sit mandat til en suppleant.
Det er ikke første gang, at Dansk Folkeparti mister et EU-parlamentsmedlem. 8. marts 2011 gik Anna Rosbach Andersen fra partiet.
