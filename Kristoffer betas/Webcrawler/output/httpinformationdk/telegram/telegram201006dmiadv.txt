DMI advarer om særlig stærk sol fredag
Fredag bliver en farlig dag. Kombinationen af stærk sol og bleg hud er lig med en forhøjet risiko for solskoldninger.


 Maj endte både kold og solfattig. Derfor jubler danskerne forståeligt nok over udsigterne til masser af sol og temperaturer omkring 20 de kommende dage.
 Men kombinationen af stærk sol og bleg hud er intet mindre end en helbredsbombe. Sådan lyder advarslen fra Danmarks Meteorologiske Institut.
- De næste dage, særligt fredag, ser solrige ud. På denne årstid betyder det, at UV-indekset kommer op mod seks. Det er højt. Så skolder solen en forårsbleg gennemsnitsdansker på mindre end en time midt på dagen, siger DMI's Paul Eriksen.
UV-indekset er et udtryk for styrken af UV-strålingen. Det maksimale UV-indeks i Danmark ved midsommer er cirka syv. 
- Det er UV-strålingen, som bruner os, men den forårsager også hudkræft og forskellige øjensygdomme. Og risikoen for hudskader stiger eksplosivt ved en overdosis, der skolder os, advarer Paul Eriksen.
Ifølge tal fra cancer.dk er en danskers risiko for at få hudkræft inden de fylder 75 omtrent tredoblet siden starten af 1970'erne.
Paul Eriksen påpeger, at vores evne til at modstå solens skadelige stråler øges gennem sæsonen, efterhånden som vi bliver brune.
- Mange har desuden en fejlagtig fornemmelse af, at der er en sammenhæng mellem temperaturen og risikoen for skoldning. Sol og 18 grader føles simpelthen mindre farligt end sol og 28 grader. Det har imidlertid intet på sig, siger han.
Kræftens Bekæmpelse opfordrer til at man holder sig i skyggen mellem 12 og 15, bruger solhat og solcreme og dropper solariet.
