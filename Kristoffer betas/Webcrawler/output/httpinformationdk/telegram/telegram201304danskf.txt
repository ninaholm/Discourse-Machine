Dansk Folkeparti beklager Krarups blog
Marie Krarup har ikke selv villet beklage blogindlæg om newzealandsk kultur, men det vil hendes næstformand.


 Dansk Folkepartis næstformand Søren Espersen beklager Marie Krarups blogindlæg, hvori hun har hånet New Zealands oprindelige befolkning, maorierne.
- Akkurat som jeg mener, at folk, der kommer til Danmark, skal respektere Danmark og vores måde at indrette sig på, skal vi det, når vi rejser udenlands. Dette gælder selvsagt også folketingsmedlemmer fra Dansk Folkeparti, siger Søren Espersen.
- Dansk Folkeparti skal derfor beklage Marie Krarups blogindlæg - og den misere, det har givet anledning til, siger han.
Krarup besøgte for nylig New Zealand sammen med Folketingets Forsvarsudvalg, og som led i besøget overværede udvalgets medlemmer en maori-velkomsthilsen.
Det fik efterfølgende Marie Krarup til at skrive, at hun havde følt sig "som en idiot", og at ritualet bestod af "en halvnøgen mand i bastskørt, der råbte og skreg på maori".
