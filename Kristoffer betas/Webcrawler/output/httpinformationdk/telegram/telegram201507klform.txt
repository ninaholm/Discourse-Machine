KL-formand: Venstre har skiftet velfærds-kurs efter valget
Venstre-regeringen fortalte ikke vælgerne, at man ville køre med minusvækst i kommunerne, siger KL.


 Han vil ikke bruge betegnelsen "løftebrud", Venstres formand for landets kommuner (KL), Martin Damm.
Men det er meget tæt på.
For Venstres plan og målsætning om at "omprioritere" én procent af kommunernes budgetter hvert år vil så sikkert som amen i kirken ramme kernevelfærden og føre til det - lidt besynderlige begreb - minusvækst i det offentlige.
I valgkampen har Venstres formand og statsminister Lars Løkke Rasmussen flere gange sagt, at hans "udgangspunkt" var nulvækst.
Men i lyset af Dansk Folkepartis enorme fremgang, blev det vidt og bredt tolket som en åbning for at køre med en eller anden form for vækst i det offentlige al den stund, at Dansk Folkeparti - der endte med at levere sejren til Lars Løkke - krævede en stor offentlig vækst på 0,8 procent.
Og ifølge Martin Damm kommer det helt bag på ham, at hans partifæller på Christiansborg nu beder kommunerne om at finde en ekstra milliard om året på budgetterne, som så skal gå til endnu ukendte "omprioriteringer".
Spørgsmål: Havde du som Venstre-mand set det her komme med det, der blev sagt i valgkampen?
- Nej, jeg gik da ud fra, at når Venstre sagde i valgkampen, at man arbejdede for nulvækst, så var det også det, man ville gøre. Men man gør jo noget andet end det, man har sagt, siger han.
Spørgsmål: Er det så et løftebrud?
- Det kan du kalde, hvad du vil. Man kan i hvert fald sige, at den nulvækst, vi blev præsenteret for, det er jo ikke det, man gør. Man laver minusvækst på en procent.
Spørgsmål: Men det er jo så et løftebrud?
- Haha, det får du ikke mig til at sige. Men når man nu har fulgt valgkampen, har diskussionen jo gået på, om der skulle være nulvækst eller lidt mere vækst, siger Martin Damm og fortsætter:
- Nu har Venstre så dannet regering, og så skulle man da tro, at der højst ville være nulvækst. Men der er da ikke én af dem, der har sagt, at man ville køre med minusvækst.
