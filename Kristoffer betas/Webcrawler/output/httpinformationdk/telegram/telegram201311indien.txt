Indien sender første rumfartøj mod Mars
Et rumfartøj er på vej fra Indien mod Mars, hvor det skal udføre forskellige eksperimenter.


 Alt forløb tilsyneladende efter planen, da Indien tirsdag sendte landets første rumfartøj mod Mars med et mål om at blive det kun fjerde rumprogram, der sender en satellit i kredsløb om den røde planet.
Til det britiske medie BBC siger chefen for det indiske rumprogram, at missionen kommer til at demonstrere, at inderne evner at nå Mars og sende deres fartøj i kredsløb, hvor det skal udføre forskellige opgaver.
Missionen blev indledt klokken lidt over ni tirsdag morgen fra rumforskningscentret Satish Dhawan, der ligger på Indiens østlige kyst. Forud var gået en 56 timers nedtælling, der startede søndag.
Rumfartøjet vil være 300 dage undervejs, og det skal nå Mars i 2014.
Lykkes det Indien at sende en satellit i kredsløb om Mars, vil landet skrive sig ind i rækken som det blot fjerde rumprogram, der gør dette.
Tidligere har USA, Rusland og Europa haft succes med en sådan mission.
