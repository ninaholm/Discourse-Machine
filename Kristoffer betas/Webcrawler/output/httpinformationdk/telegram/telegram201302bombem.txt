Bombemand sprænger sig selv i luften i Mali
En selvmordsbombemand sprænger sig selv i luften tæt ved en gruppe maliske regeringssoldater.


 En selvmordsbombemand forsøgte at angribe maliske og franske soldater i byen Gao i det nordlige Mali fredag.
Men aktionen mislykkedes, og den eneste, der omkom, var bombemanden selv.
- Manden kørte hen mod os på en motorcykel. Da han nærmede sig, lod han sine sprængstoffer eksplodere, siger Mamadou Keita, en talsmand for de maliske styrker.
- Han døde, og en soldat er såret, siger talsmanden videre.
Angrebet er den første selvmordsaktion i den krigshærgede nordvestafrikanske land, siden Frankrig for en måned siden sendte soldater til Mali for at nedkæmpe væbnede islamister, der i 10 måneder har haft kontrol over det nordlige Mali og indført strenge sharialove.
De franske og maliske soldater har tvunget de militante grupper ud af stort set alle byer i den nordlige del af landet.
Torsdag meddelte en af de militante grupper, MUJAO, at den har åbnet en ny front og kampzone og har indledt angreb på militære installationer og køretøjer og udlagt landminer.
Selv om de væbnede islamister er tvunget i defensiven, advarer de franske styrker om, at der fortsat er "lommer af militante grupper", der gør modstand.
