Sverige vil sende fly til Libyen-mission
Sverige siger ja til anmodning fra Nato-chef Fogh Rasmussen om at bidrage med fly i Libyen.


 Sveriges statsminister, Fredrik Reinfeldt, siger, at han vil søge om Riksdagens godkendelse af, at regeringen sender otte kampfly til at deltage i den internationale Libyen-mission.
Reinfeldt understreger dog, at de svenske Gripen-fly alene vil blive anvendt til opretholdelse af flyveforbudszonen. Det betyder, at flyene ikke kommer til at blive sat ind mod styrker på jorden, siger den svenske statsminister.
I alt er Sverige rede til at sende 130 mand, otte Gripen-kampfly, et Herkules-fly til optankning i luften samt et overvågningsfly.
Det svenske skridt kommer efter, at Natos generalsekretær, Anders Fogh Rasmussen, tidligere tirsdag formelt anmodede Sverige om et bidrag til Libyen-kampagnen.
