SF-ordfører: Vi støtter Goldman Sachs-aftalen
Mens landsledelsen er kritisk over for at gøre USA-banken til medejer af Dong, står folketingsgruppen fast


 
	SF fjerner nu enhver tvivl og gør det klart, at partiet vil stemme for det omstridte salg af en ejerandel i Dong til den amerikanske investeringsbank Goldman Sachs.

	Det siger partiets politiske ordfører, Lisbeth Bech Poulsen, til Politiken.

	- Vi stemmer ja, fastslår hun over for avisen.

	Udmeldingen kommer, efter at Politiken lørdag fortalte, at ledende SF'ere ikke er begejstret for udsigten til, at Goldman Sachs lukkes ind i ejerkredsen i Dong.

	Under et møde mandag i SF's landsledelse blev aftalen kritiseret af adskillige deltagere.

	På mødet deltog både formand og socialminister Annette Vilhelmsen (SF) og skatteminister Jonas Dahl (SF).

	Og begge var, ifølge Politiken, enige i udtalelsen, der formulerer partiets klare afstandtagen til den aftale, som finansminister Bjarne Corydon (S) gentagne gange har kaldt "den bedst mulige".

	- Landsledelsen er bekymret for konsekvenserne ved aftalen, hed det blandt andet i udtalelsen.

	Lisbeth Bech Poulsen mener imidlertid ikke, at SF's folketingsgruppe og ministre er på kollisionskurs med landsledelsen.

	- Jeg synes, at landsledelsen udtrykker en bekymring, der er helt forståelig, siger hun til Politiken og opremser de ting, som landsledelsen lægger vægt på:

	At det er helt afgørende, at staten fortsat er majoritetsaktionær af Dong, at der tages hensyn til grøn energi og klima - samt, at man sikrer, at dansk og international skatteret overholdes.

	Og det er Lisbeth Bech Poulsen "fuldstændig enig i", lyder det.

