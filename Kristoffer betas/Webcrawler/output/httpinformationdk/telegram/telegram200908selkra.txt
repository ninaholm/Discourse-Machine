S og EL kræver svar på rutscebanebrev



 Socialdemokraterne og Enhedslisten kræver en redegørelse fra miljøminister Troels Lund Poulsen (V) om Morten Messerschmidts (DF) henvendelser til Miljøministeriet i sagen om sin kæreste og hendes familie forsøg på få godkendt en rutsjebane på Bakken. Enhedslistens gruppeformand, Per Clausen, kræver sikkerhed for, at EU-parlamentarikeren og hans familie ikke får særbehandling. 
 - Morten Messerschmidt har åbenbart den opfattelse, at ledende DF-politikere har ret til særbehandling. Det er der næppe noget at gøre ved. Til gengæld har borgerne krav på at få disse sager frem i lyset, siger Per Clausen.
 Socialdemokraternes medlem af Folketingets miljøudvalg Benny Engelbrecht henviser til, at netop Troels Lund Poulsen har tidligere fået en næse af miljøudvalget for at ikke svare på folketingspolitikernes spørgsmål til tiden. Hvorimod han samme dag fulgte op på Morten Messerschmidts henvendelse.
 - Det her stiller jo spørgsmålstegn ved, hvordan Troels Lund Poulsen åbenbart prioriterer henvendelser ikke alene fra Folketinget men også almindelige borgere, som pænt må vente på, at Miljøministeriet får tid til at se på sagen, siger Benny Engelbrecht.   
 Ifølge Danmarks Radio (DR) har Morten Messerschmidt ikke blot holdt sig til Lyngby-Taarbæk Kommune i sin iver for at få godkendt rutsjebanen til omkring 30 millioner kroner, som kæresten og familien har opført på Bakken. EU-parlamentarikeren har også skrevet direkte til miljøministeren om sagen. Her forklarer Morten Messerschmidt, at han er stærkt utilfreds med Skov- og Naturstyrelsen, der hører under Miljøministeriet.
 "Der er altså noget alvorligt galt i den måde, Skov- og Naturstyrelsen agerer på", skriver Messerschmidt blandt andet.
 Skov- og Naturstyrelsen ejer den grund, som Bakken ligger på, og derfor skal styrelsen også godkende alle nye byggerier.
 Men i foråret viste det sig, at rutsjebanen Tornadoen dels var større end det tilladte, dels larmede mere end det tilladte. Resultatet kunne blive, at forlystelsen måtte bygges om. 
 Troels Lund Poulsen satte straks sine embedsfolk til at se på sagen, og samme eftermiddag blev skovrideren afkrævet en forklaring af sin chef. 
 Morten Messerschmidt mener, at han ikke har gjort noget forkert.
 Rutsjebanen er nu opført og kører med midlertidig tilladelse, da støjen fra rutsjebanen overskrider de tilladte grænser. Rutsjebanen må således kun køre med 40 i stedet for 60 kørsler i timen.
