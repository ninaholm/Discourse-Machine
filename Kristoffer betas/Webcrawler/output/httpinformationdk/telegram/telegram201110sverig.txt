Sverigedemokrater druknede i larm
Flere hundrede demonstranter overdøvede Sverigedemokraternes Ungdom i Malmø. Tre danskere er anholdt.


 Svensk politi har anholdt mindst 20 personer, heriblandt tre danskere, i forbindelse med en demonstration afholdt af Sverigedemokraternas ungdomsafdeling (SDU).
De tre danskere er anholdt for at have forberedt vold mod tjenestefolk, rapporterer svensk tv.
Alle de anholdte var en del af en flere hundrede personer stor moddemonstration, der bestod af flere antiracistiske organisationer.
Fra SDU's side var mellem 100 og 150 mødt frem for at demonstrere på Stortorget i det centrale Malmø.
Moddemonstranterne formåede imidlertid at overdøve talerne fra det indvandrerkritiske partis ungdomsafdeling, skriver det svenske nyhedsbureau TT.
På torvet og i de omkringliggende gader var omkring 100 kampklædte politifolk på plads, skriver Kvällsposten.
Omkring 20 af politiets køretøjer var på pladsen, hvor der blev kastet enkelte kanonslag, men ellers var der ikke meldinger om uroligheder.
Politiet i Malmø havde på forhånd frygtet, at det kunne komme til sammenstød mellem SDU og de mange moddemonstranter og havde blandt andet spærret dele af Stortorget af.
Ungdomspolitikerne blev mere end en time forsinket, da de ville gennemføre deres planlagte march fra Stortorget til Gustav Adolfs Torg og tilbage igen.
Under den korte tur var de fulgt af politifolk og enkelte af politiets biler, der kørte langs med ruten.
Da SDU-medlemmerne var færdige med deres demonstration og ville hjem fra Stortorget, blokerede nogle af de mange moddemonstranter for, at SDU's busser kunne køre ud.
I den forbindelse blev flere anholdt, skriver svenske medier.
