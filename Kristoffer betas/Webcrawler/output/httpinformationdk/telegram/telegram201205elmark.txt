EL har markante krav til Robin Hood-reform
Vestager og EL vil mindske forskel mellem rige og fattige kommuner. Det kan blive dyrt for de rige kommuner.


 Rige kommuner i Nordsjælland og Østjylland skal betale mere til fattige kommuner i Udkantsdanmark. Og samtidig skal der oprettes en pulje til kommunernes mest udsatte borgere.
Sådan lyder det fra Enhedslisten, som dermed stiller med markante krav til økonomi- og indenrigsminister Margrethe Vestager (R), hvis man skal gå med i en udligningsreform.
Efter at først De Konservative og derefter Venstre forlod forhandlingerne, kæmper Margrethe Vestager for at få Enhedslisten med i en aftale, der fra 1. januar 2013 skal mindske forskellen på rige og fattige kommuner.
Ifølge Ritzaus oplysninger har Enhedslisten kvitteret for Vestagers fremstrakte hånd ved blandt andet at foreslå, at der oprettes en særlig superpulje på et trecifret millionbeløb, som kommunerne fremover kan søge midler fra til at hjælpe deres mest udsatte borgere.
Puljepengene skal være målrettet eksempelvis psykisk syge og misbrugere, mener Enhedslisten, der dermed vil sende flere penge i retning af landets storbyer.
Samtidig vil partiet sætte tommelskruerne yderligere på de kommuner, der både har såvel mange velhavende skatteydere som få borgere med tunge sociale problemer.
Den vragede borgerlige opposition er rasende over, at Margrethe Vestager har sat kikkerten for sit røde øje og budt Enhedslisten inden for.
Oppositionen beskylder med én stemme Vestager for forligsbrud.
- Når Vestager i dag ønsker at lave forligsbrud, giver det hende alvorlige ridser i lakken, siger Venstres kommunalordfører, Jacob Jensen.
Samme melding kommer fra De Konservatives leder, Lars Barfoed, som ellers under valgkampen gav Vestager håndslag på at sikre bredt samarbejde hen over midten:
- Det er klart, at de (Radikale, red.) er et upålideligt parti, hvis de ikke respekterer de forlig, de selv har været med til at indgå, siger Lars Barfoed.
Margrethe Vestager fastholder dog, at der ifølge hendes mening ikke er tale om et forlig, og at hun derfor har frie hænder til at forhandle med Enhedslisten.
