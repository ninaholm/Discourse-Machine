EU og Tyrkiet tæt på enighed om at bremse flygtninge
Forhandlingerne mellem EU og Tyrkiet om en flygtningeaftale bevæger sig i den rigtige retning, siger EU.


 EU og Tyrkiet nærmer sig et gennembrud i forhandlingerne om en aftale, hvor Tyrkiet til gengæld for omfattende økonomisk støtte gør en meget større indsats end hidtil for at bremse flygtningestrømmen til Europa.
Frans Timmermans, EU-Kommissionens første næstformand, har på møder med blandt andre Tyrkiets præsident, Recep Tayyip Erdogan, og andre topfolk i Ankara opnået fremskridt efter langstrakte forhandlinger onsdag og torsdag.
EU-Kommissionens formand, Jean-Claude Juncker, siger, at Timmermans har ringet til ham og talt om "udsigt til succes" i forhandlingerne med Tyrkiet.
- Det bevæger sig i den rigtige retning, siger Juncker, der senere torsdag aften skulle møde Timmermans i Bruxelles.
EU's stats- og regeringschefer forventes derefter på deres topmøde i Bruxelles torsdag aften at få en orientering fra Juncker om forhandlingerne i Ankara. En EU-kilde forventer, at EU-toppen vil hilse fremskridtene velkommen.
I udkastet til aftalen, som Ritzau har set, tilbydes Tyrkiet en løbende og "betydelig" pengestrøm, der er tilpasset flygtningekrisen, som den udvikler sig.
Tyrkiet får også stillet ændringer i EU's visumpolitik i udsigt, så det bliver lettere for tyrkere at komme til EU-landene.
Til gengæld skal Tyrkiet styrke sin kystvagt og indlede et tættere samarbejde med EU-landene om at stoppe flygtningene, før de kommer i bådene, eller når de er ude på vandet.
EU-præsidenten, Donald Tusk, har i sin invitation til topmødet skrevet til EU-lederne, at målet med forhandlingerne med Tyrkiet er at "dæmme op for flygtningestrømmen til Europa".
- En aftale med Tyrkiet giver mening, hvis den effektivt reducerer tilstrømningen af flygtninge. Indrømmelser vil kun være retfærdiggjort, hvis det mål bliver nået, hed det i brevet til EU's stats- og regeringschefer.
Den tyske forbundskansler, Angela Merkel, besøger på søndag Tyrkiet, der huser over to millioner syriske flygtninge og dermed er udgangspunktet for flygtningenes videre rejse mod Europa.
- Tyrkiet spiller uden tvivl en nøglerolle. De fleste krigsflygtninge, der kommer til Europa, rejser via Tyrkiet. Vi vil ikke være i stand til at dæmme op for flygtningestrømmen uden at samarbejde med Tyrkiet, siger Merkel.
