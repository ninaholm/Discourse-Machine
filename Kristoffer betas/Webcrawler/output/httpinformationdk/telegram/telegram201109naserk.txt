Naser Khader sendt ud sammen med Dyremose
De konservative Naser Khader og Charlotte Dyremose var blandt taberne i Københavns omegn.


 De konservative mistede både Naser Khader og Charlotte Dyremose, mens socialminister Benedikte Kiær fik et godt valg i Københavns omegn.
Benedikte Kiær hentede omkring 5000 personlige stemmer, mens både Khader og Dyremose måtte nøjes med mindre end 2000. Trods alt kunne Naser Khader glæde sig over at følge Charlotte Dyremose pænt til dørs i storkredsen.
I øvrigt gav storkredsen et godt valg til Mette Frederiksen hos Socialdemokraterne med mere end 21.000 personlige stemmer. Hun får følgeskab af Mogens Lykketoft og Morten Bødskov og Sophie Hæstorp Andersen.
Hos de Radikale var der forholdsvis åbent løb, men valget gav alligevel en klar sejr til Sofie Carsten Nielsen og Nadeem Farooq, der er viceborgmester i Taastrup, mens Marie-Louise Andreassen måtte nøjes med tredjepladsen og altså ikke opnåede valg.
SF får Holger K. Nielsen genvalgt, mens Pernille Frahm trods et godt valg ikke kunne redde et mandat.
Hos Liberal Alliance tog kuglestøderen Joachim B. Olsen en klar sejr med næsten 2000 personlige stemmer.
Venstre fik i fin stil indvalgt de to nu tidligere ministre Gitte Lillelund Bech og Karen Ellemann. Derimod var der meget hård kamp om det tredje Venstre-mandat, som Eyvind Vesselbo snuppede foran ungdomsformand Jakob Engel-Schmidt.
Enhedslisten fik som ventet Frank Aaen valgt ind i Folketinget i storkredsen.
Endelig var der en ganske tæt kamp om det ene mandat til Dansk Folkeparti. Søren Espersen tog i sikker stil det første mandat, mens Mikkel Dencker forsvarede sin plads i Folketinget foran udfordreren Kenneth Kristensen Berth.

