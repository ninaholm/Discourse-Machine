DI om flygtninge: Danmark og EU må se realiteterne i øjnene
Dansk Industri lægger pres på regeringen, der kritiseres for ikke at gøre nok for at løse flygtningekrise


 Det kan godt være, at EU-Kommissionen vil fordele 120.000 flygtninge i Europa, og at den danske regering efter en politisk kovending er klar til at modtage 1000 personer.
Men det er på ingen måde nok til at løse den aktuelle situation, lyder det fra erhvervslivets førende organisation ifølge Jyllands-Posten.
- Det er et første skridt på vejen fra dansk side, siger Karsten Dybvad, administrerende direktør i Dansk Industri (DI), til avisen.
Han påpeger eksempelvis, at mens EU-Kommissionen foreslår at fordele 120.000 flygtninge fra hårdt pressede lande i Sydeuropa til andre lande i unionen, har Tyskland modtaget over 100.000 flygtninge på bare en måned.
- Jeg ville ønske, at Danmark og Europa ser realiteterne mere i øjnene. De talstørrelser, der nævnes, bliver hele tiden større. At få løst det, som kommissionen taler om, er fint. Det er et skridt på vejen. Men det er jo ikke nok, siger DI-direktøren til Jyllands-Posten.
Han opfordrer Danmark til at finde fælles løsninger med EU-landene om alt fra udenrigspolitik i Mellemøsten, økonomisk nødhjælp til nærområderne og kontrol ved unionens ydre grænser.
Ellers kan Danmarks velstand være truet, mener Karsten Dybvad.
Jakob Ellemann-Jensen, Venstres politiske ordfører, påpeger, at Danmark "går langt" ved at tage 1000 af de 120.000 flygtninge og samtidig bidrage med økonomisk hjælp i flygtningenes nærområder og ved EU's ydre grænser.
- Hvis andre lande bidrog, som Danmark gør, ville vi være tæt på en løsning, siger ordføreren til Jyllands-Posten.
