Læk: USA og Sydkorea drøfter genforening
WikiLeaks lækkede statsdokumenter handler blandt andet om mulighederne for et forenet Korea.


 Ifølge avisen New York Times handler en del af de lækkede dokumenter, som internetsiden WikiLeaks står bag, om drøftelser mellem Sydkorea og USA om en mulig genforening mellem Syd- Og Nordkorea.
Drøftelserne handlede blandt andet om, hvordan en genforening skulle gribes an for at få Kina til at acceptere det. 
Andre dokumenter indeholder ifølge New York Times om detaljerne i forhandlinger for at tømme Guantánamo fængslet.
Amerikanske diplomater blev presset af en række lande til modydelser for at tage imod Guantánamo-fanger. Slovenien ønskede således at mødes med præsident Obama, mens ø-nationen Kiribati forhandlede sig til millioner af dollar for at tage imod en gruppe af indsatte.
Blandt de omkring 250.000 dokumenter er der også nogen, der handler om korruption i den afghanske regering og nogen, der afslører et kinesisk indbrud i Googles edb-systemer.
 Der findes desuden dokumenter, der beskriver "overordentlig tætte forbindelser" mellem den russiske premierminister, Vladimir Putin, og hans italienske kollega, Silvio Berlusconi.
