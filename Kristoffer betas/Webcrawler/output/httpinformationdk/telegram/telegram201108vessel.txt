Vesselbo: Modstand mod V-aftale er helt ok
Venstres Eyvind Vesselbo kan ikke se det mærkelige i, at han går til valgkamp på modstand mod V-politik.


 Venstres folketingsmedlem Eyvind Vesselbo kan ikke se noget underligt i, at han i sin valgkamp blæser til modstand mod et forlig, som hans eget parti ellers bakker op om.
Vesselbo indrykker tirsdag annoncer i flere lokalaviser med teksten "Væk med strafskatten på 6 pct. for pensionisterne", hvilket er en del af forliget.
Men det er ikke et brud med venstres linje, mener Vesselbo.
- Jeg har ikke tænkt mig at bryde forliget, men i en valgkamp er det helt fair at komme med sin egen holdning, siger Eyvind Vesselbo.
- Og min holdning er klar: ved en eventuel genforhandling af forliget, så mener jeg, at denne skat skal laves om, tilføjer han.
Venstres gruppeformand Kristian Jensen går i Berlingske kraftigt i rette med sin partifælles åbne modstand mod dele af et forlig, som såvel Vesselbo selv som Venstre har indgået.
- Vi kan ikke acceptere, at man ikke står ved de ting, man aftaler. Jeg forventer, at Eyvind står ved den aftale, han har lavet med mig i forhold til den samlede skattereform, siger Kristian Jensen til Berlingske.
Men den bredside skyder forbi målet, mener Vesselbo.
- Jeg løber ikke fra noget som helst. Jeg vil aldrig bryde et forlig, fastslår Eyvind Vesselbo.
Ifølge Berlingske bakker flere andre Venstremedlemmer op om Eyvind Vesselbo, herunder tidligere minister Britta Schall Holberg og turismeordfører Hans Christian Thoning.
