Bagland støtter Søvndals afstøvning af SF



 Kapitalismen skal ikke længere afskaffes. Farvel til hovedbestyrelse og forretningsudvalg og goddag til et "landsstyre". 
 Et flertal i SF's bagland er ikke i tvivl. Formand Villy Søvndals modernisering af partiet - blandt andet med et dugfriskt reformprogram - er vejen frem.
 I SF's principprogram hedder det, at partiet skal arbejde for at afskaffe kapitalismen. Men det arbejde bør stoppe, mener et flertal på 62 procent af de 41 formænd i SF's lokalafdelinger, som har svaret på en rundspørge foretaget af Ritzau. 26 procent ser gerne, at målsætningen forbliver intakt.
Kasper Westh er formand for SF i Odense. Han er én af dem, der mener, at principprogrammet godt kunne trænge til en gennemskrivning.
 - Der står nogle formuleringer, som folk kløjes i - de forstå dem simpelthen ikke. Det kræver, at man har læst sine klassikere, for at man forstår, hvad der egentlig står, siger han og understreger, at man dog ikke helt bør afskaffe principprogrammet.
 Et andet element i Søvndals moderniseringsprojekt går på, at SF's hovedbestyrelse og forretningsudvalg skal nedlægges. I stedet skal der indføres et såkaldt "landsstyre" med 16 personer plus partiformanden. Også her bakker baglandet deres formand op: 59 procent ser tiltaget som en god idé, mens 21 procent er imod.
