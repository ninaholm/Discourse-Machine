Anmelder: Skru op for lyden, Roskilde!
Kritikernes vurdering af Jack Whites koncert på Roskilde Festival svinger fra middelmådig til fremragende.


 Efter en regnfuld start på fredagen tørrede luften over Roskilde Festival i løbet af eftermiddag.
Og da de britiske veteraner fra The Cult først på aftenen var halvvejs igennem deres koncert på Orange Scene, tittede solen pludselig frem bag skyerne.
Dermed var der ikke længere nogle meteorologiske hindringer i vejen for, at aftenen kunne udvikle sig til en fest.
En af de ansvarlige for den musikalske del af kalaset var amerikanske Jack White, der gennem de sidste 10 år har arbejdet sig frem til en status som et af det nye årtusindes største guitarikoner.
Dagen derpå er anmelderne dog ikke helt enige om kvaliteten af koncerten på Orange Scene. Flest forbehold har Ekstra Bladet og BT, som begge giver tre stjerner.
Førstnævntes Thomas Treo langer især ud efter lydkvaliteten.
- Som helhed svarede koncerten til at lægge puslespil med boksehandsker. Eller at bygge korthus midt i en orkan. Eller at invitere et symfoniorkester til at optræde i en garage, filosoferer han.
Lyden er også centrum i Politikens anmeldelse, hvor der dog kommer en stjerne mere på bordet.
- Lydniveauet i Roskilde er for lavt på Orange. Er de bange for at skade vores ører i Roskilde? Ørepropperne er sådan set opfundet, konstaterer avisens Kim Skotte, der ellers er tilfreds med præstationen fra White og den kvindelige backinggruppe The Peacocks.
Den talte i øvrigt et dansk medlem i form af guitaristen Margrethe Bjørklund, som har en fortid i bandet Darleens.
Præstationen af hende - og selvfølgelig mestendels Jack White - får de største roser hos musikmagasinerne Gaffa og Soundvenue, som begge uddeler fem stjerner.
- Den blege rockgentleman fra Detroit malede med hele paletten af rockreferencer og leverede en af den slags samlende Orange-koncerter, som der er langt imellem, konkluderer sidstnævnte.
Lørdag er programmets altoverskyggende hovednavn den amerikanske rocklegende Bruce Springsteen.
