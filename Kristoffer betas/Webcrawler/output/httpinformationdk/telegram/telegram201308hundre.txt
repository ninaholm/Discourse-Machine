Hundredvis forlader belejret moské i Kairo
Mange demonstranter har lørdag forladt Al-Fateh moskéen i Kairo efter at være belejret af militæret i timevis.


 I tilsyneladende god ro og orden har hundredvis af tilhængere af den afsatte egyptisk præsident Mohamed Mursi forladt Al-Fatah moskéen i Kairo. Det rapporterer CNN.
Andre demonstranter er imidlertid stadig inde i moskéen, og det er uklart, om de vil forlade bygningen frivilligt. Egyptiske sikkerhedsstyrker er ifølge CNN blevet i bygningen, hvor de forhindrer alle i at komme ind i moskéen.
De Mursi-tilhængere, der har valgt at forlade moskéen, har angiveligt kunne gøre det i fred og ro.
Det statslige Nile TV rapporterer, at sikkerhedsstyrker har fjernet et stort antal Mursi-tilhængere fra Al-Fateh moskéen.
Egyptiske sikkerhedsstyrker omringede natten til lørdag moskéen, der er et samlingssted for tilhængere af den afsatte præsident Mohamed Mursi og Det Muslimske Broderskab.
Belejringen af moskeen i Ramsi-kvarteret afsluttede en dag præget af nye sammenstød mellem sikkerhedsstyrker og tilhængere af Mohamed Mursi, som blev afsat af militæret 3. juli.
I onsdags blev 578 mennesker dræbt i forbindelse med, at politiet ryddede protestlejre etableret af Mursi-tilhængere.
