Kina til FN: Nordkorea må straffes for raketaffyringer
Udmelding fra Kina kan betyde, at Washington og Beijing nærmer sig fælles kurs over for Nordkorea.


 Kina vil støtte en resolution fra FN's Sikkerhedsråd for at få Nordkorea til at betale "den nødvendige pris" for de nylige raketaffyringer, siger den kinesiske udenrigsminister, Wang Yi, til Reuters.
Han siger, at det er målet at få Pyongyang tilbage til forhandlingsbordet.
Wang Yi siger også, at han er bekymret over udsigten til, at USA vil placere dets avancerede missilskjold i Sydkorea, da det dermed også ville udgøre en trussel mod Kina.
Den amerikanske regering har allerede truffet beslutningen om snarest muligt at sende et avanceret militært system til nedskydning af missiler til Sydkorea.
- Uden at sige noget konkret om en tidsplan, så ønsker vi, at det sker så snart som muligt, sagde Peter Cook fra Pentagon tidligere på ugen.
USA er enig med allierede om nødvendigheden af et "effektivt svar" på affyringen af det ballistiske missil. Den amerikanske regering siger, at både "økonomiske sanktioner" og "yderligere isolering" af Nordkorea er i spil.
Det kommunistiske styre i Nordkorea kan have sendt en satellit i kredsløb om Jorden i forbindelse med opsendelsen 7. februar, lyder det fra USA. Nordkorea har mødt fordømmelse fra hele verden efter affyringen.
Nordkorea har været underlagt sanktioner fra FN siden dets første atomprøvesprængning i 2006. Landet har siden gennemført endnu tre atomprøvesprængninger og affyret et stort antal ballistiske missiler.
Washington og Beijing er som regel dybt uenige om, hvordan det internationale samfund skal reagere på Nordkoreas linje. Men Wangs udtalelser i München viser, at Kina nu finder, at tiden er inde til en "stærk" resolution.
 - Vi støtter Sikkerhedsrådet i en linje, hvor der tages yderligere skridt frem mod en ny resolution, så Nordkorea kommer til at betale den nødvendige pris, og det bliver klart, at dets handlinger får følger, siger den kinesiske udenrigsminister.
Onsdag fortalte Sydkoreas minister med ansvar for grænseoverskridende anliggender, at landet har besluttet at stoppe al aktivitet i industrikomplekset Kaesong.
Det sker ifølge ministeren for at undgå, at investeringer i komplekset ikke bliver brugt af Nordkorea til at finansiere landets atom- og missiludviklingsprogram.
