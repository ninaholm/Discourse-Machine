Fattige børn skaber pres på ferielejre
Stadigt flere fattige børn kæmper om at komme på Red Barnets ferielejre som eneste chance for en sommerferie.


 Et voksende antal fattige familier sætter Red Barnets sommerferietilbud til udsatte børn under stadigt stigende pres. Red Barnet fordobler fra næste år antallet af sommerferielejre for udsatte og fattige børn.
Alligevel frygter organisationen, at nye skrappe krav til kontanthjælpsmodtagere blot vil skabe endnu flere fattige familier og dermed endnu flere marginaliserede børn.
- Der bliver markant flere og flere fattige børn, som henvender sig til os via forældre, socialrådgivere eller familiekonsulenter. Det er børn, der ikke har nogen som helst andre muligheder for sommerferie end vores tilbud.
Det siger Red Barnets sektionsleder for Udsatte Børn, Lotte Nystrup Lund.
 For at skabe mulighed for flere ferielejre er Red Barnet i gang med en større omorganisering af ferietilbuddene. Dermed øges antallet af ferie- og weekendtilbud næste år fra 16 i år til foreløbig 25 for at nedbringe de voksende ventelister.
- Vi møder stadigt flere børn, som i flere år ikke har været bare uden for deres egen kommune, siger Lotte Nystrup Lund.
- Og når nye stramninger af reglerne for kontanthjælp træder i kraft 1. juli, vil det betyde en yderligere stigning, så endnu flere får et børneliv, som vi ikke kan være bekendt, siger hun.
Fra 1. juli skal ægtepar, hvor begge er på kontanthjælp, hver især arbejde mindst 450 timer i et almindeligt job inden for de seneste to år. Opfylder de ikke kravet, mister den ene kontanthjælpen.
Tidligere var kravet 300 timers arbejde til en af ægtefællerne.
Samtidig viser nye tal fra Arbejderbevægelsens Erhvervsråd, at 65.000 børn lever i fattigdom, og at børnefattigdommen er stærkt stigende.
Ifølge Red Barnets og AEs undersøgelser er det netop familiernes liv på de lave ydelser, der sender børn ud i fattigdom.
