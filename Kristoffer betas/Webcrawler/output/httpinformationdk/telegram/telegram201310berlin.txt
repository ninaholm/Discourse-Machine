Berlingske offentliggør anonymt brev fra skattesag
Anonymt brev til Skattesagskommissionen offentliggøres i Berlingske. Brevskriver overvejer at sælge sin viden.


 Berlingske offentliggør i onsdagen avis den fulde udgave af det anonyme brev, der blev sendt til Skattesagskommissionen.
Brevet kommer fra en anonym person, der hævder at være advokatsekretær på et stort advokatkontor i provinsen. Brevskriveren retter voldsomme beskyldninger mod Venstre-topfolk i forbindelse med Helle Thorning-Schmidts skattesag.
Dele af brevet har været allerede været offentliggjort, men i den fulde længde fremgår det blandt andet, at den anonyme brevskriver overvejer, hvordan han eller hun kan drage økonomisk fordel af sin viden.
"Hvis, eller rettere når jeg bliver fyret, vil jeg finde ud af, hvordan jeg ka sælge min viden og dokumentation, således at jeg på den måde får kompensation for mit indtægtstab som advokatsekretær. Overvejer at udgive min viden og dokumentation i bogform", står der ordret i brevet ifølge Berlingske.
Brevskriveren hævder at have dokumentation for sine påstande, men har ikke villet stå frem af frygt for at miste sit job.
Men brevskriveren kan ifølge brevet ikke acceptere, hvis sandheden ikke kommer frem i Skattesagskommissionen, og vil i så fald offentliggøre sine beviser, lyder det.
Det har indtil nu ikke været muligt for Skattesagskommissionen eller politiet at afsløre afsenderens identitet, ligesom der ingen beviser er for de påstande, der fremføres i brevet.
 Men brevskriveren påstår blandt andet, at det notat om Helle Thornings-Schmidts skattesag, som ifølge BT er skrevet af redaktionschef Simon Andersen, i virkeligheden er udarbejdet af en af indehaverne i det firma, hvor brevskriveren arbejder.
Notatet er angiveligt bestillingsarbejde fra et ledende Venstre-medlem, og der er tilgået advokatkontoret en lang række mails med bilag til brug for udarbejdelse af notatet.
Disse e-mail er ifølge den anonyme brevskriver sendt til kontoret fra Venstres sekretariat og fra Venstres pressetjeneste.
Den anonyme brevskriver hævder, at en kollega på advokatkontoret blev sat på særlig opgave omkring valgkampen. Kollegaen fik udleveret en særlig bærbar pc og blev også bedt om at oprette en ny e-mail til projektet.
Brevskriveren synes, at det var så mystisk, at han eller hun tog en kopi af alle mails fra kollegaens pc og gemte indholdet på en USB-nøgle.
Skattesagskommissionen modtog det anonyme brev den 19. september, og det har sat hele kommissionens arbejde i stå med udsættelse af blandt andet vidneafhøringer.
