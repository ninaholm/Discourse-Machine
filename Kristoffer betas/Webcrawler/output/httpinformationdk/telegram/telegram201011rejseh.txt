Rejsehold sættes ind mod sociale bedragere
Indsatsen mod personer, der ude i verden uretmæssigt får ydelser fra Danmark, skal øges med et nyt rejsehold.


 Man skal ikke i fred og ro med en dansk kontanthjælp kunne nyde livet på den spanske sydkyst, på Thailands strande eller i Marokkos basarer.
 Regeringen og DF er i forbindelse med forhandlingerne om en finanslov for næste år på vej med en skærpet indsats mod socialt bedrageri.
Et rejsehold skal kunne sendes ud i verden og få fat i folk, der uretmæssigt hæver ydelser fra Danmark. I første omgang skal indsatsen rettes mod Spanien, Tyrkiet, Thailand og Marokko.
- Det er vigtigt, at vi kan slå hårdt ned på folk, der systematisk udnytter systemet, så vi kan frigøre ressourcer til de personer, der har behov, siger Martin Henriksen, dansk Folkepartis formand for Folketingets socialudvalg.
Før indsatsen skydes i gang i fuld skala, skal det forsøges i et pilotprojekt i Marokko. Rejseholdets arbejde forudsætter, at de danske ambassader indgår samarbejdsaftaler med de lokale myndigheder.
- Vi har en formodning om, at en del førtidspensionister er registreret i Spanien, men reelt opholder i Marokko, siger Martin Henriksen.
Desuden betyder den øgede indsats mod sociale bedragere, at de danske lufthavne skal til at holde bedre øje med for eksempel kontanthjælpsmodtagere, der rejser ud at landet. 
Ryger en social bedrager i fælden, kan vedkommende i fremtiden regne med hårdere sanktioner end i dag. 
Fremover skal man ikke alene betale de penge, man uretmæssigt har modtaget, tilbage. Man kan også regne med at få skåret i sine fremtidige udbetalinger i en periode, ligesom man vil kunne se frem til at skulle møde personligt op på kommunen i en periode.
