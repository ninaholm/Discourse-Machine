Fredsforhandlinger skygges af ny vold
To israelere blev sent onsdag skudt på Vestbredden. Dermed ligger der en skygge af vold over de nye fredsforhandlingerne mellem Israel og palæstinenserne.


 To israelere blev sent onsdag såret på Vestbredden, da deres bil kom under beskydning tæt på Ramallah, siger en talsmand fra den israelske hær.
Den ene er angiveligt kommet alvorligt til skade og ifølge indledende undersøgelser, blev der affyret skud mod israelerne, efter et andet køretøj havde overhalet deres bil.
Angrebet kommer netop som israelske og palæstinensiske ledere er i Washington for at tage hul på en nye runde af direkte fredsforhandlinger, der inden for et år skal forsøge at afslutte Israel-Palæstinakonflikten.
Tirsdag blev fire israelere dræbt af skud tæt på Hebron på Vestbredden. Den islamiske Hamas-bevægelse, der kontrollerer Gazastriben, har taget ansvaret for drabene.
Israelske militærradio melder ikke noget om, hvorvidt onsdagens skudepisode har relation til israelske bosættelser på Vestbredden.
Barack Obama, der onsdag aften amerikansk tid spiser middag med blandt andet Israels premierminister, Benjamin Netanyahu, og den palæstinensiske præsident, Mahmoud Abbas, opfordrer de stridende parter til at udnytte en sjælden muligheden for fred.
- De må ikke lade dette glippe. Tiden er inde til, at ledere med mod og visioner leverer den fred, som deres folk fortjener, siger Obama.
- Hvis ikke begge parter for alvor forpligter sig til disse forhandlinger, så vil den langvarige konflikt fortsætte med at fortære og opsluge endnu en generation. Det kan vi simpelthen ikke tillade, siger han.
