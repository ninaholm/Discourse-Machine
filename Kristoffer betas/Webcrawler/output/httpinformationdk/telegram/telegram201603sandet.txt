"Under Sandet" vinder publikumspris på norsk filmfestival
Dermed fortsætter filmen med at skovle anerkendelse ind i ind- og udland.


 Det danske krigsdrama "Under Sandet" fortsætter med at høste priser og anerkendelse.
Mandag aften meddeler Trondheims internationale filmfestival, Kosmorama, at instruktør Martin Zandvliets film har vundet publikumsprisen foran 11 andre film. Det skriver nyhedsbureauet NTB.
Publikum har i løbet af festivalen givet filmene karakter fra 1-5, og her høstede "Under Sandet" den højeste score.
- Kosmorama har faktisk aldrig før haft en film, som har fået så gode vurderinger som "Under sandet". Filmen endte med et gennemsnit på 4,68 af 5, hedder det i en pressemeddelelse fra filmfestivalen.
Filmen foregår ved den jyske vestkyst, hvor unge tyske drenge blev sat til at rydde miner efter Anden Verdenskrig.
"Under Sandet" vandt også for nylig tre statuetter ved Bodil-prisuddelingen i København. Derudover vandt den også for bedste film ved Robert-prisuddelingen.
Ved filmfestivalen i Trondheim gik hovedprisen, New Directors Award, til filmen "Let Them Come" fra Algeriet. I denne kategori fik "Under Sandet" hæderlig omtale af juryen.
