Lene E: S-SF skat giver virksomhedsflugt
Højere selskabsskat og millionærskat vil få virksomheder og dygtige mennesker til at forlade Danmark. K-formand Lene Espersen skyder S-SF skatteforslag ned.


 Den konservative formand og vicestatsminister, Lene Espersen, vil ikke ligefrem selv forlade Danmark, hvis Socialdemokraterne og SF kommer igennem med deres skatteforslag. Men masser af virksomheder og dygtige, højtlønnede danskere vil flytte, forudser hun.
 - Det vil gøre Danmark fattigere. Hvis selskabsskatten sættes op, så vil virksomhederne flytte produktion til udlandet. Og dermed mister vi indtægter fra selskabsskat. Vi mister også arbejdsplader og dermed skat på løn, siger hun.
 Socialdemokraterne og SF vil blandt andet hæve selskabsskatten fra 25 til 28 procent. Og yderligere vil partierne indføre en såkaldt millionærskat på seks procent af indkomster over en million kroner.
 - Det er en skat på dygtighed, og det vil få dygtige danskere til at flytte ud, siger hun.
 Det er dog ikke længe siden, at selskabsskatten i Danmark var på 28 procent, den blev først sænket til 25 procent i 2006. Og skattelettelser i toppen af lønskalaen er først vedtaget i foråret med regeringens skattepakke, der endnu ikke er fuldt indfaset.
 Spørgsmål: Det var vel ikke sådan, at folk før jeres lettelser stod i kø nede ved Kruså for at komme ud af landet. Hvorfor vil det her blive så dramatisk?
 - Der jo en grund til, at regeringen har valgt at trække Danmark i en retning, hvor Danmark er mere konkurrencedygtigt, siger Lene Espersen og fortsætter:
 - Der er mange virksomheder, der har tilkendegivet, at de nu vil blive i Danmark og ikke flytte ud.
