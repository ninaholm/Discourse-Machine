Syv naboer til lufthavn dræbt: Fly missede landingsbane
Et fragtfly landede ikke som planlagt i en lufthavn i Den Demokratiske Republik Congo. Det koster flere livet.


 Syv personer har mistet livet, efter at et fragtfly torsdag ikke formåede at lande på en landingsbane i en lufthavn i Den Demokratiske Republik Congo.
Det oplyser embedsmænd til nyhedsbureauet AFP.
De dræbte befandt sig alle på jorden, da flyet forulykkede. De opholdt sig alle i deres hjem, der ligger tæt på lufthavnen i byen Mbuji-Mayi.
Fragtflyet "var ikke i stand til at stoppe på landingsbanen og dræbte syv personer på landjorden", oplyser regionens guvernør, Ngoyi Kasanji.
En lufthavnskilde er citeret for oplysningen om, at alle de dræbte var i deres hjem nær landingsbanen.
Fragtflyet var af typen Airbus-310.
Tidligere på måneden aflyste det nye nationale flyselskab i Den Demokratiske Republik Congo, Congo Airways, al flyvning til og fra lufthavnen i Mbuji-Mayi på grund af dårlig infrastruktur.
Myndighederne i det afrikanske land er tidligere blevet kritiseret for en dårlig kontrol og ledelse i luftrummet.
