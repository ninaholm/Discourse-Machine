Orbán: Migrationskrisen truer Schengen-samarbejdet
Ungarn vil 15. september både have fysiske barrierer og nye regler klar til at håndtere strøm af migranter.


 Migrationskrisen truer lige nu Schengen-samarbejdet om åbne indre grænser i Europa.
Det siger den ungarske premierminister, Viktor Orbán, torsdag under et besøg hos Europa-Parlamentets formand, Martin Schulz, i Bruxelles.
- Schengen er truet i dette øjeblik, siger Orbán og tilføjer, at ungarerne ligesom andre europæere frygter konsekvenserne af migrationskrisen, fordi de europæiske ledere ikke er i stand til at kontrollere den.
Også Europa-Parlamentets formand mener, at Schengen-traktaten er truet, og han efterlyser derfor fælles europæiske løsninger i migrationskrisen i stedet for alle mulige nationale tiltag.
- Europa bygger på solidaritet. Men det, vi ser i øjeblikket, er i mine øjne egoisme i stedet for sund europæisk fornuft, siger Martin Schulz, der frygter for en dyb splittelse i EU som følge af migrationskrisen.
Viktor Orbán siger, at Ungarn, der har bygget et 175 kilometer langt pigtrådshegn langs grænsen til Serbien, den 15. september både vil have fysiske barrierer og nye regler på plads for at håndtere tilstrømningen af migranter.
- Vi ungarere er bange, folk i Europa er bange, fordi de kan se, at de europæiske ledere, og blandt dem regeringscheferne, ikke kan kontrollere situationen, siger Viktor Orbán efter mødet med Schulz.
Viktor Orbán siger, at det ikke giver nogen mening at tale om et kvotesystem til fordeling af alle dem, der søger til Europa, hvis Schengen-området ikke kan beskytte sine ydre grænser.
- Vi bryder os ikke om kvotesystemet. Og uden en effektiv grænsekontrol er alene det at tale om et kvotesystem en invitation til dem, der gerne vil komme. Det er problemet, siger Orbán.
Han mener i øvrigt, at migrationskrisen især er et tysk problem frem for et europæisk problem.
- Ingen vil blive i Ungarn eller i Slovakiet eller i Polen eller i Estland. Alle ønsker at komme til Tyskland. Vores opgave er bare at registrere dem, mener Orbán.
I Ungarns hovedstad, Budapest, udspiller der sig dagligt kaotiske scener omkring østbanegården hvor tusindvis af flygtninge og migranter forsøger at komme videre til Østrig og derefter Tyskland.
Men Orbán siger, at Ungarn er fast besluttet på at leve op til EU-reglerne og registrere alle dem, der kommer over grænsen til Ungarn, der er en af Schengen-områdets ydre grænser.
Samtidig opfordrer han flygtninge og migranter til at lade være med at tage til Europa, og han siger, at de for eksempel kan blive i Tyrkiet, der også er et sikkert land.
- Hvis vi skaber det indtryk, at man bare skal komme, fordi vi er parat til at acceptere alle, vil det være moralsk forkert. Den moralske, menneskelige ting er at gøre det klart: Vær venlig at lade være med at komme, siger Orbán.
