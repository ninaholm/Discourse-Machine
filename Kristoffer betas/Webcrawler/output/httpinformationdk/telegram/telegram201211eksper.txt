Ekspert roser SR-opgør med velfærdsgavebord
Politikerne må selv rydde op i velfærdsydelserne, før vi tvinges af udlandet, siger ekspert i velfærdspolitik.


 Det er på høje tid og utrolig tiltrængt, at politikerne gør op med velfærdsjunglen og samme tilskud til alle uanset økonomi.
Det siger velfærdshistoriker og tidligere chef for Rockwoolfondens Forskningsenhed, Gunnar Viby Mogensen som reaktion på et debatoplæg i Politiken fra velfærdsområdets tre centrale politikere:
Økonomi- og indenrigsminister Margrethe Vestager (R) formand for Kommunernes Landsforening Erik Nielsen (S) og formand for Danske Regioner Bent Hansen (S).
De tre toppolitikere lægger blandt meget andet op til, at nogle tilskud til ældre over 65 år fremover skal afhænge af indkomsten.
Borgere, der kan, skal klare mere selv, mener trekløveret.
 - Vi ved, at det ikke kan fortsætte som hidtil, selvom der allerede er taget fornuftige tilløb fra regeringens side.
- Derfor er det godt, at netop de her tre tunge repræsentanter for den offentlige sektor siger, at nu må vi tage fat på en regelgennemgang hele vejen rundt, siger han til Ritzau.
Opgøret med velerhvervede rettigheder, mener han, er uundgåeligt.
- Vi har løbende underskud på de offentlige finanser, som ikke er holdbart. Gør vi det ikke selv, så vil andre såsom finansmarkederne eller den tyske finansminister skære ned for os i den sidste ende.
- Der er ingen grund til, at vi skal lægge vores velfærdssamfund i hænderne på udlændinge i stedet for selv at turde tage beslutningerne, siger Viby Mogensen, der er forfatter til tobindsværket "Det danske velfærdssamfunds historie".
 Men det bliver ifølge velfærdseksperten ikke uden sværdslag.
- Det kræver, at politikerne tør stå fast, for der bliver en forfærdelig råben og skrigen, som vi velfærdsborgere jo har sørget for, at der allerede har været under de senere tilløb omkring efterløn og dagpengeret, siger han.
Han betegner timingen som "modig".
- Det kommer jo, lige som regeringen i forvejen er på vej ud i et slagsmål med landets mest magtfulde fagforening om lærernes arbejdstid.
