DF forstår kommunaldirektørers skepsis



 At landets kommunaldirektører i stort omfang tvivler på, at regeringen kan gøre livet lettere for de offentligt ansatte, når det handler om papirarbejde, møder forståelse hos Dansk Folkepartis finansordfører, Kristian Thulesen Dahl.
 - Jeg forstår godt det, der kommer til udtryk her, fordi - som statsministeren også sagde i sin åbningstale - så har der været talt rigtig meget om afbureaukratisering. Men det er aldrig rigtig blevet til noget, siger han.
 Men nu sker der noget.
 - Det nye er, at regeringen nu kommer med en plan med 105 forslag, og med vores opbakning er der et flertal, der er parat til at gennemføre hovedparten af den her plan. Og så bliver det jo omsat fra tanke til virkelighed, siger han.
 Løftet om færre regler bliver fulgt op af krav. Kristian Thulesen Dahl mener, at kommunerne i for mange år har sagt, at var der bare færre regler, så kunne kommunerne levere bedre velfærd.
 - Nu tager vi jer på ordet, og så har I bare at levere den bedre velfærd, siger han og lægger vægt på, at mange regler er fastsat ude i kommunerne selv - ikke fra staten.
 - Derfor synes vi, at det er logisk, at når vi laver en plan for afbureaukratisering, så skal det følges op med lokale planer, siger han.
 Thulesen Dahl reagerer på, at ud af 59 kommunaldirektører, som har svaret i en Ritzau-rundspørge, regner hver tredje - 37 procent - med mere bureaukrati fremover, mens kun 14 procent venter en forbedring med mindre bureaukrati og papirarbejde. Næsten halvdelen af kommunaldirektørerne venter nogenlunde uændret papirarbejde.
