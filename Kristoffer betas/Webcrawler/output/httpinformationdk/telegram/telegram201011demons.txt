Demonstrationer i Seoul mod Nordkorea
Demonstrationer i Seoul i forlængelse af begravelsen af to sydkoreanske marineinfanterister.


 Omkring 1000 soldaterveteraner har gennemført en demonstration i Sydkoreas hovedstad, Seoul, hvor de brændte nordkoreanske flag af og svor hævn over Nordkoreas granatangreb på en sydkoreansk ø.

Demonstrationen i det centrale Seoul kom blot timer efter begravelsen af to sydkoreanske marineinfanterister, der blev dræbt under angrebet på øen Yeonpyeongi tirsdags.
To marineinfanterister og to civile blev dræbt ved angrebet, der udløste omfattende fordømmelser mod styret i Nordkorea.
"Fordøm Nords uhyrligheder" og "lad os forenes og hævne", lød nogle af råbene fra de aldrende demonstranter, der bar røde skråhuer og mørkegrønne kamuflageuniformer fra Marinekorpset, som de tidligere gjorde tjeneste i.
De afbrændte også billeder af Nordkoreas leder, Kim Jong-il, og hans 27-årige søn og arvtager, Kim Jong-un.

De toi dræbte marineinfanterister, sergent Suh Jung-woo, 22, og menig Moon Kwang-wook, 20, blev stedt til hvile på en national kirkegård i Daejeon efter en militær begravelse, der blev transmitteret på sydkoreansk tv.
Nordkorea har sagt, at angrebet - det første artilleriangreb mod civile siden Koreakrigen 1950-1953 - skete som gengældelse for sydkoreanske granater, der angiveligt blev affyret under en militærøvelse.

