Thorning kriiserer Løkke for Euro-tanker
Løkke skulle hellere bekæmpe store landes magtpositioner end tale om dansk euro-afstemning, mener S-formanden.


 Socialdemokraternes formand, Helle Thorning-Schmidt, undrer sig over statsminister Lars Løkke Rasmussen s(V) udtalelser om, at et tysk-fransk forslag om økonomisk pagt mellem eurolandene kan aktualisere en diskussion om det danske forbehold imod euroen.
- At forestille sig, at vi i en situation, hvor der er usikkerhed omkring euroen og usikkerhed om rammerne for euroen også skal til at have en folkeafstemning om euroen i Danmark, det er ikke en god anbefaling, siger hun.
Thorning-Schmidt mener, at Løkke i højere grad skulle gå op imod, at Frankrig og Tyskland med deres forslag kan få for meget magt i Europa.
- For det første ved at sige til de store lande, at det ikke er i overensstemmelse med den måde, vi normalt gør tingene på, at de bare prøver at bestemme det hele. Og så selvfølgelig også prøve at gøre sin indflydelse gældende i forhold til indholdet, siger hun.
Både hun og statsministeren vurderer, at det fransk-tyske forslag, som bl.a. lægger op til, at eurolandene skal koordinere lønregulering, pensionsalder og virksomhedsbeskatning, kan være meget vidtrækkende.
Thorning mener dog, at Løkkes budskab mere handler om taktik, end det handler om euroen. Ifølge hende kan statsministeren have en dagsorden om at bruge de andre EU-landes økonomiske politik som argument for regeringens egen politik.
- Man holder EU op foran sig og bruger EU som argument for at føre en bestemt økonomisk politik, siger hun.
Socialdemokraterne er egentlig tilhængere af euroen, men har samtidig lavet en aftale med euromodstanderne i SF om ikke at gennemføre en euro-afstemning i førstkommende valgperiode, hvis de vinder valget.
Thorning vil dog ikke svare klart på, om hun lige nu vil anbefale danskerne at stemme ja, hvis det bliver aktuelt.
Statsministeren understregede onsdag, at regeringen ikke har taget nogen beslutning om et eventuelt opgør med det danske euroforbehold. Det vil i givet fald kræve en folkeafstemning.
