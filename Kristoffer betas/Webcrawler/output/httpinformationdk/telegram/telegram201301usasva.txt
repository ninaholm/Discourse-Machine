USA's våbenlobby bliver større
Over 100.000 nye medlemmer er strømmet til USA's våbenlobby efter skolemassakren i Connecticut.


 USA's magtfulde våbenlobby-organisation National Rifle Association (NRA) oplyser, at den har fået over 100.000 nye medlemmer efter massakren på skolen Sandy Hook i Newtown i Connecticut den 14. december.
Antallet af betalende medlemmer er dermed steget fra 4,1 til 4,2 million, skriver netavisen Politico. NRA siger, at den har en målsætning om at nå op på fem millioner medlemmer, inden debatten om våbenlovgivning dør ud.
Efter skoletragedien i Newtown nedsatte USA's præsident, Barack Obama, en specialgruppe, der lynhurtigt skulle komme med forslag til, hvordan en lignende massakre kan forhindres i fremtiden.
Som gruppens leder havde vicepræsident Joe Biden torsdag møder med våbenlobbyen, og han arbejder på højtryk for at få færdiggjort en rapport om våbenkontrol til præsident Barack Obama inden tirsdag.
Efter mødet med Biden beklagede lederne af NRA sig over den hårde tone, som der havde været på mødet, og de siger, at Det Hvide Hus er mere opsat på at undertrykke retten til at bære åben end i at beskytte amerikanske børn.
USA har tidligere haft et forbud mod angrebsvåben - som for eksempel den halvautomatiske riffel, som den 20-årig Adam Lanza vendte mod sine ofre i Newtown - men det udløb i 2004 og blev ikke fornyet.
