Før topmøde: Thorning møder ny EU-kommissionsformand
Statsministeren skal onsdag tale med Jean-Claude Juncker om hans fremtidige hold inden topmøde.


 Statsminister Helle Thorning-Schmidt (S) skal forud for topmødemiddagen onsdag aften i Bruxelles have et formøde med den nys godkendte kommende formand for EU-Kommissionen, Jean-Claude Juncker.
Ifølge Ritzaus oplysninger indgår mødet i Junckers konsultationer med EU-landenes stats- og regeringschefer om, hvem de hver især vil bringe i stilling til deres lands post i den kommende kommission.
Det står dog ikke klart, om Thorning vil have ét navn med til Juncker, eller om der er tale om en bredere snak om, hvilke personer og porteføljer der kunne komme på tale.
Danmark er blandt de stadig færre EU-lande, der endnu ikke har meldt formelt ud om sin kandidat til landets kommissærpost. Derfor er der i Danmark endnu ingen sikker viden om, hvem regeringen kunne tænke sig at foreslå Juncker.
Mediespekulationer har på det seneste kredset om undervisningsminister Christine Antorini (S), justitsminister Karen Hækkerup (S), hendes ministerforgænger Morten Bødskov (S) og tidligere fødevareminister Mette Gjerskov (S).
Der er ingen formel forbindelse mellem udnævnelsen af en dansk kommissær og den danske statsministers eget eventuelle kandidatur til posten som formand for Det Europæiske Råd - også kaldet EU-præsidenten.
Efter mødet med Juncker først på eftermiddagen onsdag forsætter Thorning til møde med EU's øvrige socialistiske og socialdemokratiske partiledere, inden stats- og regeringscheferne blandt dem tager videre til EU-topmøde.
Det mest presserende punkt på topmødets dagsorden er at sætte navn på landenes kandidat til at overtage jobbet som EU's udenrigschef efter briten Catherine Ashton.
De to stærkeste kandidater til dét job menes at være den italienske udenrigsminister, Federica Mogherini, og den nuværende bulgarske EU-kommissær for internationalt samarbejde, humanitær bistand og krisestyring, Kristalina Georgieva.
Det er endnu ikke klart, om lederne i samme hug vil forsøge at sætte navn på den næste EU-præsident efter Herman Van Rompuy og måske også en ny, permanent formand for eurogruppen.
