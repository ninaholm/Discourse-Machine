Gymnasier må lære elever at læse
Danske gymnasieelever har så svært ved at stave og læse, at gymnasierne må ansætte læsevejledere. Et otte kurs kursus kan dog rette op på elevernes problemer.


 Blomsten af Danmarks ungdom har så svært ved at læse, at flertallet af gymnasier må screene elever og ansætte læsevejledere, som med ekstra kurser forsøger at få eleverne op i niveau, skriver Berlingske Tidende.
Opgaverne går blandt andet ud på, hvordan man staver til eksempelvis telefon. Her kommer fire forslag, og så skal eleverne vælge det rigtige blandt disse: "tellefon", "tællefon", "telefon" eller "teldefon".
- Nogle har så lav en læsehastighed, at de ikke kan læse underteksterne på en film. Hvordan de så har set film gennem årene, det ved vi ikke, men de har nok ikke forstået så meget, fortæller rektor på Frederiksborg Gymnasium, Peter Kuhlman.
En stribe andre rektorer og læsevejledere fra hele landet tegner samme billede, men ganske overraskende så forklarer fagfolkene, at de i løbet af sølle otte lektioner kan få læsehastigheden i vejret. Dermed sætter de igen folkeskolens præstationer til debat.
Formanden for Foreningen af læsevejledere ved de gymnasiale og videregående uddannelser, Margrethe Mørch Olsen, vurderer, at der i hver gymnasieklasse er fem-seks elever med læsevanskeligheder. Derudover er der typisk en eller to ordblinde.

