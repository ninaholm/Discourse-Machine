DF vil ikke genåbne lukket Irak-kommission
Irak-kommissionen skal ikke åbnes med Balkan-krige, mener Dansk Folkepartis udenrigsordfører, Søren Espersen.


 Det er spild af tid at genåbne den lukkede Irak- kommission ved at supplere med dansk krigsførelse på Balkan.
Det siger Dansk Folkepartis udenrigsordfører, Søren Espersen. Han afviser forslaget fra Liberal Alliance, som lukkede kommissionen i blå blok, men nu vil genoplive den med støtte fra rød blok og De Konservative.
- Det er en underlig aftale à la Hjallerup marked om, at så tager vi også den krig, og så er vi med. Der er ingen grund til det. Alle de krige, vi har været med til, er godt evalueret i samråd og fortrolige samtaler med forsvarsministre, siger Søren Espersen
Liberal Alliance vil have fremlagt alle Irak-kommissionens dokumenter, som ikke er klassificerede af hensyn til danske allierede som USA og Storbritannien samt dansk sikkerhed. Nu vil LA udvide kommissionen med Balkan, skriver Politiken.
SR-regeringen sendte soldater til FN- og Nato-operationer på Balkan. Socialdemokratiet og De Radikale vil udvide Irak-kommissionen. Derimod vil Dansk Folkeparti ikke granske dansk krigsførelse i 90'erne.
- Hvad skal vi bruge det til? Vi og soldaterne har alle lært af det og er blevet bedre til at håndtere veteraner, som kommer hjem. Vi er ikke et land, som er vant til krige, siger Søren Espersen.
Irak-kommissionen havde indkaldt de tidligere stats- og udenrigsministre Anders Fogh Rasmussen (V) og Per Stig Møller (V samt departementscheferne Nils Bernstein og Friis Arne Petersen.
- Det har karakter af en retssag ved en domstol. Det svarer til, at man kun får skriftlig dokumentation, men slet ikke får forklaringen, når man afhører folk. Hvis man bare sender materialet ud, så får man et forkvaklet billede, siger Søren Espersen.
Ritzau har forgæves søgt en kommentar fra justitsminister Søren Pind (V).
