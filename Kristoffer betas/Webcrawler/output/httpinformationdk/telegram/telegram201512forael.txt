Forældre: Skolerne skal reagere hurtigere på fravær
Skolerne kan ikke gå ud fra, at forældrene ved, deres børn pjækker, påpeger foreningen Skole og Forældre.


 Det er langt fra altid, at forældrene er klar over, at deres børn jævnligt pjækker fra skole. Især når det gælder de ældre elever. Derfor er det vigtigt, at skolerne reagerer hurtigt på fravær.
Det mener formanden for foreningen Skole og Forældre, Mette With Hagensen, efter en ny analyse ifølge Politiken viser, at eleverne på hver anden folkeskole har mellem to og fem ugers fravær på et år.
- Det er misforstået, når skolerne går ud fra, at forældrene ved, hvad der foregår, siger hun.
Mette With Hagensen mener, det er vigtigt, at både skolen og forældrene forsøger at finde en løsning på problemet, inden pjækkeriet bliver en tendens.
- I de situationer, hvor forældrene kan have svært ved at få sendt børnene afsted, er det endnu vigtigere, at skolen hjælper til. Flere steder har man eksempelvis rigtig gode erfaringer med vækkeordninger, fortæller forældreformanden.
- Det handler i langt højere grad om at forsøge at finde løsninger i stedet for at fokusere på at placere et ansvar, tilføjer hun.
I Lolland Kommune var fraværstallet godt 16 dage i gennemsnit sidste skoleår. Her er mange forældre socialt udsatte, hvorfor kommunen overvejer at gøre brug af det såkaldte forældrepålæg, der giver de sociale myndigheder mulighed for at trække forældrene i sociale ydelser, hvis de ikke lever op til deres forældreansvar og ikke hindrer deres barns ulovlige fravær.
Men det, synes Mette With Hagensen, er en særdeles dårlig idé.
- Det gør samarbejdet svært, når nogle har et magtmiddel, som andre ikke har. Samtidig hjælper det ikke barnet, at kommunen rammer forældrene på pengepungen, siger hun.
En analyse fra Undervisningsministeriet viser, at der er en sammenhæng mellem fravær og karakter. Således scorer elever med under fire fraværsdage om året i gennemsnit 2,5 karakterpoint højere end elever, der er væk fra skolen i mere end 20 dage om året.
