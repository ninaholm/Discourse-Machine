Grænsekontrol øger risikoen for kø på Øresundsbroen
Torsdag indfører Sverige midlertidig grænsekontrol. Det øger risikoen for kø på Øresundsbroen.


 Fra torsdag middag vil der være grænsekontrol på den svenske side af Øresundsbroen. Det øger risikoen for bilkøer.
- Det afhænger helt af, hvor mange biler de planlægger at stoppe, og det ved vi ikke noget om. Selvfølgelig er der en risiko for kø, hvis de stopper alle biler.
- Vi samarbejder med politiet, og så gør vi det bedste, vi kan, siger Sanna Holmqvist, der er presseansvarlig hos Øresundsbroen.
Rent praktisk vil det svenske politi opføre grænsekontrol umiddelbart efter betalingsanlægget på den svenske side af Øresundsbroen. Men hvor omfattende kontrollen bliver, det kan Sanna Holmqvist ikke svare på.
- Præcis hvordan det kommer til at fungere, det ved politiet, for det er dem, der arrangerer det, og det er deres ressourcer. Vi har haft en dialog med politiet i nogle dage, og i dag er beslutningen kommet.
- Fra torsdag klokken 12 vil der være politi ved betalingsanlægget. Det er alt, hvad vi ved nu. Vi håber ikke, at der bliver kø, men vi kan ikke sige noget, for vi ved ikke, hvor omfattende kontrollen skal være, siger hun til Ritzau.
Hos DSB har man onsdag aften endnu ikke overblik over, hvilke konsekvenser den svenske grænsekontrol kan få for togdriften mellem København om Malmø.
- Det er vi lige ved at finde ud af. Vi ved det faktisk ikke endnu. Vi er ved at finde ud af, om vi har fået nogle dessiner, og hvordan vi skal forholde os, oplyser DSB's vagthavende pressemedarbejder til Ritzau.
