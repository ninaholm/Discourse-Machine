Grænsebutikker klar til danske påskegæster
Tyske og svenske dagligvarebutikker satser stærkt på danske kunder i påskedagene.


 Mens butikkerne i Danmark er lukkede i påskens mange helligdage, så er der fuld fart på grænsehandlen i Sverige og Tyskland.
I butikkerne i Helsingborg, Malmø og syd for den dansk-tyske grænse har de ansatte i øjeblikket travlt med at fylde hylder og kølediske ekstra godt op, så man er klar til den årlige invasion af købelystne danske påskegæster.
I Tyskland har butikkerne åbent i hele påsken bortset fra langfredag. I Sverige er det kun påskedag, butikkerne holder helt lukket. Langfredag er det dog kun nogen butikker i Sverige, der holder åbent og kun fra 12 til 16.
Malmø Citysamverkan har i år valgt at sende shoppingguider ud på byens gader og stræder i påskedagene for at uddele kort med information om byens butikker til de mange danskere.
- Vi ser hvert år et stort rykind af danskere i påskedagene. I år gør vi så en ekstra indsats for at fortælle om åbningstiderne i Malmøs store udvalg af butikker, siger Pia Sandin, der er direktør for Malmø Citysamverkan.
Mike Simonsen, der er administrerende direktør for Fleggaard-butikkerne syd for den dansk-tyske grænse, glæder sig til de travle påskedage.
- Vi forventer vækst i påsken, både vækst i omsætning og glade kunder. Vejret er med os, folk har lige fået løn og der er mange fridage at handle i, siger han til Ritzau.
Hos Dansk Supermarked, der ejer butikskæderne Bilka, Netto og Føtex, ærgrer man sig lidt.
- Vi synes, det er konkurrenceforvridende, at danskerne kan finde masser af åbne butikker i helligdagene, når de bare krydser grænsen. Det bedste ville være, hvis vi havde de samme regler, siger Henrik Kirketerp, der er direktør i Dansk Supermarked.
