Ældre digter valgt som Irlands præsident
70-årig digter skal afløse Mary McAleese på Irlands præsidentpost, viser delresultat fra præsidentvalg.


 Den 70-årige digter og tidligere kulturminister Michael D. Higgins bliver Irlands næste præsident. Det står klart, efter at hans vigtigste rival fredag erkendte sit nederlag ved valget.
- Jeg har netop ringet og lykønsket Michael D. Higgins med hans valgkamp og hans succes ved valget, hedder det i en erklæring fra Sean Gallagher, en uafhængig kandidat og forretningsmand.
Erklæringen kom efter, at delvise valgresultater viste, at Higgins førte med 43 procent mod 23 procent til Gallagher.
Sinn Fein's Martin McGuinness, der som ung var paramilitær kommandant i den irske undergrundshær IRA, og som i dag er viceminister for Nordirland, fik 14 procent af stemmerne ifølge den foreløbige optælling. Stemmedeltagelsen var på omkring 56 procent ifølge de foreløbige tal. Det endelige valgresultat ventes lørdag.
Gallagher, der er kendt af enhver irer som overdommer i tv-underholdningsprogrammet "Dragon's Den", var i lang tid favorit til at vinde valget. Han har i meningsmålinger ligget på omkring 40 procents opbakning. Men han slap dårligt fra en afsluttende valgdebat på tv.
Her kom det frem, at han gennem tilsyneladende lyssky kanaler havde doneret penge til det tidligere regeringsparti Fianna Fail, som får mange irere til at se rødt. De beskylder partiet for at være skyld i det økonomiske sammenbrud i Irland i 2008.
 Higgins er kandidat for Arbejderpartiet, og han fik ikke mindst et godt valg på grund af de såkaldte andenstemmer eller præferencestemmer, som vælgerne har mulighed for at afgive.
Den nye præsident vil afløse landets populære statschef gennem 14 år, Mary McAleese.
Irlands præsident har formelt ingen politisk magt, men reelt har skiftende præsidenter haft stor indflydelse som nationens moralske stemme.
