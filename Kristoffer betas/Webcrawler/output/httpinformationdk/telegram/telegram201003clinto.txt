Clinton forsikrer Israel om støtte



 Den amerikanske udenrigsminister, Hillary Clinton, understreger, at USA og Israel har et "tæt og urokkeligt bånd", der binder dem sammen, og USA er dybt engageret i spørgsmålet om Israels sikkerhed.
- Vi har fælles værdier og mål om en demokratisk fremtid for verden, og vi er begge forpligtet på en tostatsløsning, siger Clinton i et forsøg på at gyde olie på de oprørte vande efter flere dages diplomatisk konflikt mellem USA og Israel.
- Men det betyder ikke, at vi er enige om alt, tilføjer hun.
Clinton siger samtidig, at hun ønsker at se både israelere og palæstinensere engagere sig fuldt ud i den fortsatte fredsproces.
Der er "for meget på spil" til, at parterne kan opgive de indirekte forhandlinger, som ellers var aftalt, siger Clinton.
De seneste dage har været præget af amerikansk kritik af Israel, efter den israelske regering meddelte, at der er givet tilladelse til at bygge 1600 nye boliger til jødiske bosættere i Østjerusalem.
Meddelelsen kom netop som USA's vicepræsident, Joe Biden, var i Israel i et forsøg på at sætte skub i den fastlåste fredsproces. Clinton betegnede timingen af Israels offentliggørelse som "fornærmende" over for USA.
USA's særlige Mellemøstudsending, George Mitchell, skulle efter planen være ankommet til Israel tirsdag, men rejste i stedet direkte til Moskva for at deltage i et såkaldt kvartetmøde med Rusland, EU og FN om situationen i Mellemøsten.
- Vi tror, at George Mitchells legendariske tålmodighed vil sejre, efterhånden som processen kommer i gang igen, understreger Clinton, som imidlertid ikke vil sige noget om, hvornår Mitchells besøg i regionen vil finde sted.
