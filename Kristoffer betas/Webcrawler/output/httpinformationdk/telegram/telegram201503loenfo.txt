Lønforskellen mellem mænd og kvinder skrumper
Kvinderne haler ind på mændenes løn. I 2014 var forskellen 10 procent, hvilket er lavere end året før.


 Der er godt nyt for kvinder, hvis man kigger på den nyeste lønstatistik fra HK/Privat. Forskellen på mænd og kvinders løn er nemlig blevet mindre siden 2013.
I 2014 tjente mænd 10 procent mere end kvinder, mens lønforskellen året forinden var på 11,9 procent.
- Det er altid godt nyt, når forskellen på mænds og kvinders løn bliver mindre, men jeg jubler ikke ligefrem. Jeg synes stadigvæk, at en forskel på 10 procent er meget høj, siger Marianne Vind, næstformand for HK/Privat.
Det er især i gruppen af medarbejdere med et særlig betroet ansvar, at der er stor forskel mellem kønnene.
- Der er ingen medarbejdere eller ledere, som gør noget bevidst for at skabe ulige lønvilkår. Det handler simpelthen om, at mange ubevidst værdisætter mændenes kompetencer højere end kvinder. Det er uheldigt, siger Marianne Wind.
Lønforskellen er faldet igennem flere år. For 10 år siden var der 16,7 procent forskel på mænds og kvinders løn.
- Det går den rigtige vej, men jeg bliver først rigtigt glad, hvis forskellen også i 2015 bliver mindre. Jeg er desværre ikke super optimistisk. Lønforskellen kan vokse i fremtiden, hvis ikke vi kommer problemerne til livs, siger næstformanden.
Hvis uligheden skal til livs, så kræver det, at kulturen på de danske arbejdspladser ændres. Første skridt på vejen er, at kollegerne skal tale åbent om lønforhold.
- Det er en udbredt misforståelse, at det er ulovligt at tale om løn på arbejdspladsen. Det ligger så dybt i danskernes kultur, at man bare ikke taler om, hvad man får i løn. Det er kun virksomhederne som vinder på, at man ikke taler om løn.
- Det er altså vigtigt, at man taler åbent om lønforhold. Ellers opdager man aldrig, hvis man får en dårligere løn end kollegerne, siger Marianne Wind.
