Domstol forbyder genoptryk af Mein Kampf
Britisk forlag har i landsretten i München fået nej til at offentliggøre uddrag af Adolf Hitlers Mein Kampf.


 En britisk forlæggers planer om at offentliggøre dele af nazidiktatoren Adolf Hitlers kampskrift "Mein Kampf" har lidt skibbrud i landsretten i München.
Dommerne valgte nemlig onsdag at nedlægge fogedforbud på opfordring fra delstaten Bayern.
Dermed må den britiske forlægger Peter McGee hverken trykke eller distribuere kommenterede uddrag af bogen, der er forbudt i Tyskland, og som delstaten Bayern har ophavsrettighederne til.
McGee udgiver ugeavisen "Zeitungszeugen", på dansk "avisvidner", som trykker og kommenterer tyske aviser fra nazitiden. Han havde planer om at udgive tre 16 sider lange uddrag af "Mein Kampf" med kritiske kommentarer til.
Han ville egentlig have genoptrykt Hitlers ideologiske udgydelser torsdag, men havde allerede før fogedforbuddet trukket i land og sagt, at han ønskede en retlig afklaring først:
- Vi må sikre, at vi ikke bringer offentliggørelsen af selve "Zeitungszeugen" i fare.
I stedet vil Hitlers originale citater nu blive bragt med tågeslør over, så de bliver ulæselige, når "Zeitungszeugen" kommer på gaden torsdag.
- Det er godt, at forlaget nu har fået et retligt forbud mod at udbrede dette hetzskrift, siger Bayerns justitsminister, Markus Söder, til nyhedsbureauet dpa.
Han understreger, at delstaten også i fremtiden vil forsvare sin ophavsret.
Söders ministerium har arvet rettighederne til "Mein Kampf" fra forlaget Eher-Verlag, som blev lukket efter Anden Verdenskrigs afslutning i 1945.
Nazipartiet NSDAP's forlag udgav i 1925 Hitlers kampskrift, som den senere nazifører skrev første bind af, mens han sad fængslet for et kupforsøg i november 1923.
For tre år siden fik delstaten konfiskeret udgaver af "Zeitungszeugen" - hvad Peter McGee har kaldt absurd og helt til grin, hvis "temaet ikke var så alvorligt".
Dengang vandt han dog ved to retsinstanser, fordi ophavsretten var forældet, hvad angik genoptrykket af nogle nazistiske propagandaaviser.
