DR fyrer mediedirektør Mikael Kamber
Mikael Kambers tid som mediedirektør i DR er ovre. Han bliver fyret som et led i en større omstrukturering.


 Danmarks Radio fyrer mediedirektør Mikael Kamber efter godt et år på posten. Det bekræfter DR.
Kamber får øksen som led i en større omstrukturering i DR's ledelse.
- I forbindelse med DRs nye strategier har det været afgørende at sikre en smidig, effektiv og beslutningskompetent organisation, siger bestyrelsesformand Michael Christiansen og fortsætter:
- Derfor har DRs bestyrelse godkendt planerne for en justering af organisationen, der understøtter ønsket om, at public service i endnu højere grad end i dag kommer til at blive det centrale omdrejningspunkt.
Ny direktør i DR Medier bliver nuværende direktør for DR Oplysning Gitte Rabøl, hvis afdeling bliver nedlagt i den nye struktur.
Ud over Kamber stopper ligeledes hans underdirektør Merethe Eckhardt, musikchef Ole Mølgaard og markedsføringsdirektør Thomas Hertz jobbet.
Mikael Kamber har tidligere været vært på TV2 Nyhederne og magasinprogrammet Dags Dato.
Mikael Kamber var med i den arbejdsgruppe der i sommeren 2006 forberedte TV2's 24-timers nyhedskanal, TV2 News.
I 2007 forlod han TV2 til fordel for posten som chefredaktør på Jydske Vestkysten og direktør for Syddanske Medier, inden han i 2010 blev mediedirektør for DR
Fyringen af Mikael Kamber kommer efter, at Maria Rørbye Rønn blev ny generaldirektør for Danmarks Radio i februar.
Efter flere år med underskud kunne DR den 5. maj for første gang siden 2005 præsentere sorte tal på bundlinjen. Resultatet blev et mindre overskud på 13,9 millioner kroner.
Ifølge generaldirektør Maria Rørbye Rønn var overskuddet et resultatet af et langt sejt træk, hvor DR har spændt livremmen ind i organisationen.
