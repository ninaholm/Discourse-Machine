Tusindvis af politifolk begraver kollega i New York
Politimand dræbt i tjeneste begraves i New York. Forholdet mellem borgmester og politiet er på frysepunktet.


 Tusindvis af politifolk har under en stor ceremoni i New York begravet den anden og sidste af de to politifolk, der blev skudt i tjeneste i den østamerikanske millionby i december.
Politifolk fra store dele af USA var rejst til New York for at deltage i ceremonien og støtte deres kolleger i New York, hvor forholdet mellem politi og borgmester er iskoldt.
Det var den 32-årige Wenjian Liu, der blev begravet. Han blev skudt sammen med sin kollega Rafael Ramos den 20. december ved et baghold.
Morderen sagde, at han ville hævne, at to ubevæbnede sorte mænd var blevet dræbt af politiet.
Ramos blev begravet i sidste uge, og ved den lejlighed vendte tusindvis af politifolk ryggen til, da New Yorks borgmester, Bill de Blasio, talte.
Ved søndagens begravelse talte borgmesteren også, og han appellerede da til forsoning.
- New York har siden sine tidligste dage været en af de mest tolerante byer, men der har altid været tidspunkter, hvor harmonien er blevet udfordret, sagde han.
- Lad os igen dedikere os til New Yorks store traditioner for gensidig forståelse og leve i harmoni, tilføjede han.
Mange politifolk mener, at borgmester Blasios tidligere udtalelser har bidraget til, at stemningen i byen er blevet kritisk over for politiet.
Det var årsagen til, at mange vendte ham ryggen ved den første begravelse, og det var årsagen til, at en del betjente også vendte ham ryggen søndag, da han talte ved Wenjian Lius begravelse.
Forholdet mellem borgmester og politi blev dårligt allerede i 2013, da han førte valgkamp for at blive borgmester. Han kritiserede da politiets taktik om "stop-og-gennemsøg", hvor de kunne standse tilfældige personer på mistanke om, at de bar våben.
I efteråret 2014 var der protester over store dele af USA, da to ubevæbnede sorte i Ferguson ved St Louis og i New York blev dræbt af politiet.
Da udtrykte han sin støtte til protester mod politiets behandling af minoriteter.
