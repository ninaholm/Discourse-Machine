Elever køber sig til gode karakterer
Gymnasieelev-formand er overrasket over, at han har fået så mange henvendelser om køb og salg af opgaver


 
	Landets 3.g'ere knokler i disse dage med at lægge sidste hånd på deres store studieretningsprojekt (SRP).

	Men der er nogle, som snyder og betaler en universitetsstuderende til at klare ærterne.

	Det fortæller formand for Danske Gymnasieelevers Sammenslutning, DGS, Phillip Dimsits Lerer, til metroxpress. På Facebook har han - efter aftale med avisen - spurgt, om folk kender til køb af færdige SRP-opgaver.

	- Jeg er overrasket over, at jeg har fået så mange henvendelser, og at omfanget tilsyneladende er så stort, fortæller Phillip Dimsits Lerer.

	- Det er skræmmende, for det vidner om, at vi har skabt et uddannelsessystem, hvor folk føler sig presset til at købe opgaver for at kunne leve op til forventningerne, tilføjer han ifølge metroxpress.

	MetroXpress har talt med en af dem, der skriver SRP-opgaver for penge. Han ønsker at være anonym, men fortæller, at han hvert år får 10 tilbud om at skrive SRP, men kun siger ja til tre-fire, da hver opgave tager to-tre dage at lave.

	- Eleverne kommer, fordi de er presset af de mange afleveringer i gymnasiet. Og så er de under pres for at få en god karakter, fordi de skal bruge et højt snit for at komme ind på deres drømmestudium, siger han til metroxpress.

	 

