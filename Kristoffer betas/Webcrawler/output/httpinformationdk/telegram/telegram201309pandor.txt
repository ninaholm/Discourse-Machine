Pandora-milliardær ville købe juicekæde
En af bagmændene bag smykkefirmaet Pandora ville betale 300 millioner kroner for Joe & the Juice.


 Juicekæden Joe & the Juice var i foråret tæt på at blive solgt til en i offentligheden ukendt dansk milliardær, skriver Berlingske.
Kaspar Basse, stifter af den hurtigt voksende juiceforretning, bekræfter, at han var i forhandlinger om et salg af sit livsværk til rigmanden René Sindlev, der er blevet milliardær på smykkevirksomheden Pandoras aktiviteter i USA.
- Det er rigtigt, at vi har talt med René Sindlev om en handel, og det gør vi ikke længere, siger Kaspar Basse til Berlingske.
Uenighed om, hvad det skulle koste Kaspar Basse at fortsætte som medejer af virksomheden med 20 procent af aktierne, fik forhandlingerne til at bryde sammen, fortæller René Sindlev.
Han var parat til at betale "små 300 millioner kroner" for juicekæden, og han ville ud over at lancere firmaet i USA også sprede kæden til Italien og Benelux-landene.
René Sindlev var så overbevist om, at handlen ville falde på plads, at han i maj sikrede sig retten til "Joe & the Juice"-navnet i USA.
Joe & The Juice begyndte i det små i København i 2002, men har i dag udvidet til Tyskland, Sverige, Norge og England.
Et forsøg på at etablere sig i USA er dog blevet udskudt, sagde Kasper Basse for et par uger siden til Berlingske. Åbningen af butikker på amerikansk grund viste sig at være en større opgave end forventet.
Ifølge René Sindlev er konceptet med friskpressede og sunde drinks ellers perfekt til det amerikanske marked, hvor mange forbrugere vender ryggen til fast food-kæderne.
- Det handler om at gå fra hurtig, fed mad til sund mad. Trenden er i dag tydelig at spore på den amerikanske sydvestkyst i Californien, og den kan meget vel udvikle sig til en megatrend, spår han.
