EL om skrottet lastbilafgift: Vi frygter for miljøet
Støttepartiet er bekymret for, om regeringen er i gang med et større grønt tilbagetog.


 Regeringens planer om at droppe kørselsafgiften for lastbiler får en hård modtagelse af Enhedslisten.
Partiets miljøordfører og gruppeformand frygter, at regeringen er i færd med at droppe sine grønne målsætninger.
- Indtil nu har regeringen taget en række initiativer, som tager penge fra dagpengemodtagere, kontanthjælpsmodtagere, syge og SU-modtagere for at forære dem til erhvervslivet, lyder det fra Per Clausen.

- Nu frygter jeg, at turen er kommet til, at miljø og natur også skal betale for skattelettelser til de rigeste danskere, tilføjer gruppeformanden.
Med regeringens beslutning om at droppe de varslede lastbilafgifter, mister man samtidig en forventet indtjening på 750 millioner. De penge skal hentes ved hjælp af den kommende konkurrenceevnepakke, siger skatteordfører Thomas Jensen (S).
Venstre har krævet, at regeringen indfører et såkaldt byrdestop - et stop for alle skatte-, afgifts- og gebyrstigninger indtil næste folketingsvalg i 2015 - i forbindelse med den kommende konkurrenceevnepakke, som skal styrke dansk erhvervsliv.
- Vi har længe set, hvordan bebudede grønne initiativer er blevet forsinket, og regeringen har indtil nu også nægtet at støtte Connie Hedegaards forslag om at trække en større portion CO2-kvoter tilbage, siger Per Clausen.
- Meget tyder på, at den danske regerings tøven skal ses i sammenhæng med den megen snak om et byrdestop for industrien og regeringens ønske om at indgå en aftale med Venstre om en såkaldt konkurrenceevnepakke, tilføjer miljøordføreren.
