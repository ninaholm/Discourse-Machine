Ombudsmand: Bortvisning af hashrygende elev var gal
Det var forkert at bortvise kostskoleelev, fordi han røg hash i fritiden, slår ombudsmanden fast.


 Det er ikke i orden at bortvise en elev, som har røget hash i weekenden, med mindre der er klar lovhjemmel for det.
 Det har Folketingets Ombudsmand afgjort.
Hvis det i fremtiden skal være muligt at bortvise elever for at ryge hash i fritiden og uden for skolens område, skal der ifølge ombudsmanden en lovændring til.
- Spørgsmålet bliver nu løftet over på det politiske bord. Mener man fra politisk side, at man skal kunne bortvise i den her situation, må man skaffe sig lovhjemmel for det i Folketinget, siger Jørgen Steen Sørensen til Ritzau.
Den bortviste hf-elev klagede til ombudsmanden over, at han var blevet bortvist fra sin kostskole, fordi han havde røget hash i sin fritid uden for skolens område.
- En skole kan ikke bortvise en elev som følge af elevens adfærd i fritiden, når der ikke er klar lovhjemmel til det, eller i øvrigt dokumentation for, at elevens adfærd havde indvirkning på skolen eller kostafdelingen, siger Jørgen Steen Sørensen i en pressemeddelelse.
Skolen har forklaret ombudsmanden, at det er skolens og kostafdelingens regler, at elever bliver bortvist, hvis de ryger hash eller tager andre stoffer.
Det er uanset, om det sker i skoletiden eller i fritiden.
Men ifølge ombudsmanden, er der grænser for, hvad der kan fastsættes regler om uden klar lovhjemmel.
- Jeg har stor forståelse for, at uddannelsesinstitutioner er nødt til at have studie- og ordensregler, herunder regler om elevernes brug af stoffer.
- Men der kan ikke fastsættes regler om, hvad eleverne gør i deres fritid, medmindre der er lovhjemmel til det, eller adfærden har indvirkning på, hvordan eleverne fungerer, når de er på skolen eller kostafdelingen, siger han.
I sin klage benægter den bortviste hf-elev ikke, at han har røget hash, men skriver, at der ikke er dokumentation for, at han har været påvirket på skolens eller kostafdelingens områder.
Da der ikke er beviser for det, og da han ikke var påvirket, mens han kunne identificeres med skolen, er skolen ikke i sin gode ret til at udvise eleven, konkluderer ombudsmanden.
