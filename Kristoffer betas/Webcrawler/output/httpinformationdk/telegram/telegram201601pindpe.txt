Pind: PET tjekker fejl i knivstikkersag
Politiets Efterretningstjeneste ser på forløb efter fejl i knivstiksag, siger justitsminister Søren Pind (V).


 Politiets Efterretningstjeneste (PET) vurderer nu, om der er procedure, der skal forbedres, efter en 25-årig, psykisk syg asylansøger sidste år knivstak en betjent ved asylcenter Sandholm, skønt PET kendte risici.
Det siger justitsminister Søren Pind (V) til TV2 News.
- Det er en alvorlig sag. Der er sket en menneskelig fejl. Men det er svært at gardere sig 100 procent imod det. PET prøver nu at revidere de forskrifter, der gælder for disse sagsgange. Så må vi se, om det kan blive bedre, siger Søren Pind.
Udrejsecenter Sjælsmark fik ikke at vide, at asylansøgeren var farlig, selv om PET vidste det. Det kritiserer Fængselsforbundet, som er fagforening for de ansatte i Kriminalforsorgen, der driver Sjælsmark.
- Min opfattelse er, at PET er for selvtilstrækkelige. De mener, de ved bedst. Det gør de også ofte, men det virker, som om de meget nødigt deler ud af deres informationer.
- I den her situation, hvor vi har med farlige mennesker at gøre, er vi dødafhængige af, at vi får de rigtige informationer, har Kim Østerbye fredag sagt til Ritzau.
- Den store kommunikationsbrist var omkring terrorsagen i København. Det her sker efter det, så det undrer mig, at man ikke har fået formaliseret informationskanalerne fra PET og Kriminalforsorgen.
- Efter terrorsagen i København havde vi lignende problemer. Og dengang fik vi pålæg fra ministeren om, at de her kommunikationsveje skulle fungere bedre. Det viste sig, at det gjorde de ikke, siger Østerbye.
Han kræver, at PET's samarbejde formaliseres med Kriminalforsorgens centrale sikkerhedsenhed, som behandler oplysninger til og fra PET, så oplysninger med sikkerhed når frem til det personale, der har med de pågældende personer at gøre.
PET samarbejder bedre med andre myndigheder end før terrorangrebet i februar 2015 i København, da Omar Abdel Hamid El-Hussein dræbte filminstruktør Finn Nørgaard ved Krudttønden og vagten Dan Uzan ved konfirmationen i den jødiske synagoge, siger Pind.
- Vi lever i en tid, hvor alle myndigheder og landet er under pres udefra. Når to parter taler sammen og misforstår, hvem der skal viderebringe en bestemt information, så er det svært at have fuldstændigt entydige forskrifter, siger Søren Pind.
 - Der kan desværre ske fejl, som ikke må ske. Det er desværre sket i denne sag.
