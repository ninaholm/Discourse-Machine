Forslået Søvndal: Vigtigste dag for SF
Trods en syngende vælgerlussing til SF tiljubles Villy Søvndal for at få partiet i regering for første gang.


 "Villy, Villy, Villy".
Trods en gevaldig vælgerøretæve blev SF's formand Villy Søvndal sent torsdag aften båret frem som sejrherre, da han med stor forsinkelse mødte sit parti efter valgsejren til rød blok.
Og udsigten til en plads i regeringen med Helle Thorning-Schmidt som statsminister og ministertaburetter til SF overskygger da også tilbagegangen på syv mandater for Villy Søvndal.
- Det er måske i virkeligheden den vigtigste dag overhovedet i SF's historie, siger Villy Søvndal, der under stor tumult fik maset sig frem til scenen i Tap. 2-hallen på Carlsberg-grunden i København.
- I aften skifter vi fra kulissen og bevæger os ind på den store scene, siger Villy Søvndal.
Han betegner valgdagen som "et håbets vendepunkt", der skal flytte magten væk fra det borgerlige Danmark og den yderste højrefløj.
Mens Villy Søvndal fortsat er populær blandt SF'erne, så har han mistet noget af den folkelige popularitet, der har fået mange til at snakke om "Villy-effekten".
SF mister syv mandater, så de fremover må nøjes med 16 mandater i Folketinget.
 Dermed bliver SF overhalet af De Radikale, som har hentet 17 mandater efter en kanonvalg til vestager og Co.
- Det har ikke været en valgkamp, hvor vi har haft medvind på samtlige cykelstier, erkender Villy Søvndal, som dog tildeler sig selv og SF en stor del af æren for rød bloks samlede sejr.
- Det er det her partis indsats, som gør, at vi kan få en ny regering, fortsætter han.
- Vi har stået på mål for det fælles projekt, og det koster altid lidt. Men jeg er helt oprigtig glad i aften, siger SF-formanden.
Samme melding om, at partiet har taget imod tæv for rød bloks bedste blev valgaftenen igennem gentaget af flere fremtrædende SF'ere.
Nu melder spørgsmålet sig så, om hvilke ministerposter SF vil gå efter - og ikke mindst hvordan balancen skal være i forhold til De Radikale i en kommende regering.
