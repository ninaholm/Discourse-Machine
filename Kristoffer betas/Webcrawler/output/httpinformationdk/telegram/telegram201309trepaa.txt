En ud af tre på erhvervsuddannelser dumpede folkeskolen
Adgangskrav til en erhvervsuddannelse vil udelukke mange unge. Karakterer kan ikke stå alene, mener eksperter.


 Hver tredje, der gennemfører en erhvervsuddannelse, dumpede enten matematik eller dansk i folkeskolen, skriver Fagbladet 3F.
Og med adgangskrav for at komme ind på en erhvervsuddannelse risikerer de elever nu at blive sorteret fra.
For alt tyder på, at den kommende reform af erhvervsuddannelserne netop vil indeholde en adgangsbegrænsning på erhvervsskolerne, der er afhængig af karakterer i dansk og matematik.
Peter Koudahl, lektor på Aalborg Universitet, forsker i erhvervsuddannelser og
spørgsmål om frafald og fastholdelse. Og han advarer om, at adgangskrav ikke bør stå alene.
- En tredjedel af de elever, der begynder på en erhvervsuddannelse, har ikke bestået folkeskolens afgangsprøve i enten dansk eller matematik. Men de gennemfører deres uddannelse som for eksempel tømrer, kok eller murer alligevel, siger han til bladet.
Hos 3F bakker forbundssekretær Per Christensen op om at indføre adgangskrav på erhvervsuddannelserne. Men han mener, at de bør suppleres med andet end karakterkrav.
Og forbundssekretæren peger på, at adgangskrav ikke løser alle problemerne på erhvervsuddannelserne.
- Der skal tages hånd om alle unge, der ønsker en erhvervsuddannelse. For eksempel dem, der har brug for at opkvalificere sig, før de er i stand til at gennemføre en uddannelse, siger Per Christensen.
- Vi skal også sikre, at ingen unge, der har evnerne til at gennemføre, sorteres fra. Det kunne være ved hjælp af en optagelsesprøve eller en samtale som supplement til adgangskravene, siger forbundssekretæren til fagbladet.
