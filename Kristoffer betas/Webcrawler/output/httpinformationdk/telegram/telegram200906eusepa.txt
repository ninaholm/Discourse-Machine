EU skal se på fugleliv i marsk



 Danmarks Naturfredningsforening har mistet tålmodigheden med såvel Tønder Kommune som miljøminister Troels Lund Poulsen (V). Begge parter løber efter foreningens mening fra ansvaret for landbrugets forringelse af Tøndermarsken.
 Derfor beder naturfredningsforeningen nu EU-Kommissionen om at vurdere, om Danmark lever op til sine forpligtelser efter EU's naturbeskyttelsesdirektiver.
 - I DN tror vi ikke på, at det er tilfældet. Hvis ikke vi får placeret et ansvar hurtigst muligt, så sker der ingenting, og jo længere tid der går, desto vanskeligere vil det blive at genskabe Tøndermarskens betydning for de mange fugle, siger næstformand i Danmarks Naturfredningsforening Poul Hald-Mortensen. 
 Tøndermarsken er et fuglebeskyttelsesområde beskyttet af et EU-direktiv. Derfor må området ikke drænes, så jorden udtørrer. Men det er præcis, hvad der sker lige nu. 
 DN har skrevet til både ministeren og kommunen, men ingen af dem griber ind, og derfor er fuglelivet ved at forsvinde, påpeger foreningen.
 Byrådet i Tønder og Troels Lund Poulsen har længe været uenige om, hvem der skal betale for, at de lokale landmænd ikke dræner Tøndermarsken for vand og dermed skader fuglelivet. Landmændene kan få 850 kroner per hektar i kompensation af staten, men landmændene og kommunen vil have flere penge på bordet. 
