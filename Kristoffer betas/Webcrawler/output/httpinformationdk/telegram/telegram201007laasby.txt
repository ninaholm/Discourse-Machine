Låsby-Svendsens livsværk rives ned
En række kommuner er gået i gang med at rive faldefærdige ruiner, der er uegnede som menneskeboliger ned. 34 af husene tilhører Låsby-Svendsens konkursbo.


 En af landets mest kendte krejlere, Låsby-Svendsen, er sat til vægs. Han blev erklæret konkurs for et år siden, og nu smadrer bulldozere hans livsværk. Det skriver B.T.
Struer, Lemvig, Morsø og Thisted kommuner bruger op mod 23 millioner kroner på at rive 123 huse, der er så miserable, at de er uegnet til menneskelig beboelse, ned.
34 af husene tilhører Jens Peter Svendsens - bedre kendt som Låsby-Svendsen - konkursbo, skriver avisen.
De første huse er allerede væk, og det vækker ikke alene glæde i kommunerne, men også blandt beboerne i de små landsbyer, hvor ruinerne skræmmer.
Kommunale inspektører har gennemgået alle husene for at se, hvor slemt det stod til - og det var det sørgeligt syn, der mødte dem. 
Flere steder drev fugten ned af væggene, der var svamp, skimmel, nedfaldne lofter, ituslåede vinduer, manglende døre og spor efter blandt andet rotter.
- Det var ligesom at gå i spøgelseshuset i Tivoli, siger en af inspektørerne til B.T.
