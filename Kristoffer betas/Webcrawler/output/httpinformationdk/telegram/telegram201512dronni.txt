Dronningen nævnte terror og flygtninge i sin tale
Dronningen nævnte både terrorangrebene i Paris og København samt flygtningestrømmen til Europa i nytårstalen.


 Terrorangrebene i Paris og København og den store flygtningestrøm til Europa har fyldt meget i nyhedsbilledet i 2015, og begge emner fandt også vej til dronningens nytårstale, der blev holdt på Fredensborg Slot.
Dronning Margrethe sendte varme tanker til de pårørende til de dræbte ved terrorangrebet på Krudttønden og synagogen i Krystalgade i København.
- Vi sad alle tilbage med chokket og forfærdelsen. Terroren var nået til os, siger dronning Margrethe om angrebet og takkede i øvrigt politiet for indsatsen i den forbindelse.
De mange flygtninge, der i år har fundet vej til Danmark, fik også en hilsen med på vejen, selv om det kneb med at finde rundt i talepapirerne.
- Jeg vil ønske, at det nye år må blive et godt år for de mange, der nu skal finde sig til rette i Danmark, sagde hun.
Nytårstalen er nummer 44 i rækken af taler, som dronningen har holdt, siden hun blev regent i 1972.
Og det er andet år i træk og fjerde gang i alt, at dronningen må bryde med traditionen og holde sin tale på Fredensborg Slot.
Normalt opholder regentparret sig kun på slottet i sommerhalvåret, men en renovering på Amalienborg betyder, at slottet i Nordsjælland må tages i brug uden for sæsonen.
I stedet taler hun fra Havesalen på Fredensborg, som tidligere har dannet rammen om en række store begivenheder i den kongelige familie.
Det var her kronprins Frederik i 2003 præsenterede sin forlovede, Mary Donaldson, ligesom prins Joachim og Alexandra Manley samme sted proklamerede deres forlovelse i 1995.
1. januar er dronning Margrethe og prins Henrik tilbage på Amalienborg for de kommende dage at være værter ved en række nytårskure.
Den fineste finder sted på det nye års første aften, hvor regeringen og repræsentanter for det officielle Danmark er indbudt til taffel i Christian VII's palæ.
