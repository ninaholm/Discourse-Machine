Yderligere fem kvinder menes døde af kræft efter it-fejl
I alt er ti kvinder døde af livmoderhalskræft, som måske kunne være undgået, hvis de var kaldt til screening.


 Yderligere fem kvinder kan være døde af livmoderhalskræft på grund af en it-fejl, der gjorde, at de ikke blev kaldt til screening i tide, inden sygdommen udviklede sig. Det viser tal, som DR Nyheder har fået fra regionerne.
Mandag kom det frem, at der alene i Region Midtjylland er fem af de kvinder, som på grund af en it-fejl ikke blev indkaldt til screening for celleforandringer, som er døde af livmoderhalskræft.
Og hertil kommer altså fem kvinder mere, som røg ud af systemet, og som siden er døde af sygdommen.
I Region Nordjylland har fire kvinder fået livmoderhalskræft, efter de ikke blev kaldt ind til screening på grund af it-fejlen. Tre af dem er døde.
Region Nordjylland kan ifølge DR Nyheder ikke bekræfte, om de er døde på grund livmoderhalskræft, men siger, at det er de formentlig.
I Region Syddanmark kan fire til syv kvinder have fået livmoderhalskræft, fordi de ikke blev kaldt til screening. To af dem er døde af livmoderhalskræft, oplyser regionen til DR Nyheder.
Allerede i oktober sidste år kom det frem, at cirka 27.000 kvinder på landsplan ved en fejl var blevet frameldt screeningsprogrammet mellem 1981 og 2007.
Ifølge regionerne har cirka 40 kvinder på landsplan fået livmoderhalskræft efter manglende screening af celleforandringer - forstadiet til kræftformen.
De kræftsyge kvinder vil nu modtage et brev med oplysninger om, at regionen vil hjælpe dem med at kontakte Patienterstatningen.
Den gennemsnitlige erstatning for overset livmoderhalskræft ligger på 500.000 kroner, men erstatningernes størrelse varierer meget.
Ifølge de sidste meldinger har 103 kvinder indtil i dag anmeldt skader til Patienterstatningen, som de mener er opstået på grund af manglende invitation til screening.
En del af sagerne er dog ældre end 10 år, og det betyder, at Patienterstatningen ikke har kunnet behandle dem, fordi de har været forældede.
Det har fået sundhedsminister Nick Hækkerup (S) til at bebude en særlov, der skal sikre, at også de kvinder kan søge erstatning.
