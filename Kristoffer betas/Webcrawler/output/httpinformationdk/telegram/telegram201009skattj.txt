Skat tjekker Kinnocks kreditkort
Helle Thorning-Schmidts mand, Stephen Kinnock, skal udlevere kreditkortoplysninger til Skat i den verserende skattesag.


 Skat kræver, at S-formand Helle Thorning-Schmidts mand, Stephen Kinnock, fremlægger kreditkortoplysninger.
Det oplyste Helle Thorning-Schmidts skatterådgiver, Frode Holm, tidligere på ugen. 
Oplysningen kommer i kølvandet på, at skatteminister Troels Lund Poulsen (V) har kritiseret Socialdemokraterne og netop skatterådgiveren Frode Holm for offentligt at presse på for en hurtig sagsbehandling hos Skat.
Sagen om Stephen Kinnock starter i slutningen af juni, da B.T. skriver, at han ikke betaler skat i Danmark. 
Helle Thorning-Schmidt afviser flere skatteeksperters kritik med, at han "bor og arbejder" i Schweiz og er i Danmark færre end 180 dage årligt.
Kort efter beder Skat Stephen Kinnock oplyse om sine indkomstforhold for de seneste tre år.
Den 1. juli oplyser Helle Thorning-Schmidt, at ægtemanden har opholdt sig 33 weekender i Danmark om året, samt at han frivilligt vil betale 250.000 kroner i skat med tilbagevirkende kraft fra januar 2009, da han begyndte at arbejde hos World Economic Forum i Schweiz.

