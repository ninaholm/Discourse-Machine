Skatteminister skal forklare sparerunde



 Hvordan hænger det sammen, at skatteminister Kristian Jensen (V) vil beskære Skat med 1500 medarbejdere, når Skat i forvejen ikke evner at kradse tilstrækkeligt med skyldige skattekroner hjem til statskassen.
 Det spørgsmål vil SFs' skatteordfører Jesper Petersen have svar på fra skatteministeren, der har bebudet personalereduktion fra 8500 til 7000 ansatte i Skat frem til 2013.
 - Problemerne tårner sig op i Skat, og alligevel vil regeringen udsulte vores skattevæsen yderligere. Regeringen går ind for frit valg på en række områder, men det er altså meget uklogt at indføre det, når det kommer til skattebetaling. SF vil standse nedskæringerne i Skat og ansætte 800-900 flere medarbejdere, siger han.
 Danskerne skyldte ved udgangen af 2008 15,7 milliarder kroner i skatter og afgifter mod knap 10 milliarder kroner ved udgangen af 2007. Yderligere konstaterer Skat i sin seneste kvartalsrapport, at måltallene for skatte- og afgiftsrestancer og for øvrige restancer ikke blev nået i 2008. Målet var, at få de samlede skatte- og afgiftsrestancer ned på 9,3 milliarder kroner.
 Desuden har Dansk Told- og Skatteforbund tidligere gjort opmærksom på, at grænsekontrollen med for eksempel våben og narkotika er helt utilstrækkelig. Også Rigsrevisionen har kritiseret våbenkontrollen.
 Skat har for nylig indsat ekstra 50 mand for at få kontrollen forbedret, efter at det kom frem, at der ikke er fundet et eneste skydevåben ved grænsen de seneste to år. Men det er ikke godt nok, mener SF.
 - Skattegælden vil fortsætte med at være alt for høj, snydere og svindlere vil have for nemt spil, og narkoen kan stadig vælte ind over grænserne uden en ordentlig kontrol, siger Jesper Petersen.
 Spareplanen i Skat får også hårde ord med på vejen af Socialdemokraternes skatteordfører Nick Hækkerup:
 - Besparelserne vil gøre de i forvejen store problemer i Skat med ligning, opkrævning og inddrivelse endnu værre, siger han.
