Flyverchef: Der blev ikke skudt mod danske fly
Chefen for Flyvertaktisk Kommando vil ikke ud med, hvad de danske fly har lavet under missionen i Libyen.


 Selvom de danske F16-piloter er sikkert hjemme efter en fem timer lang mission i libysk luftrum, er det ikke meget chefen for Flyvertaktisk Kommando, Henrik Røboe Dam, kan fortælle om den danske indsats.
- Jeg kan ikke komme ind på alle detaljer omkring den opgave, vi har løst i libysk luftrum i dag. På nuværende tidspunkt vil vi helst ikke ud med for mange detaljer af hensyn til operationssikkerheden, siger Henrik Røboe Dam.
Chefen for Flyvertaktisk Kommando kan dog fortælle, at de danske piloter løste den opgave de fik stillet, og at flyene blev tanket op flere gange i luften under den lange mission.
Ifølge Henrik Røboe Dam er der ikke blevet skudt efter de danske fly, mens de var i luftrummet over Libyen. Han understreger dog, at det bestemt ikke er en ufarlig tur, de danske piloter har været ude på.
- Der er en stor risiko, for Libyen er spækket med antiluftskyts og mandbårne missiler i særdeleshed. Så det gør, at der er en stor risiko, og derfor skal vi tænke os rigtig godt om, når vi løser vores opgaver, siger Henrik Røboe Dam.
Under missionen var de danske piloter under amerikansk kommando, da det er amerikanerne, som leder den koalition, der håndhæver flyveforbudszonen over Libyen.
Hos Flyvertaktisk Kommando følger de dog tæt med i, hvad de danske fly laver.
- Vi følger selvfølgelig situationen tæt, men uden at sidde med en lang skruetrækker og blande os i, hvad der foregår på Sicilien. Vi sørger for, at rapporteringen dernede kommer de rigtige steder hen, siger Henrik Røboe Dam.
Han kan ikke sige noget om, hvornår de danske fly skal på vingerne igen.
- Det er jo ikke de samme piloter, der skal af sted en gang til, så når opgaven ligger der, er vi klar til at tage af sted, og det kan være hvert øjeblik, siger Henrik Røboe Dam.
