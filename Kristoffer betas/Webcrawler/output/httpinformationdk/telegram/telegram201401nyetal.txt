Nye tal gennemborer myte om velfærdsturisme i Danmark
EU-borgere fra de nye medlemslande i Central- og Østeuropa modtager offentlige ydelser på linje med danskere.


 Østeuropæere, som bor i Danmark, modtager velfærdsydelser på cirka samme niveau som danskere. Det gælder for eksempel kontanthjælp og sygedagpenge.
Det viser en ny opgørelse fra Beskæftigelsesministeriet, skriver Berlingske.
3,7 procent af den danske befolkning modtog kontanthjælp i 2012, mens det tilsvarende tal var 3,1 procent for herboende borgere fra de 10 nye central- og østeuropæiske EU-lande.
Sammenlignet med befolkningen som helhed var der også færre mennesker fra de pågældende lande på sygedagpenge og efterløn i Danmark, viser opgørelsen fra Beskæftigelsesministeriet til Folketingets Europaudvalg.
Når det gælder dagpenge, er der dog relativt set flere borgere fra de 10 nye EU-lande i Øst- og Centraleuropa, som modtager dem. Tallet er 5,9 procent - sammenlignet med 4,9 procent for hele befolkningen i Danmark.
Formanden for Dansk Folkeparti, Kristian Thulesen Dahl, mener, at man skal have betalt skat i Danmark gennem syv år for at kunne modtage velfærdsydelser.
- Man kan sige, at det i det hele taget er paradoksalt, hvis man inden for kort tids arbejde overhovedet har ret til at komme ind i kontanthjælpssystemet, siger han ifølge Berlingske.
Tal fra Finansministeriet viser, at østeuropæere fra Polen, Litauen, Rumænien og syv andre EU-lande bidrog fra 2009 til 2011 med mere til den danske statskasse, end de fik udbetalt i velfærdsydelser.
I sidstnævnte år var der indkomster for 2,2 milliarder kroner, mens der var udgifter for 0,9 milliard kroner til statsborgerne fra de 10 lande med bopæl i Danmark.
