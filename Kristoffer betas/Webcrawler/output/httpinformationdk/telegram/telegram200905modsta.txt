Modstandsfolk sure på B.S. og co.



 En gruppe veteraner fra den danske modstandskamp 1940-45 er utilfredse med, at frihedsaftenen 4. maj bruges som samlingspunkt for veteraner fra senere krige. I aften er det 64 år siden, den tyske besættelsesmagt gav op.
 Jægersoldaten B.S. Christiansen er således blandt kendisserne i arrangementet "Ryk ind på Rådhuspladsen" i aften på Rådhuspladsen i København. Her kan folk hylde "Danmarks glemte landshold", nemlig de danske soldater fra krige og udstationeringer i Irak, Afghanistan og Kosovo.
 Men ifølge foreningen Aktive Modstandsfolk har en forsvarskrig på dansk jord 1940-45 intet at gøre med senere krige i fremmede lande.
 - Jeg synes ikke, de skal bruge 4. maj til det. Det er modstandsfolkenes aften, siger Frede Klitgård, formand for Aktive Modstandsfolk.
 Tidligere på året modsatte foreningen sig et forsøg på at gøre 4. maj til en særlig soldatens flagdag. Foreningen konstaterede i en udtalelse, at "frihedskampen mod den tyske besættelse og dens medløbere" på dansk jord ikke har noget til fælles med "Danmarks deltagelse i krig og besættelse i fremmede lande".
 Aftenens arrangement på Rådhuspladsen starter klokken 18, og der serveres gratis pølser med brød, mens Lis og Per underholder med dansk-top hits. Det er Foreningen Støtte til Soldater og Pårørende, som står bag. Målet er at lave en fond til fordel for soldater, der er kommet til skade, såvel som til pårørende til dræbte danske soldater.
 Tyskland kapitulerede 4. maj 1945 om aftenen, men officielt højtideligholdes befrielsen af Danmark også 5. maj.
 Mindehøjtideligheder løber af stabelen mange steder i Danmark, blandt andet i Ryvangen i København hvor henrettede modstandsfolk ligger begravet.
 Anden Verdenskrig kostede omkring 3000 danskere livet, heri ikke indregnet de danske SS-frivillige som kæmpede på Østfronten for Adolf Hitler.
