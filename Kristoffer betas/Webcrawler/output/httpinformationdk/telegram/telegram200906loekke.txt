Løkke stoppede tjek af vagtlægeordning



 Statsminister Lars Løkke Rasmussen (V) havde som sundhedsminister i 2007 held til at stoppe en undersøgelse af vagtlægesystemet, som i dag er stærkt kritiseret. Men den venlige henvendelse fra ministeren til læger og regioner var udelukkende for at undgå dobbeltarbejde, forklarer hans efterfølger Jakob Axel Nielsen (K).
 En større analyse af de praktiserende lægers arbejde kunne erstatte det tjek, som lægerne og regionerne satte i gang i 2006. Den nuværende sundhedsminister er imidlertid ikke klar over, om vagtlægeordningen rent faktisk er med i den mere omfattende kommissionsrapport, som blev afleveret i november 2008.
 - Jeg har ikke læst den fra ende til anden, siger Jakob Axel Nielsen til Ritzau.
 Men intet har forhindret, at vagtlægeordningen blev undersøgt af kommissionen, understreger han. 
 Ministeren forsvarer sin forgænger mod lægernes og regionernes beskyldninger om, at deres arbejde blev bremset.
 - Han har sendt en venlig anmodning om, at man ikke foretog et servicetjek i overenskomstregi, fordi de samme parter skulle mødes til et stort praksis-kommissionsarbejde, hvor man kunne diskutere det. Der var ingen grund til at have parallelle organisationer. Men han har ikke stoppet det. For han kan ikke blande sig i overenskomsten, siger Jakob Axel Nielsen.
 Både i Praktiserende Lægers Organisation, PLO, og i Danske Regioner er det opfattelsen, at Løkke stoppede deres undersøgelse, skriver Berlingske.dk
 En forundersøgelse fra regioner og læger lå klar i maj 2007. Den var ment som idékatalog for en planlagt omfattende undersøgelse, som skulle have været færdig inden udgangen af samme år, men et brev fra sundhedsministeren stoppede det.
