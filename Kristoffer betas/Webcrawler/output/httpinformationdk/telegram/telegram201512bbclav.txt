BBC laver Breaking News på dansk folkeafstemning
Tysk avis skriver, at Danmark med et nej ved folkeafstemningen bevæger sig mod et "Ungarn light".


 Britiske BBC har torsdag aften den danske afstemning om EU-forbeholdene som "breaking news" på sin hjemmeside BBC.com.
BBC konstaterer, at valgstedsmålinger viser omkring 53 procent nej-sigere og 47 procent ja-sigere.
Det konstateres videre, at Storbritannien og Irland i modsætning til Danmark har såkaldte tilvalgsmuligheder i EU-retslig sammenhæng.
Der har i Europa kun været beskeden interesse for den danske folkeafstemning, fordi spørgsmålet om det danske retsforbehold har været anset for ubetydeligt i forhold til flygtningeproblematikken og terror i Europa.
Det har betydet, at langt de fleste store europæiske medier har forbigået at omtale den danske folkeafstemning.
Men der er trods alt en vis interesse i Storbritannien inden den forestående britiske folkeafstemning om helt at forlade EU.
De store globale nyhedsbureauer som AFP og Reuters lod også "breaking news"-lamperne blinke, da resultatet af torsdagens resultat stod klart.
Det tilsyneladende danske nej ventes at blive tolket som et godt tegn af EU-modstandere i det konservative parti og det højrepopulistiske Ukip, inden Storbritannien formentlig næste sommer skal stemme.
Premierminister David Cameron siger, at han vil anbefale et ja til fortsat medlemskab, hvis det lykkedes at få ændret en række EU-regler, blandt andet at østeuropæiske EU-borgere får begrænset retten til sociale ydelser i Storbritannien.
Flere tyske aviser har optaktet den danske folkeafstemning, og i Frankfurter Rundshau hedder det med udsigt til et dansk nej, at Danmark bevæger sig mod at blive et "Ungarn light".
