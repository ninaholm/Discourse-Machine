Wammen: Folkeafstemning er længere væk
De danske euro-forbehold bliver respekteret i finanspagt - og dermed er en folkeafstemning længere væk.


 En dansk folkeafstemning om den kommende europæiske finanspagt er rykket længere væk.
Det sker efter nye udmeldinger fra EU-Kommisionens formand José Manuel Barroso om, at det danske euroforbehold vil blive respekteret og pagten dermed ikke vil kræve en grundlovsændring på grund af afgivelse af suverænitet.
- Det er alt for tidligt at afgøre, om der bliver brug for en folkeafstemning eller ej. Men der er ikke noget, der tyder på, at Danmark vil blive bedt om at afgive suverænitet ud fra de meldinger fra Barroso, siger europaminister Nicolai Wammen (S).
Med andre ord er en mulig dansk folkeafstemning om finanspagten ifølge Wammen rykket længere væk.
- Grundloven er meget klar. Hvis der er suverænitetsafgivelse, betyder det, at der skal være en folkeafstemning. Hvis der ikke er tale om suverænitetsafgivelse, så er det en beslutning folketinget selv kan træffe, siger han.
- Vi skal selvfølgelig kende den endelige tekst, før vi endeligt kan afgøre, hvorvidt der vil være tale om suverænitetsafgivelse eller ej. Men de meldinger, der er kommet fra Barroso og Van Rompuy, tyder på, at det ikke bliver tilfældet, siger han.
EU-Kommissionens formand José Manuel Barroso siger til Morgenavisen Jyllands-Posten, at "hvis Danmark ønsker det, kan I sandsynligvis få indskrevet en helt specifik henvisning til Danmarks særlige situation i den nye traktat".
Og ifølge Nicolai Wammen står det allerede i udkastet til finanspagten, at man respekterer de danske forbehold.
