Socialdemokrater i strid om retsforbehold



 Danmark skal deltage fuldt og helt i EU's fælles retspolitik og ikke insistere på at kunne føre en særligt stram udlændingepolitik.
 Sådan lyder budskabet fra det socialdemokratiske bagland, der dermed går op imod S-formand Helle Thorning-Schmidts linje. S-ledelsen støtter nemlig regeringens plan om at vente til et særligt dansk forbehold for udlændingepolitikken er skrevet ind i den nye Lissabon-traktat. Men en stor gruppe socialdemokratiske kommuneformænd bakker i stedet op om SF's og De Radikales krav om en hurtig folkeafstemning om det danske retsforbehold.
 - Jeg er uenig med min hovedbestyrelse. Jeg mener, vi skal gøre klart bord, og vi skal melde ud, at vi ønsker en fælles europæisk politik, siger Niels Holck, der er socialdemokratisk formand i Aabenraa Kommune.
 I en rundspørge blandt Socialdemokraternes kommunale formænd, som Ritzau har foretaget, bakkes han massivt op.
 47 ud af 54 kommuneformænd, der deltager i undersøgelsen, er mest enige med De Radikale og SF, hvilket svarer til 87 procent. Blot to er mest enige med regeringen, der sammen med Socialdemokraterne vil vente til Lissabon-traktaten er på plads for at kunne bevare den stramme danske udlændingepolitik.
 Én enkelt socialdemokrat er mest enig med Dansk Folkeparti og ønsker slet ikke retsforbeholdet fjernet. 
