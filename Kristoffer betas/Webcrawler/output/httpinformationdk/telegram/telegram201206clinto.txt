Clinton: Romney vil være en katastrofe
USA's tidligere præsident Bill Clinton frygter konsekvenserne af sejr til republikaneren Mitt Romney.


 Den tidligere amerikanske præsident Bill Clinton mener, at det vil være "katastrofalt" for USA og verden, hvis republikaneren Mitt Romney vinder efterårets præsidentvalg.
Clinton, der fortsat nyder stor popularitet i USA, deltog mandag i en pengeindsamling for præsident Barack Obama i New York.
I sidste uge roste Clinton ellers Mitt Romneys karriere som forretningsmand, og de bemærkninger har Romneys valgstab omgående gjort brug af, men mandag var der absolut ingen tvivl om, at Clinton støtter et genvalg af Barack Obama.
- Alternativet vil efter min mening være katastrofalt for USA og for verden, advarer Clinton.
Clinton, flankeret af Barack Obama, talte til omkring 50 velhavende Obama-tilhængere, der alle havde betalt 40.000 dollar for at deltage i mødet, der fandt sted i milliardæren Marc Lasrys hjem på Manhattan.
I 2008 kæmpede Bill Clinton mod Obama, da hustruen Hillary Clinton forsøgte at blive nomineret som Demokraternes præsidentkandidat. Men nu er Bill Clinton og Obama på samme hold.
- Han har fået det bedste ud af en meget udfordrende situation. Han fortjener at blive genvalgt, siger Clinton.
Republikanerne i Kongressen og Romney har ifølge Bill Clinton "adopteret Europas økonomiske politik med budgetnedskæringer og arbejdsløshed". Bill Clinton mener, at økonomien bliver den afgørende faktor i slaget om Det Hvide Hus.
Mandagens arrangementer indbragte cirka 3,6 millioner dollar til Barack Obamas valgkampagne.
Efter receptionen på Manhattan fortsatte Obama og Clinton til det fashionable hotel Waldorf-Astoria, hvor kuvertprisen for de omkring 500 Obama-tilhængere begyndte ved 2500 dollar.
