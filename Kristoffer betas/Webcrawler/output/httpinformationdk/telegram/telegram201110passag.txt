Passagererne bliver prøvekaniner for IC4
IC4-togene bliver sendt på skinnerne tidligere end planlagt, og det vil gå ud over passagererne, siger DSB.


 De skandaleramte IC4-tog kommer ud at køre tidligere og mere end planlagt - og det vil gå ud over passagererne. Sådan lyder det fra DSB, efter at en ny rapport fastslår, at det er umuligt at droppe kontrakten med AnsaldoBreda om IC4-togene.
- Vi skal have togene mere og tidligere ud at køre med kunder for ad den vej hurtigst muligt at fange problemerne og få dem rettet, og det vil beklageligvis have nogle gener for kunderne, siger koncerndirektør Frank Olesen fra DSB.
- Til gengæld vil IC4-togene på den måde hurtigere blive fejlrettet - til stor glæde for de danske togpassagerer, siger han.
Rapporten fastslår, at IC4-togene er et billigt tog, men at det vil koste flere penge at få dem til at virke, især fordi koblingerne på togene ifølge rapporten er for komplekse.
Forsinkelserne og arbejdet med IC4-togene får også en masse andre negative effekter for de danske togpendlere.
- Jeg skal være den første til at beklage, at DSB som følge af IC4-forsinkelsen ikke har kunnet leve op til de lovede materielforbedringer på en række regionalstrækninger i Danmark, siger Frank Olesen.
DSB og Transportministeriet arbejder lige nu på en række løsninger for pendlerne, blandt andet at forlænge lejemålet af de dobbeltdækkertog, som lige nu bliver brugt som regionaltog. Desuden vil IC3-tog fortsætte på landsdelstrafikken.
- Vi er nødt til at beholde IC3 lidt længere i landsdelstrafikken, men sætter løbende IC4 ind her, efterhånden som vi har flere IC4-togsæt til rådighed. Det vil over tid frigøre IC3 til regionalstrækningerne, så vi kan leve op til vores løfter, siger han.
