Tidligere patienter hos hjerneskadet psykiater får hjælp
Patienter, der har været i behandling hos hjerneskadet psykiater, får tilbudt støtte fra Region Midtjylland.


  Ingen skal føle sig utrygge eller usikre.
Det er beskeden fra Region Midtjylland, der nu tilbyder hjælp til tidligere patienter hos en privatpraktiserende psykiater i Vestjylland, der er frakendt autorisation.
- Der er for længst sagt stop for yderligere henvisninger til lægen.
- Men vi vil være helt sikre på, at alle tidligere patienter er opmærksomme på, at de til hver en tid kan kontakte deres praktiserende læge, hvis de er utrygge over situationen, siger Christian Boel, konstitueret koncerndirektør i Region Midtjylland, i en pressemeddelelse.
- Derfor skriver vi nu snarest til de berørte borgere. Det er de borgere, der har været i behandling hos lægen, efter at han har pådraget sig en hjerneskade, der har betydet, at han ikke længere kan praktisere som psykiater, siger direktøren.
Udsendelsen 21 Søndag på DR1 satte fornyet fokus på sagen, hvor den vestjyske psykiater i 2013 blev frataget sin autorisation.
DR Nyheder har fået aktindsigt i en række dokumenter, der viser, at Sundhedsstyrelsen gennem årene fik langt flere alvorlige advarsler om psykiaterens behandlinger, end det tidligere har været fremme.
Alligevel gik der ifølge DR Nyheder ni år fra den første advarsel, og indtil Sundhedsstyrelsen tog autorisationen fra psykiateren i 2012.
Region Midtjylland orienterede 25. oktober 2012 de praktiserende læger i regionen om, at psykiateren havde fået indskrænket sin ret til at udskrive centralstimulerende lægemidler.
 Og den 13. maj 2013 blev de praktiserende læger orienteret om, at Sundhedsstyrelsen havde frataget ham autorisationen til at praktisere.
Sundhedsstyrelsen har ikke ønsket at kommentere sagen over for DR Nyheder.
Men af en skriftlig kommentar fra Anne-Maria Vangsted, direktør med særligt ansvar for tilsyn, fremgår det, at psykiateren stadig kun midlertidigt er frataget sin autorisation for to år - det vil sige indtil 8. maj 2015.
Skal autorisationen fratages permanent, skal det ske ved en domstol.
