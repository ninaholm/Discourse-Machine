Friluftsfolk kræver bedre adgang til natur



 Med lovændringer og frivillige aftaler vil Friluftsrådet sikre folk udvidet adgang til skove, marker og andre privatejede naturområder.
 Med en ny handlingsplan vil Friluftsrådet blandt andet have en fast, lovsikret adgang til naturgenoprettede områder såsom skove, som private har fået offentlige støttepenge til. 
 - Hvis vi skal sikre befolkningens opbakning til og forståelse for, at der også i fremtiden afsættes miljømilliarder, er det vigtigt, at befolkningen får mulighed for at opleve naturen og se den forskel, indsatsen gør, siger Friluftsrådets formand, Lars Mortensen.
 Friluftsrådet er en paraplyorganisationen for omkring 90 foreninger, herunder spejdere, fiskere, fuglekiggere og idrætsfolk. Rådet afholdt sin generalforsamling i dag.
 I forvejen har Friluftsrådet plæderet for, at folk skal have ret til at færdes langs markskel og til at opholde sig i private skove, ikke kun i de lyse timer, men også i en tid før solopgang og efter solnedgang. I private skove bør folk ifølge rådet også have ret til at færdes kortvarigt uden for veje og stier, som de ellers i dag henviste til at følge.
 Alt sammen noget, som der ikke politisk flertal for lige nu. De private lodsejere stritter også imod, omend lodsejerne er åbne over for frivillige aftaler, beretter Lars Mortensen.
 Friluftsrådet vil også arbejde for at ryttere kan færdes flere steder på hesteryg, ligesom rådet vil have gjort en indsats mod ulovlig skiltning, der får folk til at holde sig væk fra steder, hvor de ellers har lov at færdes. 
