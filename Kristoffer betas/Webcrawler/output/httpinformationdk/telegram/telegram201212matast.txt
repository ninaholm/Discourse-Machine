Matas taber slag: stopper bonusmedicin
Reklamer for lægemidler må ikke give folk et "unødvendigt merforbrug". Matas-kæden retter ind i håndkøbs-sag.


 Matas stopper med øjeblikkelig virkning uddelingen af bonuspoint til de kunder, der køber hovedpinepiller, næsespray og andre håndkøbslægemidler i kædens butikker. Det skriver Politiken.
At lokke kunderne med bonusordninger på lægemidler er i direkte strid med reklamebekendtgørelsen, mener Sundhedsstyrelsen, der har pålagt Matas at stoppe pointuddelingen.
- Vi har simpelthen fejlfortolket reglerne, vi troede, at det var i orden at tilbyde kunderne en præmie, men det er Sundhedsstyrelsen ikke enig i. Derfor har vi nu rettet ind, siger Matas' informations- og miljøchef, Henrik Engberg Johannsen, til Politiken.
I farvestrålende reklamer på Matas' hjemmeside har kæden siden slutningen af 2010 tilbudt kunderne bonuspoint for hvert eneste køb af lægemidler.
Via Club Matas kunne kunderne omsætte de optjente point i "eksklusive arrangementer, spændende konkurrencer og en pointshop med lækre præmier".
Problemet for Matas var bare, at reklamer for lægemidler slet ikke må indeholde tilbud om præmier eller gaver, der kan være med til at give kunderne et "unødvendigt merforbrug" af lægemidler, fastslår Sundhedsstyrelsen i sin afgørelse.
Henrik Engberg Johannsen, Informationschef hos Matas siger, at forbrugerne gerne må få rabat på rygeafvænningsprodukter og andre håndkøbslægemidler, der således ofte fås på tilbud i detailhandlen og på apoteket.
- Derfor vurderede vi, at det også må være tilladt at give forbrugerne bonuspoint ved køb af håndkøbslægemidler. Det er Sundhedsstyrelsen imidlertid ikke enige i, hvorfor vi har rettet ind, siger han til Ritzau.
Til gengæld overvejer Matas at klage over Sundhedsstyrelsens afgørelse om, at kæden skal afskaffe pointsystemet på produkter som kondomer, blodtryksmålere og øretermometre.
Matas-kæden kæmper indædt for at slå hul i det danske pillemonopol, der giver landets apoteker eneret til at sælge receptpligtige lægemidler.
