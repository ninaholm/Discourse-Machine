Hjernen bag 11. september kommer for retten
Nu starter retsopgøret mod manden, som planlagde flyangrebene, der kostede næsten 3000 mennesker livet i USA.


 Den selverklærede arkitekt bag terrorangrebene den 11. september 2001 - Khalid Sheikh Mohammed - stilles lørdag for retten ved en særlig amerikansk militærdomstol i Guantanamo.
Det samme gælder fire af hans formodede medsammensvorne, der også sidder fængslet i USA's omstridte fangelejr i Cuba.
De vil blive formelt tiltalt for at planlægge kapringerne af de fire passagerfly, som ramte World Trade Center i New York, Pentagon nær Washington og en mark i Pennsylvania.
Det kostede i alt 2976 mennesker livet, og mændene risikerer alle dødsstraf, hvis de kendes skyldige i udåden, som efterfølgende fik amerikanerne til at gå ind i Afghanistan.
Khalid Sheikh Mohammed blev anholdt tilbage i 2003. De seneste mange år har et politisk og juridisk slagsmål udspillet sig om, hvordan man skal retsforfølge ham og de øvrige terrormistænkte.
Sagerne var en overgang stillet i bero, mens præsident Barack Obama overvejede, om de kunne flyttes til civile domstole.
Men præsidenten måtte opgive sin plan om rettergang på Manhattan i New York - tæt på byggetomten, hvor World Trade Center engang stod - og meddelte, at de anklagede i stedet bliver stillet for en militærdomstol i Guantanamo.
60 journalister har fået lovet at overvære retsprocessen på den amerikanske flådebase i Guantanamo, der ligger i den sydlige del af Cuba.
Pentagon har desuden åbnet fire militære baser på det amerikanske fastland for personer, som mistede familiemedlemmer i terrorangrebene, så de kan overvære retssagen på en storskærm.
