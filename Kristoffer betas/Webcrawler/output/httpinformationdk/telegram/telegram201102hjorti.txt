Hjort indbyder Christiania til forhandlinger
Finansministeren inviterer nu christianitterne til at finde en forhandlings-løsning på fristadens fremtid.


 Finansminister Claus Hjort Frederiksen (V) inviterer nu christianitterne til forhandlinger, så der én gang for alle kan komme en løsning på Christianias fremtid.
- Vi sender et brev til Christiania snarest og indbyder dem til forhandlinger, så der kan falde en løsning, siger Claus Hjort Frederiksen.
 Fredag drøftede han sagen med de politiske partier bag Christianialoven - der består af alle partier undtagen Enhedslisten og SF.
Udspillet fra finansministeren er stadig, at christianitterne enten må takke ja til en gammel aftale fra 2007 eller købe deres bygninger, efter at Højesteret i fredags fastslog, at staten har brugsretten til Christiania.
Det oprindelige udspil fra 2007 havde til formål at lovliggøre Christiania. Aftalen indebar blandt andet, at statens bygninger skulle omdannes til en almen boligorganisation, hvor alle kunne få adgang til lejlighederne.
I 2008 sagde christianitterne dog nej til at udmønte aftalen. Om de skifter mening eller ej afgøres først, når Christiania kommer frem til en beslutning.
- Det er op til Christiania nu at beslutte, hvad de vil. Slutspillet for fristadens fremtid nærmer sig, for denne sag må ikke trække i langdrag, siger Claus Hjort Frederiksen.
Socialdemokraterne bifalder, at finansministeren ønsker at gennemføre en løsning så hurtigt som muligt.
- Vi håber, at det bliver en hurtig proces, men løsningen skal ske så vidt muligt findes i samarbejde med christianitterne, siger Christiania-ordfører Christine Antorini.
Hvis christianitterne ikke går med til tilbuddet om en kollektiv aftale, så vil finansministeren skifte strategi.
- Så må vi gå frem bygning for bygning og spørge de enkelte lejere, om de vil købe deres hus, siger Claus Hjort Frederiksen.
