Industriansatte til chefer: Uddan os og tjen penge
De ansatte savner mere efteruddannelse. Det vil gøre virksomhederne langt bedre, lyder det.


 Hvis arbejdsgiverne sendte smeden, industriteknikeren eller -svejseren på efteruddannelse, ville virksomhederne producere mere og dermed tjene flere penge.
Sådan svarer 62 procent af 969 adspurgte tillidsrepræsentanter på danske industrivirksomheder i en ny undersøgelse lavet af Dansk Metal, skriver Avisen.dk.
Resultatet står i skærende kontrast til det forhold, at efteruddannelse inden for industrien er styrtdykket.
- Det er et stort problem. Vi er på vej i den forkerte retning. De ansatte mangler de kompetencer, der skal til for at betjene maskinerne.
- Konsekvensen er kort sagt, at vi ikke får hevet produktivitetsgevinsterne i land, siger cheføkonom Allan Lyngsø Madsen, Dansk Metal, til Avisen.dk.
I 2012 var omfanget af industrirettede AMU-kurser faldet 40 procent i forhold til i år 2000. I andre brancher er brugen af efteruddannelse stort set den samme. Det er altså særligt industrien, der har et problem, påpeger Dansk Metal.
- Arbejdsgiverne skal erkende, at uddannelse er en investering. Det kan godt være, at det koster penge her og nu, men de penge kommer ind på den lange bane, siger Allan Lyngsø Madsen.
I foråret 2014 skal der forhandles en ny overenskomst på industriens område. Efteruddannelse er en af de konkrete krav, som ligger på bordet.
 Af samme grund afslår DI, der repræsenterer arbejdsgiverne i forhandlingerne, at kommentere kritikken fra Dansk Metal, oplyser DI's pressechef, Per Geckler Møller.
Professor Peter Birch Sørensen, der er formand for Produktivitetskommissionen, påpeger, at færre ansatte i industrien kan forklare en del af faldet i brugen af efteruddannelse.
- 40 procent lyder som et stort fald. Det er klart, at hvis det afspejler en større nedgang i efteruddannelsesaktiviteterne, end beskæftigelsen er faldet, så kan det give problemer, siger Peter Birch Sørensen.
