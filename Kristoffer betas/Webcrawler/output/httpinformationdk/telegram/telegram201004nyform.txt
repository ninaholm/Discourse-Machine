Ny formand for Lægeforeningen
Lægeforeningens nyvalgte formand Mads Koch Hansen har kampen mod regeringens automatiske behandlingsgaranti til alle som en af sine mærkesager.


 Lægeforeningens nye formand hedder Mads Koch Hansen. Han blev valgt på foreningens repræsentantskabsmøde i Kolding lørdag efter et kampvalg med fem modkandidater.

Den 41-årige Mads Koch Hansen er speciallæge i anæstesi og ledende overlæge på anæstesiafdelingen i Horsens. Han har lang erfaring med fagpolitik og er aktivt engageret i bestræbelserne på at sikre unge læger så god uddannelse til speciallæge som muligt. 

Mads Koch Hansen gik til valg på sikre en udadvendt Lægeforening i den offentlige debat. Desuden er hans mærkesager større sammenhæng i sundhedsvæsnet og indførelsen af en ny behandlingsgaranti, der sikrer, at de mest syge behandles først. På det område er han altså på linje med Danske Regioner - men ikke med regeringen.

Han afløser på formandsposten praktiserende læge Yves Sales, der lod sig konstituere midlertidigt, da den tidligere lægeformand Jens Winther Jensen blev sundhedsfaglig direktør i Region Nordjylland.
