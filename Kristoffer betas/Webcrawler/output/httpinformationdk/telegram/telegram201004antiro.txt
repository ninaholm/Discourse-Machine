Anti-royal demo stoppet før Amalienborg
Københavns Politi stoppede en gruppe på ti anti-royale demonstranter, der ville have adgang til Amalienborg Slotsplads.


 Alle danskere var velkomne, da dronning Margrethe fredag trådte frem på balkonen på Amalienborg Slotsplads for at lade sig hylde på sin 70-års fødselsdag.
Alle undtagen ti.
De ti ville demonstrere mod kongehuset, og havde til lejligheden medbragt et banner med teksten "Vi vil hellere stemme på dig".
Men da demonstrationen fra Den Republikanske Grundlovsbevægelse" forsøgte at blande sig med den tusindtallige skare af flagende gratulanter på slotspladsen, trådte ordensmagten i karakter og satte en stopper for den anti-royale fremmarch.
Ifølge Ritzaus udsendte blev demonstrationen imødegået af en enkelt betjent, der venligt bad deltagerne om at holde sig væk.
Demonstranterne fik dog lov til at tage opstilling i Amaliehaven, et par hushjørner fra majestætens åsyn.
Københavns Politidirektør, Johan Reimann, havde på forhånd forbudt grundlovsbevægelsen at lufte deres anti-royale synspunkter for øjnene af regentparret på dronningens fødselsdag.
Det skete med henvisning til, at demonstrationen ifølge politiet kunne forstyrre "den offentlige orden", fordi demonstranternes tilstedeværelse kunne føre til konflikter med de glade gratulanter.
Desuden mente politidirektøren, at de ti demonstranters tilstedeværelse ville kunne skabe så omfattende trafikgener omkring slotspladsen, at det også kunne begrunde et forbud mod demonstrationen.
Den afgørelse fik dog republikanerne til at klage til Rigspolitiet, der imidlertid nåede frem til samme resultat som politidirektøren.
