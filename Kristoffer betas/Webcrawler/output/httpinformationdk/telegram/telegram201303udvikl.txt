Udviklingsminister: Briks-lande udgør stor udfordring
Udviklingsminister Friis Bach: Briks-landene må i stigende grad påtage sig et globalt medansvar.


  Udviklingsminister Christian Friis Bach (R) siger, at de store dynamiske udviklingslandes møde i Sydafrika er en alarmklokke, der må minde Vesten om en ny udvikling, der kræver handling på mange områder.
- Verden er ved at vende på hovedet, og udviklingslandene spiller en stadig større rolle i den globale økonomi. Det er positivt. Men det gør det også afgørende nødvendigt, at vi så tilpasser de centrale globale institutioner til den nye virkelighed, siger udviklingsministeren.
Friis Bach understreger, at Briks-landene i stigende grad må påtage sig et globalt medansvar.
- Dels skal vi sikre, at de nye aktører får den rette medindflydelse - og dermed fortsætte ad det reformspor, som vi allerede tog hul på i 2010, siger han og tilføjer:
 - Og ligeså vigtigt skal vi insistere på, at de nye globale aktører i takt med deres stigende indflydelse også påtager sig et øget globalt medansvar. Hvis ikke vi udviser rettidig omhu, risikerer vi at svække både institutionerne og det internationale sammenhold.
Brasilien, Rusland, Indien, Kina og Sydafrika - tilsammen Briks-landene - meddelte tirsdag, at de er blevet enige om at starte et alternativ til Verdensbanken, der blandt andet hjælper med lån til udviklingslande.
Der kommer dog til at gå flere år, før den nye institution er stablet på benene.
Oprettelsen af banken skal ses som en direkte kritik af den måde, de vestlige lande driver Verdensbanken på.
Briks-landenes alternative udviklingsbank skal efter planen fokusere mest på at finansiere infrastruktur.
Det er første gang siden det første Briks-topmøde for fire år siden, at gruppen har taget konkrete skridt frem mod oprettelsen af en så stor international finansinstitution.
