Harry Potters mor får pris i Danmark



 Historierne om drengen Harry Potter, der er i lære som troldmand, har fascineret verden over. Og i Odense mener folkene bag en nyindstiftet pris, at bøgerne har så mange ligheder med H.C. Andersens forfatterskab, at den fortjener en pris.
 Derfor bliver kvinden bag de syv Harry Potter-bøger, forfatteren J.K. Rowling, den første modtager af den nye pris, HCA Litteraturprisen, der gives en gang om året til en forfatter, hvis værker direkte eller indirekte kan sammenlignes med H.C. Andersens forfatterskab.
 Prisen uddeles i oktober næste år i Odense og bag den står HCAdvisory Board, der blandt andre tæller Odenses borgmester, Jan Boye (K) og den dansk-brasilianske forretningsmand, Jens Olesen, der er generalkonsul i Saõ Paulo og H.C. Andersen-ambassadør.
 Det bliver J.K. Rowlings første besøg i Danmark, og Odense bliver det eneste sted, hun besøger.
 - Jeg glæder mig meget over, at odenseanske Harry Potter fans får lejlighed til at møde J.K. Rowling og over, at vi kan være vært for et arrangement med en af verdens mest berømte forfattere, siger Jan Boye i en udtalelse.
 Odense har et helt særligt forhold til Harry Potter-bøgerne, da kommunen i en årrække har afholdt den meget populære Harry Potter-festival, hvor byens børn blandt andet kan lege, at de er elever på troldmandsskolen Hogwarts for en aften. 
