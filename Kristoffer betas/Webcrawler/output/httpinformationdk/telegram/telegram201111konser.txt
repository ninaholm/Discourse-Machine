Konservativ leder støtter græsk regering
Konservativ leder bakker græsk overgangsregering op, men vil ikke forpligte sig med underskrift som EU kræver.


 Antonis Samaras, der er leder for Grækenlands konservative parti, fortæller parlamentet, at han vil støtte den nye overgangsregering, så Grækenland undgår en statsbankerot.
Men han nægter fortsat at skrive under på en erklæring, hvor han forpligter sig til at følge den gældsplan, som er aftalt med EU og Den Internationale Valutafond (IMF).
Det er EU, som kræver, at de politiske ledere forpligter sig med deres underskrift.
Men Samaras mener, at hans stemme på overgangsregeringen må være tilstrækkeligt.
- Er der en større forpligtelse end at give et tillidsvotum til regeringen, der er dannet til dette formål, siger han.
Han gentager også sit tidligere krav om, at der skal være parlamentsvalg i februar. Han mener, det er nødvendigt for at forhindre social uro.
Samaras og den hidtidige socialistiske premierminister, George Papandreou, enedes i sidste uge om at støtte den tidligere vicepræsident i Den Europæiske Centralbank, Lucas Papademos, som leder af en overgangsregering.
EU og IMF har stillet skrappe krav til den nye regering om store offentlige nedskæringer, højere skatter og en mere effektiv administration.
Alternativet er en statsbankerot, der kan resultere i, at Grækenland må forlade euro-samarbejdet.
