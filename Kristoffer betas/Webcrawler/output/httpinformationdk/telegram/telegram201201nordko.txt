Nordkorea udødeliggør Den Kære Leder
Kim Jong-il kommer til at hvile permanent ved siden af sin far, Kim Il-sung, i et palads i Nordkorea.


 Nordkorea har fået et ny helligdag. Fremover vil den 16. februar være "Den Skinnende Stjernes Dag", erklærer det nordkoreanske styre.
Dagen er Kim Jong-ils fødselsdag og vil fremover være en hyldestdag for den afdøde leder.
Den lukkede stat meddeler samtidig, at Kim Jong-il fremover skal hvile i et mausoleum i Kumsusan-paladset.
Det er samme sted at hans fars, Kim Il-sungs, balsamerede lig har ligget i en glaskiste siden hans død i 1994.
- Den store leder Kim Jong-il vil blive bevaret, så han ser ud som han gjorde i live, skriver det statslige nyhedsbureau KCNA.
Der vil endvidere blive bygget mindesmærker i form af tårne over hele Nordkorea for at hylde den afdøde leder.
KCNA skriver, at Nordkoreas kommunistparti endvidere har besluttet at rejse en bronzestatue af "den evige leder", som partiet betegner Kim Jong-il.
I forvejen skuer faren, Kim Il-sung, ud over landet fra de gigantiske portrætter og statuer af ham, som der er rejst i hver eneste afkrog af Nordkorea.
Der menes at være over 3000 såkaldte "evigt liv-tårne", som hylder Kim Il-sungs guddommelige status.
Kim Jong-il døde af hjertestop den 17. december i en alder af 69 år. Han har stået i spidsen for det lukkede og fattige land i 17 år.
De to afdøde ledere har været genstand for en massiv persondyrkelse og har nærmest haft gudestatus i Nordkorea.
Kim Jong-ils yngste søn, Kim Jong-un, har overtaget ledelsen i landet efter "Den kære Leder" døde i sidste måned.
