Pensionister fortsætter med at spare op til pension
De 65-årige sparer mest op til pension. Det skyldes, at en stor del stadig arbejder og får pensionsbidrag.


 Danskerne har i den grad fået for vane at betale ind til pensionen.
Selv når de kommer op forbi de 65 år og kan få folkepension, så fortsætter mange med at spare op, skriver Fagbladet 3F.
Nye tal viser, at over 47.000 i folkepensionsalderen stadig indbetaler til pensionsordninger. Det er mere end 60 procent flere end syv år tidligere.
Det er dem, der lige har rundet 65, der sparer mest op via arbejdsmarkedspension. Det skyldes, at en stor del stadig arbejder og får pensionsbidrag fra deres arbejdsgiver.
De 69-årige og ældre betaler mest ind på deres private pensioner. Men helt op til 74 år og ældre er der stadig folk, som får sat penge ind på en pensionsordning, som er knyttet til deres arbejde.
Indbetaling til pension giver skattefordele. Men der findes ingen særlige skatteforhold, som gør det specielt attraktivt for pensionister at fortsætte med at spare op.
- Der gælder de samme regler for indbetalinger for eksempelvis 70-årige, som der gør for eksempelvis 60-årige, siger konsulent Mette Nyrup fra brancheorganisationen Forsikring & Pension.

