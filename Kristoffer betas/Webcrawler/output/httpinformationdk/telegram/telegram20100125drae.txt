25 dræbt af bombe i Pakistan



 Mindst 25 tilskuere er dræbt af en selvmordsbombemand ved en volleyballkamp i det nordvestlige Pakistan. Det siger politiet.
 Endnu flere er kvæstet, heraf mange alvorligt.
 - Vi kan bekræfte 25 dræbte. Der er endnu flere sårede, og de er sendt til behandling på hospitaler i private biler, siger Habibullah Khan, der er talsmand for det lokale politi i Baunu-distriktet.
 Bombemanden slog til, netop som tilskuere samledes for at se en lokal volleyballkamp i landsbyen Shah Hasan Khan cirka 30 kilometer syd for den noget større by Lakki Marvat.
 Begge byer ligger i et område, hvor der i den senere tid har været hårde kampe mellem enheder fra den pakistanske hær og militante muslimske oprørere.

