R: Optag DF i regeringen



 De Radikale opfordrer statsminister Lars Løkke Rasmussen (V) til indlemme Dansk Folkeparti i regeringen. Opfordringen kommer, efter at blandt andre justitsminister Brian Mikkelsen (K) har sagt, at der ikke er noget til hindre for, at støttepartiet bliver en del af regeringen. 
 - Det vil betyde, at vi også kan stille de egentlige magthavere til ansvar, så Dansk Folkepartis medlemmer er underlagt ministeransvarsloven, kan kaldes i samråd i Folketingets udvalg eller kan blive mødt af forespørgsseldebatter i folketingssalen. Som det er i dag er det et demokratisk problem, at magthaverne i samfundet ikke kan stilles til ansvar, siger De Radikales gruppeformand, Margrethe Vestager.
 Netop Brian Mikkelsen er kendt for at have et godt samarbejde med Dansk Folkeparti. For mindre end en måned siden fredede støttepartiet Brian Mikkelsen og Justitsministeriet i sagen om politiets milliardunderskud. 
 - Vi er utrolig tilfredse med det samarbejde, vi har med Dansk Folkeparti. For mig er det afgørende politikken og ikke de personer, man samarbejder med. Jeg har det personlig godt med partiet, så jeg har ingen problemer med, at partiet kommer i regering, siger Brian Mikkelsen til TV 2.
 Ifølge Margrethe Vestager er det nye toner fra de Konservative som ellers traditionelt har været det mest DF-skeptiske af de to regeringspartier: 
 - Statsministeren skylder inden det næste valg at fortælle vælgerne, om de kan se frem til en VKO-regering eller ej. For øjeblikket er det jo en skimteleg, hvor Dansk Folkeparti siger, at de gerne vil i regering - og regeringspartierne siger, at intet er til hindre for, at det sker.
