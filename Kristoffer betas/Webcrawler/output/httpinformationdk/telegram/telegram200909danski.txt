Dansk instruktør rykker til Hollywood



 Den danske instruktør Nikolaj Arcel har fået en stor opgave i Hollywood, skriver det amerikanske tidsskrift Variety på sin hjemmeside.
 Arcel bekræfter over for Ritzau, at han skal instruere en spillefilm, bygget over den kendte tegneserie "Deadman".
 - Det er et udviklingsprojekt, hvor vi nu går i gang med at skrive manuskriptet, og det vil formentlig ligge klart om et år, siger Nikolaj Arcel. 
 En af hans samarbejdspartnere bliver den kendte producer og instruktør Guillermo del Toro, der skal producere filmen for selskabet Warner Brothers.
 Men samtidig med "Deadman" arbejder instruktøren på to andre opgaver.
 Først drejer det sig om, hvad han selv beskriver som en dramakomedie om mænd i 30'erne. Her starter optagelserne i løbet af efteråret, mens det til foråret gælder "Caroline Mathilde", den foreløbige titel til beretningen om livlægen Struensee og hans forhold til kong Christian VII.
 Denne film laves af Zentropa som en international co-produktion med et budget på over 50 mio. kr. Optagelserne kommer formentlig til at foregå i Tyskland.
 Den 37-årige Nicolaj Arcel brød igennem med sin første spillefilm, den politiske thriller "Kongekabale". Siden har han blandt andet instrueret fantasyfilmen "De fortabte sjæles ø", og han skrev manuskriptet til "Mænd der hader kvinder" sammen med sin faste makker, Rasmus Heisterberg.   
