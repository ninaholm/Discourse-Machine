Usbekistan konfiskerer 1,5 ton narkotika
FN-eksperter frygter øget narkotikasmugling fra Afghanistan efter 2014. 1,5 ton konfiskeret i Usbekistan.


 Myndighederne i Usbekistan har tilintetgjort over 1,5 ton narkotika - deriblandt knap 200 kilo heroin fra Afghanistan - i forbindelse med kampen mod narkosmuglere i Asien.
Den store mængde narkotika blev brændt i en gammel metalfabrik fra sovjetæraen uden for den usbekiske hovedstad, Tashkent, under overværelse af FN-repræsentanter, diplomater og journalister.
Usbekistan grænser op til det krigshærgede Afghanistan, som er verdens største producent af opium og heroin, og det rummer nogle af de vigtigste smuglerruter for den illegale indsmugling af da farlige stoffer til Vesteuropa og Rusland.
 - Stofferne blev brændt efter, at de først var blevet brugt som bevismateriale mod smuglere, siger Olimjon Turakulov, som er talsmand for Usbekistans Nationale Sikkerhedsservice.
 - Narkotika fra Afghanistan sendes hertil gennem Tadsjikistan og Kirgistan samt direkte fra Afghanistan over floden Amudaria, siger han.
Der er blevet indledt over 8150 straffesager i forbindelse med narkosmugling i Usbekistan i 2012. Omkring 136 udlændinge er mistænkt.
En regional officer i FN's organ til bekæmpelse af narkotikakriminalitet, Asif Majeed, siger, at tilbagetrækningen af amerikanske soldater fra Afghanistan i 2014 kan skabe nye problemer.
- Når det gælder kontrol med narkotika, så vil vi komme til at stå over for meget store udfordringer, understreger han.
Siden 1994 har Usbekistan tilintetgjort 50 ton narkotika i forbindelse med kampen mod narkotikasmugling.
