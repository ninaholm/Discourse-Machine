Obama: Afghanerne må selv skabe fred i deres land
Det bliver hverken nemt eller hurtigt, siger Obama om afghansk fredsproces, som der nu tages fat på i Qatar.


 USA's præsident, Barack Obama, siger ved afslutningen af G8-topmødet i Nordirland, at der kun kan komme fred i Afghanistan, hvis der bliver tale om en fredsproces, som afghanerne selv står i spidsen for.
Hans reaktion kommer, efter amerikanske topembedsmænd tirsdag har bekræftet, at USA torsdag vil tage fat på historiske fredsforhandlinger med Taliban i Doha, nu da den islamistiske oprørsgruppe har bekræftet, at den åbner et kontor i Qatars hovedstad.
Den afghanske regering vil også sende repræsentanter til fredsmødet, efter at Taliban tirsdag i en erklæring meddelte, at man nu vil arbejde for en fredelig og politisk løsning på den 12 år lange krig i landet.
Obama roser sin afghanske kollega, Hamid Karzai, for nu at tage modige skridt i retning mod fred, samtidig med at afghanerne selv overtaget ansvaret for sikkerheden i det krigshærgede land.
Men den amerikanske præsident understreger, at fredsprocessen hverken bliver nem eller hurtig.
G8-topmødets vært, den britiske premierminister David Cameron, erkender også, at det bliver op ad bakke for fredsforhandlingerne, som kommer samtidig med, at den internationale Isaf-styrke i Afghanistan fortsat udsættes for angreb fra Taliban.
- Vi bliver nødt til at modsvare sikkerhedsresponsen i Afghanistan med en politisk proces for at sikre os, at så mange som muligt giver afkald på vold, dropper den væbnede kamp og deltager i den politiske proces, siger Cameron på et pressemøde.
- Det er det rigtige at gøre, men selvfølgelig vil der være alle mulige vanskeligheder, tilføjer han.
Også de amerikanske topembedsmænd, der løftede sløret for de banebrydende forhandlinger, siger, at fredsprocessen kan komme til at tage mange år, og at torsdagens møde kun er det første spæde skridt i en lang række møder.
- Fred er ikke lige inden for rækkevidde, siger en af embedsmændene, der minder om, at der ikke ligefrem hersker tillid mellem Taliban og den afghanske regering.
