FN anklages for at overdrive massakre
Afrikansk minister siger, at FN overdriver antallet af ofre for en blodig massakre begået af ugandiske oprørere i DRCongo i december. FN afviser kritik.


 Justitsministeren i det afrikanske land DRCongo afviser, at flere end 300 mennesker skulle være dræbt i blodige massakrer i flere landsbyer i december. 
Ministeren anklager FN for at overdrive og siger, at kun omkring 25 personer blev dræbt af ugandiske oprørere fra Herrens modstandshær (LRA).
- De 321 ofre, som Human Rights Watch har præsenteret, er klart overdrevet. Når det kommer til ofre i den civile befolkning, er antallet ikke mere end 25, siger justitsminister Lessa Bambi Luzolo.
I søndags rapporterede menneskerettighedsorganisationen Human Rights Watch, at oprørerne dræbte 321 mennesker under den fire dage lange massakre i det nordøstlige DRCongo.
De mange drab blev ifølge organisationen begået i landsbyer i Haut-Uele-provinsen i landets nordøstlige del. 
Trods ministerens udtalelse fastholder FN, at mindst 290 mennesker blev dræbt under massakren. Ifølge FN's mission i DRCongo (MONUC) bortførte rebellerne desuden 150 personer i forbindelse med angrebet på landsbyerne.
Også i slutningen af marts skulle oprørerne have angrebet flere landsbyer i nabolandet Den Centralafrikanske Republik. Ifølge militære kilder blev mindst 26 mennesker dræbt af den berygtede guerilla.
En af de dræbte, en kvinde, blev angiveligt brændt ihjel.
LRA har sit udspring i Uganda, men bevægelsen er i de senere år splittet op i flere grupper, som har søgt tilflugt i jungleområder i nabolandene. Mindst én gruppe holder til i DRCongo.
