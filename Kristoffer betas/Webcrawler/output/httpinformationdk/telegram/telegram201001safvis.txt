S afviser at udskyde sutteflaskeforbud



 Socialdemokraterne truer fødevareminister Eva Kjer Hansen (V) med et mistillidsvotum i sagen om det hormonforstyrrende stof bisphenol A i sutteflasker. 

Partiets forbrugerordfører, Benny Engelbrecht, afviser således et forslag fra fødevareministeren om at afvente yderligere videnskabelige undersøgelser, før der indføres et dansk forbud mod stoffet.

- Jeg kan ganske enkelt ikke stole på, at fødevareministeren ikke bare trækker tiden, når hun via en pressemeddelelse i dag meddeler, at hun vil få de danske myndigheder til at foretage en ny vurdering af stoffet, siger Benny Engelbrecht.

Eva Kjer Hansen har bedt Fødevareinstituttet ved Danmarks Tekniske Universitet inden udgangen af marts vurdere, om nye omfattende dyrestudier kan dokumentere, at bisphenol A i lave doser har skadelig effekt på udvikling af nervesystem eller adfærd. Hvis vurderingen viser, at stoffet i små mængder er farligt i sutteflasker, kan den danne grundlag for indførelse af danske særregler, mener fødevareministeren.	

Fødevareministeren er imidlertid under pres fra et flertal i Folketingets fødevareudvalg, som allerede sidste år i maj krævede, at Danmark går enegang i EU og forbyder det hormonforstyrrende stof, som blandt andet findes i netop sutteflasker. 

Det har Eva Kjer Hansen hidtil afvist med henvisning til, at der ikke er videnskabeligt belæg for at for gå imod EU, som ikke vurderer, at stoffet er sundhedsskadeligt i små mængder.

Et flertal uden om VK-regeringen har foreløbig afvist at slække på kravet om et dansk forbudog givet hende frist til her efter juleferien, hvorefter de truer med et mistillidsvotum.

