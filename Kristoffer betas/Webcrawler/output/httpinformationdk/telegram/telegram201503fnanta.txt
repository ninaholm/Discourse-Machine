FN: Antallet af asylansøgere er det højeste i 22 år
FN opfordrer de vestlige lande til at åbne deres døre op for flere flygtninge.


 Antallet af asylansøgere i Europa var sidste år det højeste siden krigen på Balkan for over 20 år siden.
Det oplyser FN torsdag. Samtidig appellerer organisationen de vestlige lande til at åbne deres døre op for flere flygtninge.
Det er især de blodige konflikter i Syrien og Irak, der får mange mennesker til at søge tryghed i de europæiske lande.
Totalt søgte omkring 866.000 personer om asyl i 2014. Det er en stigning på 45 procent i forhold til året før ifølge FN's Flygtningehøjkommissariat (UNHCR).
Efter udbruddet af krigen i Bosnien og Hercegovina i 1992 var antallet af asylansøgere cirka 900.000.
Denne gang skal årsagen til, at så mange er på flugt, findes i Mellemøsten. Konflikterne i Irak og Syrien har skabt "den værste humanitære krise i vores tid", siger Melissa Fleming, talsperson for UNHCR.
Stridighederne i Syrien er nu inde i sit femte år. Mindst 215.000 personer er blevet dræbt og 11,4 millioner mennesker er drevet på flugt. Af disse er fire millioner flygtet ud af landet.
Sidste år søgte 150.000 syrere om asyl i de industrialiserede lande. Det var 166 procent flere end året før og udgjorde næsten en femtedel af samtlige asylansøgninger, fremgår det af rapporten fra UNHCR.
Volden i Syrien har spredt sig over ind grænsen til nabolandet Irak, hvor den ekstremistiske bevægelse Islamisk Stat har fået irakere i tusindvis til at flygte fra deres hjem.
Irakere stod i 2014 for 68.700 asylansøgninger i de vestlige lande. Det er næsten dobbelt så mange som året før. Personer fra Afghanistan udgjorde den tredjestørste gruppe med cirka 60.000 ansøgninger.
Melissa Fleming fra UNHCR opfordrer de europæiske lande til at udvise samme åbenhed, som de gjorde under borgerkrigene på Balkan.
- Vi har behov for, at landene tager ansvar, siger hun.
Men byrderne er langt fra jævnt fordelt mellem de 44 rige lande, som er nævnt i rapporten.
Fem lande - Tyskland, USA, Tyrkiet, Sverige og Italien - modtog 60 procent af alle ansøgninger. Alene i Tyskland søgte 173.000 personer om asyl.
