Irans topleder er glad for Obama-melding
Irans øverste leder glæder sig over, at Obama afstod fra den konfronterende linje, da han talte om Iran.


 Der er fortsat et vindue åbent for en diplomatisk løsning i striden om Irans atomprogram, fastslog USA's præsident, Barack Obama, tidligere på ugen.
Og det er gode ord at høre fra USA, mener Irans øverste leder, ayatollah Ali Khamenei.
Han glæder sig over, at Obama har nedtonet snakken om militære operationer mod Iran på grund af landets omstridte atomprogram.
- Vi hørte for to dage siden, at den amerikanske præsident sagde, at de ikke overvejer en krig mod Iran. Disse ord er gode ord og en vej ud af forvirringen, siger Khamenei ifølge det iranske nyhedsbureau Irna.
Det er sjældent, at Irans øverste leder roser en amerikansk præsident. Men Khamenei var imidlertid også skeptisk over for, at Obama talte om at "bringe det iranske folk i knæ gennem sanktioner".
- Denne del af hans udtalelser viser, at forvirringen fortsætter, siger Khamenei.
Tidligere på ugen sagde Obama efter et møde med den israelske premierminister, Benjamin Netanyahu, at der fortsat er et "mulighedens vindue" til at løse striden om Irans atomprogram med diplomatiske midler.
Præsidenten tilføjede, at det er i alles interesse, hvis striden kan løses på fredelig vis.
