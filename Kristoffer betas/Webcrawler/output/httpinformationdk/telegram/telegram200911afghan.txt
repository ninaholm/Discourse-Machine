Afghanistan vil bekæmpe korruption



 Afghanistan har etableret en enhed til at bekæmpe korruption blandt højtstående embedsmænd. Det oplyser landets indenrigsministerium mandag efter omfattende kritik og krav til regeringen fra USA om at gøre mere.
 - Præsident Hamid Karzai, der er genvalgt for yderligere fem år, vier sine kommende fem år til at bekæmpe korruption, sagde indenrigsminister Hanif Atmar.
 Opmærksomheden har været rettet mod legitimiteten af Karzais nye regering efter et valg, der var skæmmet af svindel, og mod USA's præsident Barack Obamas beslutning om en ny strategi for Afghanistan, som kan føre til udstationering af yderligere 40.000 soldater.
 - Antikorruptionsenheden vil samarbejde med amerikanske Federal Bureau of Investigation (FBI), britiske Scotland Yard og EUPOL, EU's politiuddannelsesmission i Afghanistan, sagde Hanif Atmar, der var flankeret af den amerikanske ambassadør, Karl Eikenberry, og den britiske ambassadør, Mark Sedwill.
 USA's udenrigsminister, Hillary Clinton, advarede søndag Karzai og hans regering om, at de skal gøre det bedre, og at USA og Afghanistans øvrige allierede ønskede at se håndgribelige beviser på en effektiv bekæmpelse af den omfattende korruption i Afghanistan.
