Selvmordsbomber til fods dræber ni ved afghansk begravelse
Angrebsspiral i Afghanistan undergraver Nato-forsikringer om, at situationen i Afghanistan er stabil.


  Et selvmordsangreb ved en begravelse i Afghanistan kostede mandag mindst ni mennesker livet, siger embedsmænd i landet. Samtidig tager usikkerheden til forud for tilbagetrækningen af den sidste del af Nato-styrken, som har kæmpet mod Taliban i 13 år.
Selvmordsbomben ved begravelsen kommer efter en række angreb i Kabul, hvor der er frygt for, at nedsat sikkerhed kan udløse en voldsspiral.
 - En selvmordsbomber til fods detonerede sprængstofferne midt i en gruppe mennesker, som deltog i en begravelsesceremoni i distriktet Burka, siger Aminullah Amarkhil, der er politichef i Baghlan provinsen.
 Ifølge de første rapporter blev ni mennesker, deriblandt to politifolk, dræbt, mens 18 blev kvæstet, da en lokal klanleder skulle begaves, siger han videre.
Taliban har i den seneste tid angrebet gæstehuse, ambassadekøretøjer, militærets busser, afghanske soldater og et kvindeligt medlem af parlamentet.
Præsident Ashraf Ghani har i en reaktion på angrebene betegnet Taliban som et "lille mindretal, der forsøger at tage nationen som gidsel."
Politichefen i Kabul trak sig søndag, efter at det var blevet bekræftet, at tre sydafrikanere og en afghaner blev dræbt i et angreb udført lørdag.
- General Zahir Zahir har fortalt indenrigsministeriet, at han ikke vil fortsætte i sit job. Ministeren har accepteret hans opsigelse, siger en talsmand.
Det var en sydafrikansk far og hans to børn - en søn og en datter - der blev dræbt i den afghanske hovedstad lørdag aften under et Taliban-angreb mod en indhegnet bebyggelse for udlændinge.
Taliban har også været yderst aktiv i provinsen Helmand de seneste dage. Der har været flere angreb på afghanske soldater og politistyrker.
De seneste ugers angreb har underløbet Natos påstand om, at situationen i Afghanistan er stabil.
