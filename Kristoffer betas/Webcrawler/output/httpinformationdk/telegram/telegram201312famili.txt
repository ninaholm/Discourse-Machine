Familien Danmark stiger ikke i indkomst i 2014
Vi får ikke flere penge mellem hænderne i 2014. Og der er heller ikke lønstigninger i sigte.


 Selv om lønningerne de fleste steder har stået i stampe, fik danskerne i 2013 flere penge mellem hænderne.
Og det kan de takke politikerne for, som har givet skattelettelser - samt den historisk lave inflation. Men det varer ikke ved, vurderer Danske Bank i en prognose.
- Som et håndfast resultat af den økonomiske krise faldt reallønnen i Danmark i både 2011 og 2012. Men i 2013 var det omvendt, og der var faktisk en ganske pæn stigning i indkomsten, skriver bankens privatøkonom Las Olsen.
Og for Danske Banks modelfamilie, som er en familie med to voksne, to børn, bil og parcelhus, blev der 615 kroner mere at gøre godt med om måneden, når de faste udgifter var betalt.
- Men desværre var det ikke et tegn på, at effekterne af krisen er forsvundet igen. Som et resultat af krisen har lønvæksten i virkeligheden været lav i hvert af årene siden 2011, og den kommer formentlig også til at være det i flere år fremover, påpeger Las Olsen.
At prisstigningerne ligger lavt lige nu, fortsætter ikke. Så det vil kun blive vedtagede skattelettelser i form af højere jobfradrag og topskattegrænse, der kommer til at spille ind:
- Men effekten på modelfamilien er ret lille: Godt 100 kroner om måneden i 2014 og tæt på ingenting i 2015, siger privatøkonomen og påpeger, at 2015 nok er for tidligt et tidspunkt at spejde efter mere markante lønstigninger.
Las Olsen påpeger, at næste års skattelettelser kan mærkes noget mere hos enlige forsørgere i arbejde og hos topskatteydere.
- Omvendt er der stramninger til folk med store fradrag og til skatteydere med børn og høje indkomster, skriver han.
