Respekteret dansk EU-ambassadør skifter til Washington
Kontant og effektiv, men samtidig høflig og rimelig, siger en kollega om dansk topdiplomat på vej til USA.


 Det er en internationalt respekteret topdiplomat, som næste år sætter sig i stolen på Danmarks vigtigste landeambassade i Washington.
Den danske EU-ambassadør, Jeppe Tranholm-Mikkelsen, som skal overtage stillingen efter Peter Taksøe-Jensen 15. august, har siden 2010 været Danmarks faste repræsentant i Bruxelles.
Her har han forhandlet på regeringens vegne i sager om alt fra bankunionen til sanktioner mod Rusland.
- Jeg glæder mig selvfølgelig kolossalt til at komme til Washington. Det er klart, at Danmarks bilaterale forhold til USA er det vigtigste bilaterale forhold, vi har overhovedet. Derfor er det et drømmejob, siger Jeppe Tranholm-Mikkelsen.
Den danske EU-ambassadør er steget i graderne under sine tre udstationeringer i Bruxelles fra 1995 til nu. I dag omtaler både ambassadører, journalister og embedsmænd ham som en af de mest respekterede i byen.
- Jeppe er helt klart en af de førende kolleger i Coreper (forsamlingen af de 28 EU-landes ambassadører, red.). Det sker ofte, at andre venter på at høre, hvad Jeppe siger, og for det meste kan vi andre tilslutte os hans forslag til en løsning, siger den finske EU-ambassadør, Pilvi-Sisko Vierros-Villeneuve, til Ritzau.
Også den tidligere irske EU-ambassadør Rory Montgomery, der i dag er premierminister Enda Kennys nærmeste EU-rådgiver, er fuld af lovord og kalder danskeren "kontant og effektiv, men samtidig høflig og rimelig".
- Jeppe etablerede sig hurtigt som en af de mest respekterede ambassadører rundt om bordet i Coreper. Ikke ved at optræde højlydt eller dramatisk, men gennem enorm teknisk viden om alle sagsakter og en fremragende politisk dømmekraft, siger Montgomery.
Fra 2007-2010 var Jeppe Tranholm-Mikkelsen ambassadør i Kina, og det job har flere ligheder med ambassadørjobbet i Washington end det nuværende job i Bruxelles.
- Det er en mere offentlig rolle, og en rolle hvor det i høj grad handler om at sætte Danmark på landkortet. Selvom der også i forhold til USA er meget direkte interesser - ikke mindst på grund af den meget stærke sikkerhedspolitiske relation mellem Danmark og USA, og fordi det er et af de vigtigste markeder for dansk erhvervsliv, siger Jeppe Tranholm-Mikkelsen.
Den store rokade på de danske ambassader i 2015 omfatter omkring 30 ambassadører. De fleste skifter job midt i august næste år.
