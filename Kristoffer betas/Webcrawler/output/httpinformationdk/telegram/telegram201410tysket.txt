De tyske turister strømmede til Danmark i sensommeren
Danske hoteller, campingpladser og feriecentre havde pæn fremgang i antallet af overnatninger i august.


 De tyske turister holder i langt højere grad end tidligere ferie i august, og det kan mærkes på de danske hoteller, feriecentre, vandrehjem og hos udlejere af feriehuse.
Der var således en fremgang på i antallet af overnatninger på 15,2 procent i august. I alt blev der der bestilt otte millioner overnatninger i august, hvilket er omkring en million flere overnatninger end samme periode sidste år.
Det viser tal fra Danmarks Statistik.
Fremgangen skyldes især, at de tyske turister i langt højere grad end tidligere vælger at lægge deres sommerferie i august frem for juli.
Der var således en stigning på omkring 1,2 millioner i antallet af overnatninger booket af tyskere i august. Det er 47 procent højere end august 2013.
- Tyskernes ferievaner ændrer sig, da der bliver rykket rundt på ferietidspunkterne i forbundslandene, og det gør, at flere holder ferie i august. Det har gjort, at højsæsonen er blevet forlænget med omkring en måned, siger Jan Olsen, der er administrerende direktør i Visit Denmark.
Mens flere tyskere valgte Danmark som feriedestination, var der færre svenskere og nordmænd, som overnattede i Danmark. Der var ligeledes færre danskere, som sov ude i august.
Det er feriehuse, som er den mest populære overnatningsform, når turisterne skal finde et sted at sove under ferien. Således var næsten halvdelen af alle overnatninger i et feriehus i august.
Derimod er omkring hver fjerde overnatning på campingpladser rundt i landet. Derefter kommer hotelovernatninger. I august var der 1,6 millioner overnatninger på de danske hoteller, hvilket er en fremgang på tre procent i forhold til august sidste år.
De danske feriecentre havde otte procent flere overnatninger end i august året før, men står samlet set kun for seks procent af overnatningerne.
