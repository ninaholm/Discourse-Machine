Dansk-svensk krimisucces forbigået til prisfest
Det skandinaviske morddrama vandt ikke "verdensmesterskabet for tv-serier" i London.


 Øresunds-thrilleren "Broen" blev sprunget over, da de prestigefyldte Bafta-priser blev uddelt søndag aften i London.
Det britiske filmakademi besluttede i stedet at give statuetten for bedste internationale tv-serie til det populære komediedrama "Girls", der handler om en gruppe unge newyorkere og deres liv i storbyen.
Amerikanske "Homeland" og fantasy-succesen "Game of Thrones" med danske Nicolaj Coster-Waldau i en bærende rolle var også med i opløbet i den internationale kategori, hvor Broen altså også var nomineret.
Nimbus Film, der er medproducent på dansk-svenske Broen, har tidligere beskrevet seriens Bafta-nominering som at være "i finalen i det, man kan kalde verdensmesterskabet for tv-serier".
Første sæson af krimiserien, der foregår både i Danmark og Sverige, er blevet en stor succes i udlandet og er blevet solgt til 60 lande.
Optagelserne til anden sæson af Broen med danske Kim Bodnia og svenske Sofia Helin i hovedrollerne er allerede i fuld gang.
Broen, der også trak mange seere til DR, handler om en efterforskning mellem den noget specielle svenske politikvinde Saga Norén og den temperamentsfulde danske efterforsker Martin Rohde efter fundet af et lig på Øresundsbroen.
Serien blev første gang vist på DR1 og SVT1 i efteråret i 2011.
