Ekspert ser brev som skadeligt for Venstre
Venstre får ridser i lakken, fordi brev fra gruppeformand Kristian Jensen til liberale unge ses som kammerateri. Det vurderer politisk kommentator Peter Goll.


 Venstre mister point hos vælgerne, når gruppeformanden i Folketinget, Kristian Jensen, klandres for kammerateri, fordi han i et brev tilbyder "talentfulde liberale unge" en fremtid i et netværk med "konkrete opgaver med råd, nævn og udvalg".
Det vurderer politisk kommentator Peter Goll, som er adm. direktør i kommunikationsselskabet GeelmuydenKiese. Han har en fortid som rådgiver for SF's daværende formand, Holger K. Nielsen.
Venstre rammes først for alvor, hvis partiformanden, statsminister Lars Løkke Rasmussen, er involveret, men sagen er slem nok, mener Peter Goll.
- Det er selvfølgelig en rigtigt dårlig sag for Venstre. De har selv været langt fremme i skoene med kritik af statsminister Poul Nyrup Rasmussen og socialdemokrater i kommuner og amter for, at de ikke kan kende forskel på statens penge og partiet og partiets penge. Nu ser det ud, som om de selv blander tingene sammen, siger han.
I 2001 angreb Venstres formand, Anders Fogh Rasmussen, i sin grundlovstale voldsomt Nyrup og "bevægelsen" for en lang række skandaler samt misbrug af centraladministrationen.
Sagen om kammerateri kan som en boomerang ramme Venstre, der kritiseret S-SF's snævre samarbejde med fagbevægelsen om planen En Fair løsning, mener Peter Goll.
- Det svækker Venstres offensiv, siger han.
Traditionelt var Venstre, De Radikale og SF skeptiske over for staten og advarede mod en pamperkultur, mens Socialdemokraterne og De Konservative satsede mere på staten. Det ændrede Anders Fogh Rasmussen, mener Peter Goll.
- Der er en nådesløshed ved at føre politik og bruge statsmagten til at vinde over sine modstandere. Derfor har alle partier smidt fløjlshandskerne og skubbet idealerne lidt i baggrunden, siger han.

