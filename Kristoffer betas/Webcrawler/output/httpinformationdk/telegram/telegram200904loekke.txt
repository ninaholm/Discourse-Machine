Løkke overrasker i ny måling



 Statsminister Lars Løkke Rasmussen (V) ville bevare magten, hvis der var folketingsvalg i dag. Det viser det overraskende resultat i en meningsmåling, som Megafon har foretaget for TV2.
 I målingen står Venstre, De Konservative og Dansk Folkeparti til at få i alt 52,1 procent af stemmerne, hvis der var valg i dag, mens oppositionen kun ville samle 47,9 procent af stemmerne.
 Spørger man vælgerne, om de foretrækker Socialdemokraternes formand, Helle Thorning-Schmidt, eller Venstres Lars Løkke Rasmussen som statsminister efter næste folketingsvalg, er der dødt løb. 42 procent peger på Helle Thorning-Schmidt, mens 43 procent foretrækker Lars Løkke Rasmussen.
 På spørgsmålet, om Løkke har gjort det godt eller dårligt i sin første tid som statsminister, svarer 10 procent "meget godt", 29 procent mener, at han har gjort det "godt", mens sammenlagt 16 procent svarer, at han har gjort det "dårligt" eller "meget dårligt".
