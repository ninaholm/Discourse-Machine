Siumut forlader Nordatlantisk Gruppe
Siumuts veteran, Lars-Emil Johansen, samarbejder nu med Socialdemokraterne i Folketinget. Han forlader Nordatlantisk Gruppe med IA og færingen Høgni Hoydal.


  Det grønlandske parti Siumut skipper samarbejdet i Nordatlantisk Gruppe i Folketinget med færingen Høgni Hoydal fra Republikanerne og Juliane Henningsen fra Grønlands venstreorienterede regeringsparti, IA. I stedet samarbejder Siumuts veteran, Lars-Emil Johansen, igen med Socialdemokraterne.
 Det oplyser Socialdemokraternes gruppeformand, Carsten Hansen, om aftalen, som hans partiformand, Helle Thorning-Schmidt, fredag underskrev ved Socialdemorkraternes sommergruppemøde på LO-skolen i Helsingør.
  - Vi har før haft Siumuts medlemmer med i vor folketingsgruppe. Vi glæder os over at få knyttet Siumut tæt til os igen. Det er heller ikke helt uden betydning frem mod næste folketingsvalg, når man ser, hvor tæt meningsmålingerne er, siger Carsten Hansen.
 Han henviser til Catinéts meningsmåling søndag for Ritzau, hvor VKO-blokken fører med 88 mandater mod 87 mandater til den røde blok.
