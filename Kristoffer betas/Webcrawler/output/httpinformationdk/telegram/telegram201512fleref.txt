Flere får konstateret kræft - men færre dør af sygdommen
Dødeligheden falder inden for de fleste typer af kræft. Udviklingen inden for livmoderhalskræft bekymrer dog.


 Knap 40.000 danskere fik sidste år stillet en kræftdiagnose. Det er en stigning på 5,8 procent i forhold til året før. Men den gode nyhed er, at langt flere kræftpatienter overlever sygdommen, skriver Berlingske.
De nye tal fra cancer- og dødsårsagsregistrene skaber forsigtig optimisme hos både Kræftens Bekæmpelse og hos sundhedsminister Sophie Løhde (V).
- Selv om flere danskere får en kræftsygdom, kan vi heldigvis se, at færre dør af kræft. Det er rigtig glædeligt og et bevis på, at det går fremad med opsporingen og behandlingen på kræftområdet, siger hun til Berlingske.
Omkring 300.000 danskere lever i dag med en kræftsygdom. En medvirkende årsag til, at flere af dem ikke dør af sygdommen er, at et stort antal personer har kvittet smøgerne, vurderer Kræftens Bekæmpelse.
Men bedre behandlingsmetoder og store investeringer på kræftområdet har også en betydning. Derudover har et nationalt screeningsprogram for tarmkræft betydet, at nok er antallet af diagnoser skudt i vejret, men dødeligheden er på vej ned.
Dødeligheden for tyk- og endetarmskræft, som over 5000 blev diagnosticeret med sidste år, faldt således med 4,1 procent.
- De tal viser, at programmet er en gevinst. Der sker lige præcis det, vi gerne vil have, nemlig at man får stillet diagnosen tidligt, så der er mulighed for at yde en bedre, mere skånsom behandling.
- Generelt er der tale om en rigtig, rigtig positiv udvikling på kræftområdet, siger lægefaglig vicedirektør i Kræftens Bekæmpelse Hans H. Storm til Berlingske.
Også dødeligheden blandt patienter med lungekræft faldt en smule i 2014.
Der er dog ét område, hvor udviklingen giver anledning til panderynker hos sundhedsmyndigheder og interesseorganisationer.
Antallet af kvinder, som får konstateret livmoderhalskræft, steg med 12,2 procent sidste år. Håbet er, at en HPV-vaccine kan føre til et markant fald, men tilslutningen til vaccinationsprogrammet er dalet kraftigt efter en ophedet debat om sikkerheden med vaccinen.
