Obama udelukker Irans FN-ambassadør med ny lov
Irans nyvalgte FN-ambassadør vil blive nægtet indrejse til USA, efter at Obama har underskrevet lov.


 Barack Obama har fredag underskrevet en lov, der i praksis betyder, at Irans nyvalgte ambassadør til FN ikke kan komme på arbejde i FN-hovedkvarteret i New York.
Loven udelukker alle individer med tidligere eller nuværende forbindelser til spionage eller terrorisme indrejse til USA.
Den amerikanske præsident har underskrevet loven efter en ophedet debat om Hamid Abutalebi i Kongressen.
Hamid Abutalebi spillede en rolle i den iranske gidseltagning i 1979, da 52 personer var gidsler på den amerikanske ambassade i Teheran i mere end et år.
Medlemmer af Kongressen har udtrykt vrede over valget af den iranske diplomat, som under gidselkrisen var medlem af den muslimske studentergruppe, som tilbageholdt gidslerne på ambassaden.
- Nomineringen er en velovervejet og utvetydig fornærmelse mod USA, sagde senator Ted Cruz i sidste uge.
Den iranske præsident, Hassan Rouhani, har udpeget Abutalebi, som har insisteret på, at hans eneste medvirken i gidselsagen var som oversætter og forhandler.
Konflikten om Abutalebi har også smittet af på en anden ømtålelig sag, nemlig forhandlingerne om det iranske atomprogram.
USA's modstand mod den iranske FN-ambassadør fik således Irans øverste leder, ayatollah Ali Khamenei, til i sidste uge at slå fast, at præstestyret i Teheran ikke har i sinde at droppe de landvindinger, som landet har opnået med atomprogrammet.
