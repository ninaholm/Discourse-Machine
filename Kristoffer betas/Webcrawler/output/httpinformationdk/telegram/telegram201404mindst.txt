Mindst 36 er omkommet i busulykke i Mexico
En række mennesker er omkommet i Mexico, efter at en bus kørte op i bagenden på en lastbil og brød i brand.


 En bus kørte søndag op i bagenden på en parkeret lastbil og brød i flammer i det sydøstlige Mexico, hvilket førte til, at mindst 36 personer omkom, mens fire er såret.
Antallet af dræbte kan dog stige, men ilden gør det svært at identificere de døde, oplyser myndighederne ifølge nyhedsbureauet AFP.
- Lastbilen var parkeret i siden af vejen, da bussen ramte bagenden, hvilket førte til denne beklagelige ulykke, siger guvernør Javier Duate.
Lastbilen var af den type, der har en påmonteret anhænger, hvor der er plads til biler.
- Ud over ulykken brød bussen i brand, hvilket gør arbejdet med at identificere de afdøde mere vanskeligt, siger guvernøren videre.
Ulykken fandt sted søndag morgen, da bussen kørte fra det sydøstlige Mexico til hovedstaden, Mexico City.
Præsident Enrique Pena Nieto udtrykte sin "dybeste medfølelse" på Twitter til familierne af ofrene.
Tragedien fandt sted forud for, at mexicanerne indleder påskehelligdagene i landet, der overvejende er romersk-katolsk.
