Corydon vil stoppe skattely ved en aftale i EU
Internationale aftaler vil være en fordel frem for nationale særordninger, siger finansminister Bjarne Corydon


 Regeringen vil stoppe skattely ved at lave en aftale i EU. Det virker langt bedre end SF's forslag, som tvinger selskaber til at betale dansk udbytteskat, når de sender profit gennem skuffeselskaber med "Luxembourg-finten", hvor skattebetaling flyttes væk fra Danmark, siger finansminister Bjarne Corydon (S).
Sagen er blusset op, fordi ATP har købt aktier i det statsejede energiselskab Dong Energy via et skattely på Caymanøerne.
Her har den amerikanske kapitalfond Goldman Sachs tre skuffeselskaber. De har købt aktier af det skuffeselskab i Luxembourg, hvor Corydon solgte 19 procent af Dongs aktier. Salget, som i januar sprængte S-SF-R-regeringen.
 - Regeringen deler fuldt ud SFs ønske om at bekæmpe brugen af for eksempel hemmelige skatteaftaler, der muliggør skadelig skattekonkurrence og i visse tilfælde også skatteunddragelse, siger Bjarne Corydon i en e-mail til Ritzau.
- Det gør langt de fleste lande heldigvis også, og der er i EU og globalt en klar bevægelse mod at komme problemet til livs. Og internationale aftaler vil klart være en fordel frem for nationale særordninger.
SF vil lade selskaber betale 27 procent i dansk udbytteskat, hvis de lister profitten gennem et skuffeselskab i Luxembourg, siger SF's skatteordfører, Lisbeth Bech Poulsen.
Corydon mener, at staten står i det samme dilemma som ATP.
- På den ene side vil vi klart foretrække, at det ikke var muligt at lave konstruktioner, der i urimelig grad synes at udnytte forskelle i landenes skattesystemer. Men på den anden side står vi også som ejere af en række virksomheder, som nødvendigvis agerer på markedsvilkår, siger han.
Virksomheder stilles "mærkbart dårligere" end konkurrenterne, hvis de ikke må samarbejde med selskaber, som fuldt lovligt udnytter skattemuligheder, påpeger han.
- Vi har altså to roller, én som lovgivere og én som ejere af virksomheder på det frie marked. I den situation er det vigtigt at være meget opmærksom på, hvilken kasket vi har på hvornår, siger Bjarne Corydon.
