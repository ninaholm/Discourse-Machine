S og SFs skattepolitik kan ændre sig igen
Socialdemokraterne og SF's skatteudspil Fair Forandring fra 2009 var dengang mejslet i granit. Nu bliver det ændret, og flere ændringer kan komme.


 Da Socialdemokraterne og SF i eftersommeren 2009 præsenterede skatteplanen Fair Forandring, slog de fast, at der ikke kunne ændres et komma i den. Det var primært møntet på De Radikale, som var uenige i indholdet.
Siden er en del vand løbet i åen, og Danmark står ansigt til ansigt med milliardstore offentlige underskud. Derfor skærer S og SF udspillet til, og flere ændringer kan komme til.
- Forandrer virkeligheden sig, kommer der et pludseligt chok i dansk økonomi, så vil enhver ansvarlig regering selvfølgelig reagere på det. Og det vil vi selvfølgelig også gøre, siger Socialdemokraternes finansordfører, Morten Bødskov.
Med finanslovudspillet ændrer partierne multimedieskatten, og så dropper de en afgiftsomlægning på miljøvenlige biler.
- Det gør vi, fordi det ene (multimedieskatten, red.) er komplet tåbeligt og blev indført senere end vores pakke. Det kunne vi ikke forudse. Og vi kunne heller ikke forudse, at regeringen ikke fremlagde noget forslag til kørselsafgift. Forudsætningerne har forandret sig, siger SF's finansordfører Ole Sohn.
To ting står dog fuldstændig fast.
- Vi har givet et gedigent valgløfte, og det står vi ved. Vi hæver ikke indkomstskatterne. Vi sænker dem oven i købet for langt størsteparten. Nærmest for alle, bortset fra dem, som tjener over en million. Og så holder vi boligskatterne i ro, siger Ole Sohn.
Socialdemokraterne og SF har også overtaget regeringens fastfrysning af beløbsgrænserne i skattesystemet. Dermed stiger skattefradragene ikke med prisudviklingen.
Spørgsmål: Har det ikke samme effekt som skattestigninger?
- Jo, det har det. Men vi bruger jo de penge til at kompensere de samme lønmodtagere ved at hæve lønmodtagerfradraget for dem, der er i arbejde og ved at hæve overførselsindkomsterne. Det går jo op, siger Ole Sohn.
Fastfrysningen giver små syv milliarder kroner til statskassen over tre år. Pengene bruger S og SF til at hæve beskæftigelsesfradraget samt til højere pensioner og overførselsindkomster.
