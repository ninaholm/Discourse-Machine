Vestager kan blive vicestatsminister
Margrethe Vestager (R) står til at snuppe titlen som vicestatsminister for næsen af SF's Villy Søvndal.


 Flere kilder i Socialdemokraternes top vurderer efter torsdagens valg, hvor De Radikale gik markant frem og blev større end SF, at det er De Radikales leder, Margrethe Vestager, der bliver vicestatsminister i den nye regering.
Det skriver Morgenavisen Jyllands-Posten.
S-kilderne kalder det "helt naturligt", at Vestager får titel af vicestatsminister, hvis R kommer med i regering.
Også selv om Socialdemokraterne har kørt tæt parløb med Villy Søvndal de seneste tre år, og Søvndal før sit valgnederlag havde en klar forventning om at blive både udenrigsminister og vicestatsminister.
Vicestatsministertitlen giver ingen formel magt, men den kan være med til at give Vestager mere politisk tyngde i den post som økonomiminister, hun står til at få i en eventuel S-SF-R-regering.
Landets kommende statsminister, Helle Thorning-Schmidt (S), anerkender, at den radikale mandatfremgang får betydning for de forhandlinger om et regeringsgrundlag, der for alvor går i gang i dag.
