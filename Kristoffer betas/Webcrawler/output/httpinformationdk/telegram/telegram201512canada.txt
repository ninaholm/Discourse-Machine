Canadas nye regering vil lovliggøre marihuana
En ud af 35 canadiere ryger jævnligt marihuana. Står det til regeringen, skal det ikke længere være ulovligt.


 Det skal fremover være lovligt at ryge marihuana i Canada.
Det kom frem, da den relativt nye regering fredag løftede sløret for en række af sine politiske mærkesager i den kommende valgperiode.
Det anslås, at omkring en million ud af Canadas 35 millioner indbyggere jævnligt ryger marihuana, og premierminister Justin Trudeau har selv indrømmet, at han tidligere har røget det.
Lykkes det for regeringen at få legaliseringen af marihuana gennemført, vil landet være det første blandt industrinationerne i G7-sammenslutningen, der gør det.
Den nye, liberale regering har i det hele taget en progressiv dagsorden.
I talen, som generalguvernøren - den britiske dronnings stedfortræder i Canada - holdt i parlamentet fredag, kom det også frem, at regeringen overvejer at forbyde eller i hvert fald gøre det sværere for private at skaffe sig et våben.
Derudover vil regeringen ændre landets valgsystem, der i dag er såkaldt flertalsvalg i enkeltmandskredse, som det også kendes fra blandt andet Storbritannien, hvor den mest populære kandidat snupper alle mandater i kredsen.
Endelig vil regeringen også forny landets miljøpolitik og forsøge at hjælpe landets oprindelige befolkning ud af den udprægede fattigdom.
Justin Trudeau, der kom til magten i oktober, er søn af den legendariske Pierre Trudeau, som var premierminister i sammenlagt 15 år i perioden mellem 1968 og 1984, og som af mange anses for at være det moderne Canadas fader.
