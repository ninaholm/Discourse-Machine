Hjort: Globaliseringsforlig reelt opsagt



 Sammenbruddet i forhandlingerne mellem regeringen og oppositionen om globaliseringspuljen betyder reelt, at den politiske aftale om puljen er opsagt.
 Det siger finansminister Claus Hjort Frederiksen (V).
 - Det her er at sidestille med en opsigelse af forliget. Det, vi måler på, er, om det er muligt at udmønte pengene. Og det vil de ikke, siger han med henvisning til, at S og R kræver et omstridt forslag om at skære i børnechecken taget af bordet for at gå videre med forhandlingerne om i omegnen af tre milliarder kroner til blandt andet universiteterne.
 Pengene stammer fra den såkaldte globaliseringpulje, som regeringen, Dansk Folkeparti, Socialdemokraterne og De Radikale har en aftale om hvert år at fordele penge fra.
 - Der er institutioner, som er afhængige af de her penge. Dem føler jeg mig forpligtet overfor. Vi kan ikke forhandle på den måde, siger han.
 Han vil nu undersøge nærmere, om regeringen vil forsøge at gennemføre sin politik uden om forligskredsen. Dansk Folkeparti har allerede erklæret sig velvillige.
