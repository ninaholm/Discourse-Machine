Amagerbankens aktie eksploderer
Investorerne på fondsbørsen tror fuldt og fast på Amagerbankens redning. Aktien stiger med over 100 procent mandag morgen.


 Der er stor tro blandt investorerne på, at den kriseramte Amagerbanken klarer skærerne. 
Aktien stiger med mere end 100 procent mandag morgen, og koster nu over 16 kroner. 
Det sker efter, at banken fredag meddelte, at staten har givet afkald på muligheden for at konvertere et lån på godt en milliard kroner til aktier.
Samtidig vurderer Økonomisk Ugebrev i en analyse, at det er 99 procent sikkert, at hovedstadsbanken får hentet livsnødvendige 750 millioner kroner i aktiekapital.
Fredag steg aktien også voldsomt med 37 procent.
Salget af nye aktier i Amagerbanken løber til og med tirsdag den 7. september. Emissionen skal skaffe banken 750 millioner kroner i ansvarlig kapital, som staten har stillet krav om for at give en individuel statsgaranti.
Storaktionær Karsten Ree har endnu ikke meldt ud, om han køber nye aktier.
