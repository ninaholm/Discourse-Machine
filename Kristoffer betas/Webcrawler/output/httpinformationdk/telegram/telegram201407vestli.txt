Vestlige stormagter skal diskutere våbenhvile i Gaza
Mindst 120 palæstinensere i Gaza er blevet dræbt under konflikten i denne uge. Emnet er på dagsorden søndag.


 Ifølge Storbritanniens udenrigsminister, William Hague, skal USA, Frankrig, Tyskland og Storbritannien søndag diskutere en mulig våbenhvile i konflikten mellem Israel og Gaza.
Hague skal diskutere emnet med USA's udenrigsminister, John Kerry, og deres tyske og franske kolleger i Østrigs hovedstad, Wien.
Parterne skal diskutere, hvordan man kan opnå en våbenhvile i Gaza. Mødet finder sted, mens parterne er i Østrig for at diskutere Irans atomprogram.
Også udenrigsministrene fra en række arabiske lande har emnet på dagsorden.
De mødes mandag i den egyptiske hovedstad, Kairo, for at diskutere den eskalerende konflikt mellem militante fra Hamas og det israelske militær. Mindst 120 palæstinensere har mistet livet i Gaza denne uge.
Egyptens nye præsident, Abdel Fattah al-Sisi, advarede lørdag mod, at en eskalering af konflikten vil medføre flere tab af "uskyldige".
- Præsidenten advarer mod faren ved en militær eskalering og om de tab, det ville medføre blandt uskyldige civile, lyder det fra præsidentens talsmand i en erklæring.
Iagttagere mener, at Egyptens nye præsident er mindre villig til at påtage sig mæglerrollen, end hans forgængere har været.
Ifølge præsidentens talsmand har Egypten været i kontakt med konfliktens to parter. Det skete, efter han har mødtes med Tony Blair, der er i Kairo på grund af konflikten.
Storbritanniens tidligere premierminister fungerer som særlig udsending til Mellemøsten for den såkaldte mellemøstkvartet bestående af USA, Rusland, FN og EU.
Lørdag kostede israelske angreb i Gaza 22 mennesker livet, hvilket ifølge nyhedsbureauet AFP bringer dødstallet op på 127 personer siden tirsdag.
Luftangrebene er en reaktion på raketangreb fra Hamas rettet mod Israel. Disse angreb har dog endnu ikke medført tab af menneskeliv.
