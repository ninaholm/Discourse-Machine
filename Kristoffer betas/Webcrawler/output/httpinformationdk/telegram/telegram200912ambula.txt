Ambulancereddere nedlægger arbejdet



 Ambulanceredderne i Region Hovedstaden har fået nok. Torsdag morgen nedlægger op mod 100 reddere fra Københavns Brandvæsen arbejdet efter kritik fra regionsformand Vibeke Storm Rasmussen (S) og regionens akutchef Freddy Lippert. det skriver B.T.
 - Vi har fået nok af Vibeke Storm Rasmussen og Freddy Lipperts løgne. Sandheden er, at der mangler ambulancer i region Hovedstaden til de akutte opgaver - både dem med og uden ambulanceudrykning. At sige at problemerne efter 1. september er reddernes og alarmcentralens skyld er simpelthen under bæltestedet, siger Thomas Brücker, der er paramediciner i Københavns Brandvæsen, til avisen.
 Arbejdsnedlæggelsen sker efter at B.T. i en artikelserie har afdækket problemerne med langsomme ambulancer i Københavnsområdet.
 Siden Region Hovedstadens nye ambulancestruktur trådte i kraft 1. september, er de 90 ambulancer blevet reduceret til 47.
 Såvel Vibeke Storm Rasmussen og Freddy Lippert har afvist, at de længere ventetider på ambulancer i regionen skyldes færre ambulancer, men har lagt skylden på alarmcentralen og redderne. 
 Region Hovedstaden betjenes af henholdsvis Falck og Københavns Brandvæsen. Brandvæsnet betjener kun fire af ambulancerne. Borgerne behøver derfor ikke at frygte, at de kommer til at lide under arbejdsnedlæggelse, siger Thomas Brücker til B.T.
