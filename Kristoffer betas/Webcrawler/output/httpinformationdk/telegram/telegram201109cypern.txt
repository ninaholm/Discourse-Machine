Cypern udløser krise mellem EU og Tyrkiet
Tyrkiet vil fastfryse relationer til EU, hvis Cypern overtager EU-formandskab næste år.


 EU-kandidatlandet Tyrkiet vil fastfryse relationerne med EU, hvis Cypern overtager det roterende EU-formandskab næste år, siger den tyrkiske vicepremierminister, Besir Atalay, til det anatolske nyhedsbureau.
Udtalelsen kan signalere et nyt lavpunkt i relationerne mellem EU og Tyrkiet, der indledte optagelsesforhandlinger i 2005.
Den kommer samtidig med, at der er øgede spændinger mellem Tyrkiet og Cypern om mulige gasforekomster i Middelhavet og mellem den tyrkiske by Ankara og Israel.
- Hvis fredsforhandlingerne på Cypern ikke afsluttes, og EU giver EU-formandskabet til det sydlige Cypern, så vil den virkelige krise være mellem Tyrkiet og EU, siger Atalay og tilføjer:
- Fordi vi vil i så fald fastfryse vore relationer til EU. Det har vi erklæret, og som regering har vi truffet den beslutning. Vores forhold til EU vil pludseligt blive sat i stå.
 EU-Kommissionen har ikke kommenteret den tyrkiske erklæring om det cypriotiske formandskab, der indledes i juli 2012.
Cypern har været delt siden en tyrkisk invasion i 1974 udløst af et græsk-inspireret kup på øen.
Forsøg på en forhandlingsløsning på den delte ø er slået fejl mange gange, og det anses ikke for sandsynligt at en fredsløsning vil komme på plads i oktober, hvor FN's tidsfrist udløber.
