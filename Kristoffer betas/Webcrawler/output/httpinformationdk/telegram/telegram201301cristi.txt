Cristiano Ronaldo skal designe dansk undertøj
Fodboldstjernen Cristiano Ronaldo og den danske undertøjsproducent JBS går sammen om undertøj og strømper.


 Inden længe kan fodboldstjernen Cristiano Ronaldos fans over hele verden bære stjernens nye undertøjs- og strømpekollektion skabt i samarbejde med den danske undertøjsvirksomhed JBS Textile Group.
Ronaldo og JBS har indgået aftale om sammen at udvikle produkter inden for de to områder. Netop nu er Ronaldo ved at se på en række designs, som den danske virksomhed har lagt frem for ham.
- Vi skal så kredse det hele mere ind, siger Michael Alstrup, adm. direktør for JBS-virksomheden.
Michael Alstrup fremhæver, at et sådant samarbejde for de store sportsstjerner ikke kun handler om penge, men i høj grad også om den signalværdi, som stjernen og hans produkter sender.
- Der er vi glade for, at der har været så meget respekt om vores virksomhed, siger Michael Alstrup.
Han peger på, at spørgsmålet om kvalitet står centralt for Ronaldo. Desuden skal den portugisiske stjerne i høj grad selv sætte sit præg på, hvilke designs der ender med at blive udvalgt.
Det er første gang, at Cristiano Ronaldo får produkter i sit eget navn, oplyser Michael Alstrup. Tidligere har fodboldstjernen i høj grad været frontfigur for produkter hos for eksempel Nike og Coca-Cola.
Kontakten mellem parterne er skabt af folkene bag Ronaldo, der henvendte sig til den danske virksomhed.
Men bag dette gennembrud står den aftale, som JBS sidste år indgik med tennisstjernen Caroline Wozniacki. Den har været eksponeret i internationale medier og bragt JBS ud i en række nye lande.
Cristiano Ronaldo-serien vil komme i to udgaver: En til stjernens yngste fans og en anden mere modeorienteret til yngre mænd.
Samarbejdet skal munde ud i et bredt udvalg af designs inden for undertøj og sokker. Planen er, at Ronaldo hvert år vil designe og introducere nye kollektioner.
- De virksomheder, jeg vælger at arbejde sammen med, skal være modeorienterede og i stand til at levere et helt unikt produkt til mine fans, siger Cristiano Ronaldo i en meddelelse fra JBS.
- I JBS har jeg fundet en samarbejdspartner, som designer og producerer produkter af højeste kvalitet, og som har en lang tradition for formidabelt design, lyder det fra fodboldspilleren.
Kollektionen vil være tilgængelig på en række internationale markeder i den nærmeste fremtid, oplyser JBS Textile Group.
