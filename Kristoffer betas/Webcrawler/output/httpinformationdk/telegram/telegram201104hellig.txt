Helligdom er terrorbombet i Pakistan
Helligdom for Sufi-sekten i Pakistan er terrorbombet af selvmordsterrorister. Mindst 41 meldes dræbt.


 Mindst 41 mennesker er dræbt ved et terrorangreb på en helligdom for den religiøse sekt sufi i Pakistan.
Ifølge politiets oplysninger er dødstallet oppe på 41, der blev dræbt ved to eksplosioner ved helligdommen nær Pakistans østlige by Dera Ghazi Khan.
Omkring 70 mennesker er såret. Terrorangrebet kunne imidlertid have været langt værre.
- Det var selvmordsbomber, og vi har anholdt en bombemand, der ikke kunne udløse sin sprængladning. Han er såret, siger en politimand på stedet.
Da terrorbomberne blev udløst, var der samlet hundredvis af mennesker på stedet til en religiøs ceremoni.
En anden politimand siger, at der på forhånd var indløbet trusler mod helligdommen fra uidentificerede militante.
Terrornetværket al-Qaeda afskyr sufi-sekten, som praktiserer en uortodoks, moderat og mere sanselig udgave af islam. Den religiøse gruppe har gentagne gange været angrebet af al-Qaeda i Pakistan.
