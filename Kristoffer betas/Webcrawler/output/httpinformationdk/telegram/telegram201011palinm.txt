Palin: Vi må støtte Nordkorea
Højrefløjsikonet Sarah Palin tog i et radiointerview fejl af landene og kaldte Nordkorea "vores allierede".


 Sarah Palin, der er et af den amerikanske Tea Party-bevægelses helt store ikoner, har valgt en uventet side i konflikten mellem Nord- og Sydkorea.
- Selvfølgelig må vi stå sammen med vores nordkoreanske allierede, sagde hun i et interview med den højreorienterede radiovært Glenn Beck.
Da Beck rettede hende, svarede Palin:
- Ja, og det er også klogt at stå sammen med vores sydkoreanske allierede, ja.
Selv om det er tydeligt, at der er tale om en uskyldig fortalelse, er den uheldig, fordi det er præcis den slags fejl, Sarah Palin skal forsøge at undgå, hvis hun vil gøre sig håb om at lukke munden på de kritikere, der mener, at hun ikke er egnet som republikansk præsidentkandidat i 2012.
Den tidligere vicepræsidentkandidat blev under valgkampen i 2008 kritiseret og gjort til grin på grund af sin mangelfulde udenrigspolitiske viden .
