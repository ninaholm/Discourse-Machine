Politisk jagt på bonusløn



 Det skal være slut med kæmpestore bonusser og aktieoptioner til bankdirektører. Det mener Dansk Folkeparti, som vil udvide reglerne for bankdirektørers løn til også at gælde banker, der ikke har brugt bankpakkerne.
 Kravet tager Dansk Folkeparti med, når partierne bag bankpakkerne i denne uge mødes for at gøre status, skriver Morgenavisen Jyllands-Posten mandag.
 - De seneste år har vist, at bankerne er så filtreret ind i hele samfundsøkonomien, at det er et samfundsanliggende, når bankerne kommer i knibe, siger DF's gruppeformand Kristian Thulesen Dahl.
 Derfor mener Dansk Folkeparti, at det er rimeligt at begrænse alle bankdirektørers mulighed for at få aktieoptioner og bonus som en del af deres løn.
 - Det er altså med til at få ledelserne til at tage for kortsigtede risici, siger Thulesen.
 Samtidig vil DF begrænse bonusordninger og aktieoptioner i andre brancher.
 - Der er virksomheder, som lever meget af, at politikerne skal træffe bestemte beslutninger, som kan øge deres indtjening, siger Thulesen Dahl, som peger på vindmølleindustrien - specielt Vestas' direktør Ditlev Engel.
 - Hvis Ditlev Engels løn er baseret på en hurtigt stigning i aktiekursen, så kan jeg jo bedre forstå, hvorfor et firma som Vestas er så aktivt for at få politikerne til at træffe bestemte politiske beslutninger, siger Thulesen.
 På Christiansborg støtter Socialdemokratiet forslaget om at regulere alle bankdirektørers bonus og aktieoptioner.
 - Vi har jo i lang tid ønsket at begrænse andelen af bonusløn i hele den finansielle sektor. Det er rart at se, at Dansk Folkeparti nu kommer slæbende efter os, siger politisk ordfører Henrik Sass Larsen (S).
 Finansrådet opfordrer politikerne til at holde sig til de internationale henstillinger om, at bonusprogrammer skal tage højde for langtidseffekten af beslutninger. Det kan f.eks. ske ved at udregne bonus over flere år.

