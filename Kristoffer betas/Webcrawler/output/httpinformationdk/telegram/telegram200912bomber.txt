Bombe ryster Kabuls diplomatkvarter



 Et selvmordsangreb i Kabuls diplomatkvarter har kostet otte mennesker livet og såret 40 andre, siger embedsmænd fra Afghanistans indenrigsministerium.
 Fire af de dræbte var kvinder.
 Bomben var tilsyneladende rettet mod et hotel, der benyttes af vesterlændinge, i Kabul Wazir Akhbar Khan-distriktet, som huser regeringsembedsmænd, ambassadørboliger og internationale organisationer.
 Ifølge Afghanistans præsident, Hamid Karzai, skete eksplosionen nær den tidligere vicepræsidents bolig.
 - To af hans livvagter led martyrdøden, siger Karzai.
 Norges ambassade, der ligger ca. 100 meter fra hotellet, blev slemt skadet ved angrebet, men ingen på ambassaden kom noget til.
 Myndighederne siger, at eksplosionen skyldes en selvmordsbomber, der detonerede sin bil uden for Heetal Hotel, hvorfra tyk røg bølgede op. 
 Eksplosionen fandt sted kort før kl. 10.00 lokal tid, hvor regeringsembedsmænd og udenlandske ambassadører skulle mødes for at drøfte, hvad man skal gøre for at få bugt med den omfattende korruption i landet.

