Spanien og Frankrig rydder op efter orkan



 Redningsmandskab og soldater begyndte i dag at rydde træer fra veje og grave sig gennem murbrokker over hele det nordlige Spanien og sydlige Frankrig, efter at den værste orkan i over et årti i weekenden kostede mindst 15 mennesker livet i de to lande.
 I byen Sant Boi de Llobregat nær Barcelona erklærede borgmesteren tre dages sorg for at mindes de fire drenge i alderen ni til 12 år, som døde i går, da taget på en sportshal styrtede sammen. 
 13 andre børn og to voksne blev kvæstet under det sammenstyrtede tag.
 - Hele byen er chokeret over denne tragedie, som er en af de værste nogensinde i Sant Boi, udtaler borgmester Jaume Bosch. 
 Orkanen kostede yderligere syv mennesker livet i det nordlige Spanien. 
 I nabolandet Frankrig mistede fire mennesker livet som følge af stormen. Præsident Nicolas Sarkozy rejser i dag til Gironde-området for at se på skaderne.
