Berlingske får den fjerde nye radiokanal
Radio 24syv kan gå i luften. Berlingske People A/S får tilladelsen til lave den nye landsdækkende radiokanal.


 Så er det endeligt officielt: Selskabet Berlingske People A/S får tilladelsen til lave den nye landsdækkende radiokanal.
Efter at EU har givet grønt lys har Radio- og tv-nævnet udpeget Berlingske People A/S som vinderen af udbuddet af den fjerde FM-radiokanal.
- Dette udbud udgør et afgørende brud med DR's monopol på public service-radio.
- Berlingske People A/S får i den otteårige periode et samlet tilskud på 745,56 millioner kroner og får dermed de bedste betingelser for at kunne gennemføre de krav og intentioner, der er knyttet til kanalen, skriver Radio- og tv-nævnets formand, Christian Scherfig, i en pressemeddelelse.
Berlingske People A/S ejes af Berlingske Media A/S som hovedaktionær og People Group A/S som mindretalsaktionær.
Berlingske People A/S har oplyst at ville drive stationen under navnet Radio 24syv. Stationen, der får tilladelse til at drive programvirksomhed i otte år, skal starte sin virksomhed den 1. november 2011.
- Det er virkelig en stor og historisk dag for os. Det er en kæmpe udfordring, der ligger foran os, og vi takker for den tillid, som Radio- og tv-nævnet har vist os, siger Koncernchef for Berlingske Media, Lisbeth Knudsen, til www.b.dk.
Radio Møller, som kanalen har været kaldt i folkemunde, opkaldt efter kulturminister Per Stig (K), vil give lytterne nyheder, kulturstof, aktuelle emner, satire, sport og musik.
FM4-kanalen blev oprettet i forbindelse med medieforliget sidste år.
- Vi vil gerne lave radio for dem, der er for gamle til P3, for unge til P4 og for moderne til P1. Vi forventer at tage lyttere både fra P3, P4 og P1, siger Lisbeth Knudsen om programkonceptet.
