Kvindelige forskere stormer frem



 Sidste år indledte 836 danske kvinder en forskeruddannelse i form af en ph.d., som typisk er første skridt på vejen mod en karriere som forsker. Det er det højeste antal kvindelige ph.d.-studerende, der nogen sinde er begyndt på et år.
 Kvinderne udgør nu 46 procent af de godt 6800 ph.d.-studerende herhjemme, og de er godt på vej mod en fuldstændig ligestilling med mændene på området. Det viser de seneste opgørelser på området, som Danmarks Statistik har lavet til Politiken.
 Samlet set er antallet af ph.d.-studerende vokset markant de seneste 10 år. Kvindernes andel er fra 1997 til 2007 periode vokset langt hurtigere end mændenes, nemlig fra 39 procent til de 46 procent.
 Tallene glæder videnskabsminister Helge Sander (V), som gennem sine syv år på posten har været med til at sætte en række initiativer i gang for at øge antallet af danske forskere.
