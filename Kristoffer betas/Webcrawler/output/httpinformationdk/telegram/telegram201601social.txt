Socialdemokratisk topfigur stopper på posten
Lars Midtiby, S-partisekretær gennem otte år, skal være direktør i Danske Handicaporganisationer.


 Der er næppe mange i den brede offentlighed, der ved, hvad en socialdemokratisk partisekretær foretager sig.
Men gennem de seneste otte år har Lars Midtiby, som den i offentligheden ukendte, men i partiet magtfulde partisekretær hedder, haft en afgørende finger med i spillet i to folketingsvalg som chef for Socialdemokraternes partiorganisation.
Men nu er det slut. 38-årige Lars Midtiby skifter topposten hos Socialdemokraterne ud med posten som direktør for Danske Handicaporganisationer. Han understreger, at der er tale om et tilvalg af Danske Handicaporganisationer, ikke et fravalg af partiet.
- Jeg synes, at jeg efterlader et parti, der er i god form, selv om vi desværre ikke er i regeringskontorerne, siger han til Ritzau.
Partisekretæren udgør sammen med Socialdemokraternes formand og to næstformænd den øverste ledelse i partiorganisationen. Midtiby overtog den centrale post i 2007, da han kun var 29 år. Dermed blev han den yngste på posten siden Stauning.
Han stod i spidsen for partiets valgkampagne op til folketingsvalget i 2011, som på den ene side gav Socialdemokraterne det ringeste valg i partiets historie, men på den anden side sikrede Helle Thorning-Schmidt statsministerposten.
Ved valget i 2015 var situationen nærmest stik modsat: Selv om Socialdemokraterne fik fremgang og igen blev Danmarks største parti, kunne partiet ikke holde fast i regeringsmagten.
Midtiby fremhæver da også de to valg som henholdsvis høj- og lavpunkter.
- At være med til at vinde regeringsmagten i 2011 var fantastisk. Jeg er også stolt over det comeback, vi fik lavet ved det seneste valg.
- Men at det lige nøjagtigt ikke lykkedes i 2015 at få en regeringsperiode mere, synes jeg er brandærgerligt. Den regering havde så meget mere at byde på, siger han.
Midtiby fastslår, at han er helt og aldeles færdig med partipolitik.
- Det er også en slags politik, jeg skal ud og lave, nemlig at være med til at påvirke så mennesker med handicap får gode vilkår.
- Men partipolitik - der lukker jeg døren, siger han.
Den socialdemokratiske hovedbestyrelse skal nu finde en ny partisekretær, som skal vælges på kongressen i september. Midtiby starter i sit nye job 1. april.
