Hamas fordømmer massakren i Paris
Forskellige meninger og tanker kan ikke retfærdiggøre mord, siger den islamistiske bevægelse i Gaza.


 Den islamistiske palæstinensiske bevægelse Hamas fordømmer lørdag drabet på 12 mennesker på Frankrigs satiriske ugeavis Charlie Hebdo.
To islamister stod bag nedslagtningen i Paris.
I en erklæring siger den palæstinensiske bevægelse, at den "fordømmer angrebet på magasinet Charlie Hebdo og holder fast i den kendsgerning, at forskellige meninger og tanker ikke kan retfærdiggøre mord".
Hamas fordømmer samtidig Israels premierminister, Benjamin Netanyahu, som har været ude og sammenligne massakren i Paris med Hamas' raketbeskydning af Israel fra Gaza-striben.
- Hamas fordømmer det desperate forsøg fra Netanyahus side på at skabe en forbindelse mellem vores bevægelse og folkets modstand med global terrorisme, hedder det.
I erklæringen fra Hamas nævnes der intet om gidseltagningen i et jødisk supermarked i Paris. Her blev den islamistiske gidselstager dræbt fredag efter et flere timer langt drama, hvor fire gidsler mistede livet.
Palæstinenserne præsident, Mahmoud Abbas, har talt i telefon med Frankrigs præsident, François Hollande og på vegne af det palæstinensiske folk udtrykt sin medfølelse efter onsdagens massakre i Paris.
Hamas anses af USA som en terrororganisation, men ikke længere af EU.
