Wall Street-svindlers lillebror får lang fængselsdom
Peter Madoff skal 10 år bag tremmer for at have deltaget i sin berygtede brors milliardsvindel.


 Amerikaneren Peter Madoff er idømt en fængselsstraf på 10 år for sin rolle som en af hovedmændene bag de årelange svindelnumre, som hans bror Bernard var hovedarkitekten bag.
Dermed kommer Peter til at dele skæbne med sin bror. Bernard afsoner en livstidsstraf for at bedrage investorer gennem et stort opsat pyramidespil, der regnes for at være USA's største bedrageriskandale.
Peter Madoff, der fungerede som bogholder for broren, erklærede sig skyldig i tiltalerne om svindel, forfalskning af dokumenter samt for at have afgivet falsk vidnesbyrd.
I tillæg til fængselsstraffen er Peter Madoff dømt til at tilbagebetale 143 millioner dollar. Dermed rippes han for alt - lige ned til den sidste skjorteknap. Beløbet omfatter værdien af alt, hvad han og hans familie ejer plus en enorm bøde oveni.
Værdier og genstande ejet af hans hustru Marion og datteren Shana indrages også. Blandt andet flere boliger og en Ferrari.
Bernard Madoff nød et liv på første klasse, alt imens han snød og bedrog sine investorer.
Den tidligere Wall Street-kanon, der blev en af finanskrisens symbolfigurer, har fra sin fængselscelle kunnet følge med i, hvordan relikvierne fra hans hedengangne luksusliv er kommet under hammeren.
Hele 489 ting fra Madoffs private gemmer, som amerikansk politi konfiskerede i 2009, kom i 2010 på auktion på Sheraton-hotellet i New York.
Fortjenesten på knap 10 millioner kroner skulle komme svindlerens ofre til gode, hvilket dog ikke battede meget i lyset af de 60 milliarder dollar (327 milliarder kroner), som Madoff svindlede for.
Mange samlere og souvenirjægere var mødt op for at få fingre i alt fra pompøse bronzestatuetter over sorte velour-sutsko til ekstravagante ure.
Ud over Madoffs mange ure kunne der også bydes på kunstværker, juveler og møbler fra den fængsledes tidligere hjem på Manhattan og Long Island, og storsvindlerens Steinway-flygel fra 1927 blev solgt for 42.000 dollar (229.000 kroner).
Under en tidligere auktion blev Madoffs luksuslejligheder- og skibe sat til salg.
I september i år fik 1230 kunder i Madoffs investeringsselskab langt om længe en del af det tabte tilbage.
Madoff jonglerede i sit pengecirkus med de betroede midler ved at udbetale meget store afkast til en del af kunderne med andre investorers indskud.
