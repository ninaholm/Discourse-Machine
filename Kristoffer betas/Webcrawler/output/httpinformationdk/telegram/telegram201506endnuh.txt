Endnu en Hækkerup forlader Folketinget
Godt et halvt år efter, at Karen Hækkerup forlod Folketinget, blev hendes mand, Ole Hækkerup, ikke genvalgt.


 Der er blevet et par Hækkerup'er færre i Folketinget på det seneste.
I efteråret forlod Karen Hækkerup Folketinget til fordel for en post som direktør hos Landbrug & Fødevarer.
Og nu må hendes mand, Socialdemokraternes udlændingeordfører Ole Hækkerup, også forlade tinge, fordi han ikke er genvalgt i Sjællands Storkreds.
- Desværre ser det ud til, at marginalerne ikke er med mig. Jeg bliver ikke genvalgt til Folketinget, skriver Ole Hækkerup på Facebook.
- Men tak til de mange der har stemt på mig, og alle de aktive der har kæmpet i valgkampen, skriver han.
Socialdemokraterne gik et mandat frem i Sjællands Storkreds ved valget, og dermed var der hele otte billetter at dele ud af.
Nogle af dem gik til sikre kort som Astrid Krag, Magnus Heunicke, Pernille Rosenkrantz-Theil og Henrik Sass.
Derudover ser det ud til, at også Rasmus Horn Langhoff, Lennart Damsbo-Andersen, Kaare Dybvad og Mette Gjerskov bliver valgt ind.
Foruden Ole Hækkerup lykkedes det heller ikke for Kasper Roug at blive valgt.
Ole Hækkerups far, Klaus Hækkerup, sad i Folketinget fra 1988 og til valget i 2011, og hans onkel Hans Hækkerup var blandt andet forsvarsminister i en årrække.
Familien er dog fortsat repræsenteret i Folketinget ved den nu forhenværende sundhedsminister Nick Hækkerup, der blev socialdemokratisk topscorer i Nordsjællands Storkreds.
