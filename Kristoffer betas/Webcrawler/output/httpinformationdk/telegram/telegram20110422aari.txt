22-årig mand er død efter vold i Næstved
To mænd anholdt i sag, som kostede en tredje i livet. De tre kendte åbenbart hinanden fra misbrugsmiljøet.


 Politiet har anholdt to mænd efter en episode i en lejlighed i Ringstedgade i Næstved, som søndag kostede en 22-årig mand livet.
De to fremstilles i grundlovsforhør mandag formiddag. Ifølge Sydsjællands og Lolland-Falsters Politi lyder den foreløbige sigtelse på manddrab.
Politiet oplyser, at det endnu ikke står fast, hvorvidt begge de anholdte har medvirket til drabet.
Baggrunden for drabet var ikke klarlagt søndag aften. Men det er politiets opfattelse, at de tre kendte hinanden fra misbrugsmiljøet i Næstved.
Politiet blev tilkaldt søndag klokken lidt i 11. I lejligheden fandt betjentene en livløs person, som tydeligvis havde været udsat for vold. Han blev kørt til Næstved Sygehus og senere erklæret død.
De to anholdte er 31 og 45 år, og de kommer begge fra Næstved.
