Medieaftale koster DR 120 millioner kroner
Danmarks Radio oplyser nu, at stationen skal spare 120 millioner som følge af det nye medieforlig. Det kommer til at betyde massefyringer.


 Oven på onsdagens medieaftale mellem regeringen, Dansk Folkeparti og Liberal Alliance har der været stor uenighed om de økonomiske konsekvenser for Danmarks Radio.
Nu sætter DR selv tal på, hvad aftalen kommer til at koste for stationen. 120 millioner kroner kommer regeringen til at lyde på, fortæller stationens generaldirektør Kenneth Plummer.
- DR bliver svækket. Vi går fra fire til tre radiokanaler og vi skal effektuere en spareplan. Det vil få indflydelse indholdet fra DR, siger Kenneth Plummer til DR Kultur.
DR skal spare de 50 millioner kroner, som forligspartierne tager fra DR for at give til den nye, kommende radiokanal, fordi P2 lukker.
Men selv uden P2 skal DR fortsat producere det samme indhold. Det koster 30 millioner, og de penge skal findes andre steder i DR. Det giver tilsammen 80 millioner kroner, som DR skal spare allerede i 2011, forklarer Kenneth Plummer.
Derudover følger licensbetalingen ikke den normale inflation - det politikere og økonomer kalder en såkaldt pris- og lønregulering. I stedet følger licensen forbrugerprisindekset, og det betyder kort og godt, at DR skal spare 0,7 procent af budgettet.
Lægger man de tal sammen, betyder det, at DR over de næste fire år skal spare godt 120 millioner kroner.
Ifølge Kenneth Plummer betyder det, at reglen om massefyringer skal træde i kræft.
Forligspartierne har ellers påstået, at DR ikke vil blive svækket økonomisk ved aftalen. Socialdemokraternes beregninger viser omvendt, at stationen vil miste 700 millioner kroner. 

