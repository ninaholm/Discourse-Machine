Snigskytter dræber syrisk general
Snigskytter dræbte torsdag militær leder, der var medlem af Assads indercirkel.


 Snigskytter fra oprørsbevægelsen i Syrien dræbte torsdag en højtstående general fra Syriens militære efterretningstjeneste, rapporterer det statslige tv og oppositionsaktivister.
Det statslige tv siger, at general Jamaa Jamaa blev skudt og dræbt i den østlige by Deir al-Zor i en provins, hvoraf størstedelen er kontrolleret af oppositionen mod præsident Bashar al-Assad.
Aktivister i oppositionsgruppen Syriens Observatorium for Menneskerettigheder siger, at Jamaa var medlem af Assads indercirkel og en af Syriens mest prominente militære ledere.
- General Jamaa Jamaa blev gjort til martyr, da han udførte sin nationale pligt med at forsvare Syrien og landets befolkning ved at kæmpe mod terrorister i Deir al-Zor, hedder det i en officiel erklæring, som blev læst op på det syriske tv.
Syriens Observatorium for Menneskerettigheder, der har et netværk af aktivister over det meste landet, siger, at snigskytter skød og dræbte Jamaa midt under et slag mellem militær og oprørsenheder, hvoraf nogle har forbindelse til al-Qaeda.
Gruppen siger, at Jamaa har været under mistanke for at have spillet en rolle i attentatet mod den libanesiske statsmand Rafik Hariri i 2005.
Mange har mistanke om, at det syriske regime stod bag den bilbombe i Beirut, der dræbte Hariri.
Libanons Hizbollah-millits er allieret med præsideret Bashar al-Assads regime i Syrien.
