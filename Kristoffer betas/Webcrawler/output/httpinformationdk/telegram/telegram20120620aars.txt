20 års fængsel til Raskolnikov i kjole
40-årig russisk kvinde dræbte omkring en snes ældre kvinder for at tømme deres boliger for værdier.


 En 40-årig kvinde i Rusland er blevet idømt 20 års fængsel for drab på mindst 17 ældre kvinder gennem en periode på otte år.
Ifølge en domstol i Sverdlovsk narrede den dømte, Irina Gaidamatjuk, de ældre kvinder til at invitere hende ind i deres boliger. Her slog hun dem ihjel med en hammer, før hun tømte boligerne for penge og værdisager. Ofrene var i alderen 61 til 89 år.
Gaidamatjuk er i russiske medier blevet kendt under navnet "Raskolnikov i kjole," hvilket er en henvisning til Raskolnikov, der er morder og hovedperson i Fjodor Dostojevskijs roman "Forbrydelse og straf."
En talsmand for politiet i Sverdlovsk siger til ITAR-TASS, at kvinden lovede de ældre at hjælpe dem med praktiske ting i deres hjem.
 - Der er blevet anmeldt omkring 20 drab i adskillige byer i regionen. Politiet mener, at formålet var berigelseskriminalitet, siger talsmanden.
 Den dømte er mor til to døtre, siger politiet.
I 2007 blev Rusland rystet over retssagen mod den såkaldte "skakbræt-dræber" Alexander Pitjusjkin, som pralede af at have dræbt 48 mennesker af lyst.
Han havde planlagt at dræbte 64, hvilket svarer til det antal felter, der er på et skakbræt.
