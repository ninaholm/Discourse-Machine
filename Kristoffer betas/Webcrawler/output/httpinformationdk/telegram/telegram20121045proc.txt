45 procent vinker farvel til efterlønnen
Interessen for at få udbetalt efterlønsbidrag er fire gange så høj hos yngre lønmodtagere som hos de ældste.


 45 procent af de tilmeldte lønmodtagere har valgt at forlade efterlønsordningen og få deres opsparing udbetalt. Det viser en opgørelse efter fristens udløb den 1. oktober, oplyser AK-Samvirke, brancheorganisation for de danske a-kasser.
Af de 50-59-årige, som er berettigede til efterløn, er det kun 16 procent, der har droppet ordningen.
I aldersgruppen 40-49 år er tallet 62 procent, og blandt de yngste lønmodtagere under 40 år har hele 67 procent fået udbetalt deres bidrag og sagt farvel til efterlønnen.
Godt 491.000 efterlønsberettigede har forladt ordningen. I gennemsnit har hver enkelt fået udbetalt 45.600 kroner.
 Direktøren for AK-Samvirke, Verner Sand Kirk, er ikke voldsomt overrasket over tallene.
- Der er lidt færre af de helt unge, der har hævet deres bidrag, end jeg havde troet, og lidt flere i mellemgruppen. Men andelen over 50 år svarer nogenlunde til, hvad vi havde regnet med, siger han.
For lønmodtagere under 40 år er der ikke stor tilskyndelse til at lade efterlønsopsparingen stå, da deres mulighed for at benytte ordningen blev stærkt forringet med forårets politiske indgreb.
- Nej, der burde være flere i den gruppe, der havde hævet pengene. Men for den ældste del af gruppen, der nærmer sig de 40, tror jeg, det handler om en grundlæggende utryghed - ellers sparede danskerne jo ikke så tosset op, siger Verner Sand Kirk.
Pengene er ikke tabt, selv om man ikke hæver dem nu - men man mister skattefordelen. Muligheden for at få udbetalt det indbetalte bidrag opstod, da et flertal i Folketinget strammede ordningen med den såkaldte "Aftale om senere tilbagetrækning".
Alt i alt er der udbetalt 22,4 milliarder kroner til de efterlønsberettigede, der har forladt ordningen. Hertil kommer en udbetaling på cirka 3,2 milliarder skattefrie kroner til folk, der ikke længere var berettigede, men havde bidrag stående, som de ikke havde hævet.
Ser man på faggrupper, er det især mennesker med længerevarende uddannelse, som har hævet efterlønsbidraget.
- Det er der en vis logik i, for det er folk, som typisk har en højere pensionsopsparing og derfor vil blive modregnet i efterlønnen, siger Verner Sand Kirk.
