H1N1-ramt efterskole kører videre
Sportsefterskolen SINE i Løgumkloster, der er ramt af H1N1, kører videre på trods af 40 hjemsendte elever. Embedslægen oplyser, at man ikke lukker skolen.


  Sportsefterskolen SINE i Løgumkloster bliver ikke lukket, selv om skolen er ramt af H1N1, også kaldet svineinfluenza, og foreløbig 40 elever og en lærer er sendt hjem i seng, 
 Embedslægen oplyser, at der ikke er grund til lukning af skolen. 
 - Målet er ikke at stoppe epidemien, målet er at begrænse den, siger Henrik L. Hansen, der er ledende embedslæge ved Embedslægerne Syddanmark.
 Skolens øvrige elever og personale bliver derfor oplyst om, hvordan de skal forsøge at undgå, at flere bliver smittet.
 - Det, de skal sikre på skolen, er, at de har den bedst mulige hygiejne for at sikre, at der sker så lidt videre spredning som muligt, siger Henrik L. Hansen.
 Embedslægen oplyser, at de hygiejniske tiltag blandt andet går ud på at sikre god håndhygiejne.
 40 efterskoleelever og en lærer er foreløbigt sengeliggende, og forstander Rene Jacobsen oplyser til jv.dk, at der sikkert vil komme flere til.
 Kun læreren har fået konstateret smitten, der ikke er bekræftet hos eleverne. De 40 elever, der udgør en fjerdedel af det nystartede hold, er alle sendt hjem.
