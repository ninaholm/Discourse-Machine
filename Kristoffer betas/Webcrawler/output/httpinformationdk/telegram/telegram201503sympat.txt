Sympatikonflikt er på vej i flybranchen
Serviceforbundet varsler, at forbundets medlemmer vil sympatistrejke for at støtte Norwegian-piloter.


 Serviceforbundet varsler nu, at forbundets medlemmer vil gå i sympatistrejke i forbindelse med strejken blandt Norwegians piloter.
Det oplyser formanden for Serviceforbundet, John Dybart, til Ritzau. Torsdag har Serviceforbundet afsendt første strejkevarsel, og hvis ikke Norwegians piloter vender tilbage til arbejdet inden i næste uge, vil forbundet afsende andet strejkevarsel.
Dermed kan en sympatistrejke bryde ud om to uger, siger John Dybart, og det kan ramme bredt.
Serviceforbundet har i alt 20.000 medlemmer inden for en række områder.
Til forbundet hører blandt andet Vagt- og Sikkerhedsfunktionærernes Landssammenslutning, herunder security-personale i lufthavnene, og Flyvebranchens Personale Union.
- Jeg vil antage, at 3000 af vores medlemmer kan blive involveret i en eventuel sympatistrejke - heraf 2000 medlemmer med funktioner i luften, siger Dybart og fortsætter:
- Her i huset dækker vi både kabine og cockpit. Vi kan også udvide sympatistrejken til visse dele af security i lufthavnen, siger han.
- Vi er det første LO-forbund, der har taget den her beslutning, fordi vi har fået en henvendelse fra det norske forbund Parat. Det, Norwegian vil tilbyde de strejkende, er så horribelt, at det udløser fuld solidaritet, siger John Dybart.
Det er blandt andet de lønninger, som Norwegians piloter bliver tilbudt, som forbundsformanden er utilfreds med.
Serviceforbundet har bedt LO om at indkalde de andre forbund i LO til et koordinerende møde om udvidelse af sympatistrejken til andre forbund.
Hos Norwegian kalder de den varslede sympatistrejke "beklagelig" og forstår ikke, at Serviceforbundet involverer sig i Norwegian-piloternes strejke.
- Vi i Norwegian registrerer, at Serviceforbundet mener, at en gennemsnitsløn for kaptajner på over en million kroner er "horrible vilkår".
- Hvor mange af forbundets medlemmer, der har samme lønvilkår, må være et spørgsmål at besvare, siger Daniel Kirchoff, kommunikationsrådgiver i Norwegian.
650 piloter i Norwegian - heraf 100 danske - har nedlagt arbejdet, fordi de frygter, at det skandinaviske datterselskab, som de er ansat i, Norwegian Air Norway (NAN), bliver nedlagt, og at de i stedet bliver tilbudt dårligere kontrakter i et nyt selskab.
Torsdag har Norwegian aflyst 22 flyvninger til og fra Københavns Lufthavn. Flyselskabet har desuden aflyst alle indenrigsflyvninger i Norge og flyver kun enkelte ruter mellem skandinaviske hovedstæder og få ruter i Danmark.
35.000 passagerer i Skandinavien var berørt af piloternes strejke onsdag, og Norwegian forventer, at lige så mange passagerer vil blive berørt af strejken torsdag.
