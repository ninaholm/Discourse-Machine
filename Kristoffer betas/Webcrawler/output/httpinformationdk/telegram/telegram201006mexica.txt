Mexicansk politiker myrdet før lokalvalg
En kandidat til guvernørvalget i den mexicanske delstat Tamaulipas i næste måned er sammen med fire andre personer blevet dræbt af 16 hætteklædte gerningsmænd.


 Den mexicanske politiker og guvernørkandidat Rodolfo Torre blev mandag sammen med fire andre personer myrdet af 16 hætteklædte gerningsmænd i den nordlige delstat Tamaulipas. 
Gerningsmændene angreb Torre, da han sammen med fire andre medarbejdere fra partiet PRI var på vej til et politisk arrangement i en bil forud for en række lokalvalg i Mexico 4. juli. Tv-billeder viste de fem lig ligge på vejen. 
Angrebet er det værste i mexicansk politik over de seneste 16 år. Gerningsmændene menes at have forbindelse til den narkorelaterede kriminalitet, der de seneste år har hærget landet. 
Mexicos præsident, Felipe Calderon, fordømmer angrebet, som han kalder for et fejt angreb mod Mexicos demokrati og lover at fortsætte kampen mod narkobanderne. 
Over 25.500 mennesker har mistet livet i Mexico, siden Calderon i 2006 optrappede kampen mod landets narkobander. 
Drabet på 36-årige Torre er det første store politiske mordattentat i Mexico siden 1994, hvor PRI's præsidentkandidat Luis Donaldo Colosio sammen med PRI-lederen Jose Francisco Ruiz Massieu blev myrdet. 
