Karman - en torn i øjet på Yemens styre



 Journalist og demokratiforkæmper Tawakkul Karma er nok Yemens kendteste aktivist og en torn i øjet på Yemens præsident, Ali Abdullah Saleh.
I et land, hvor kvinder af mange anses for at være andenrangsborgere, har hun sat sig for at skabe en ikke-voldelig revolution gennem folkelig modstand.
- Vi har brug for hende. Hun klarer at gøre det, som de fleste mænd ikke kan i et samfund, som har fordomme mod kvinder, siger analytikeren Abdul-Ghani Al-Iryani fra Yemen til Washington Post.
* Da den 32-årige mor til tre blev anholdt i januar efter at have ledet to demonstrationer på universitetet i Sanaa, satte det gang i de landsomfattende protester mod præsident Ali Abdullah Saleh.
* Karman startede organisationen Kvindelige journalister uden lænker i 2005. Målet var at fremme ytringsfrihed og demokratiske rettigheder. I 2007 begyndte hun at organisere ugentlige demonstrationer i Sanaa mod myndighederne.
* Hun er medlem af islamistpartiet Islah. Men hun har lagt sig ud med de mere yderliggående fløje i partiet, som ikke støtter et forbud mod ægteskab med piger under 17 år, skriver avisen The Guardian.
* Karman har smidt niqaben, der dækker ansigtet for nogle år siden, men hun dækker fortsat sit hår og hals med et tørklæde, der gerne er rosa. For hende er sløret en kulturel tradition ikke et religiøst påbud.
* Hun mener, at kvinderne spiller en afgørende rolle i regionen.
* Myndighederne har forsøgt at lokke Karman med en ministerpost, men hun har også været anholdt flere gange. Derudover har hun modtaget dødstrusler.
* Hun anklager myndighederne i Yemen for at være allierede med al-Qaida til trods for, at landet samarbejder med USA for at bekæmpe de væbnede islamister.
