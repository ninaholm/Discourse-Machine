Nu præsenterer Hækkerup sine børnehuse
Børnehuse i hver region skal hjælpe børn videre efter at have været udsat for seksuelle eller fysiske overgreb


 Børn, som har været udsat for seksuelle eller voldelige overgreb, skal hjælpes i såkaldte børnehuse, mener social og integrationsminister Karen Hækkerup (S).
Hun har netop modtaget en række anbefalinger fra en ekspertgruppe, og den lægger op til, at hvert geografisk område skal have et hus. Husene skal indrettes børnevenligt og både politi, sociale myndigheder og psykologer skal have sin daglige gang der.
- Jeg er overbevist om, at eksperternes model for børnehuse i Danmark vil betyde en langt bedre og mere professionel hjælp til de børn, der på tragisk vis har været udsat for overgreb.
- Derfor vil jeg nu gå i gang med at få anbefalingerne ført ud i livet, siger Karen Hækkerup i en pressemeddelelse.
Børnehuse er blandt andet kendt fra de øvrige skandinaviske lande, og de dækker over en model, hvor de sociale myndigheder, politi og sundhedsvæsen fysisk samles, så deres indsatser koordineres, og så myndighederne samarbejder om hjælpen til barnet.
Forslag om børnehusene er kommet på dagsordenen på grund af de seneste års store sager om overgreb mod børn.
Karen Hækkerup har for kort tid siden præsenteret en såkaldt overgrebspakke, hvor der er afsat 315 millioner kroner til at sikre børn mod overgreb.
Finansieringen af børnehusene kommer fra satspuljen, hvor der er afsat 35 millioner til formålet.
Der har tidligere været uenighed om, hvem der skulle drive børnehusene, men Karen Hækkerup lægger op til, at det bliver gennem tværkommunale samarbejder.
