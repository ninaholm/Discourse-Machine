SF's fremgang gavner S



 SF spås stærk fremgang ved kommunalvalget, mens Socialdemokraternes går lidt tilbage i forhold til det fine valgresultat i 2005. Alligevel kan Socialdemokraterne vinde flere borgmesterposter ved samarbejdet med SF.
 Sådan lyder vurderingen af tirsdagens kommunalvalg fra Socialdemokraternes politiske ordfører, Henrik Sass Larsen. 
 - SF trækker ikke kun stemmer fra Socialdemokraterne, men også fra Venstre og De Konservative, og det er godt. Det er vigtigt at sætte sig på borgmesterposten, så et godt valg for SF er også et godt valg for Socialdemokraterne, siger han.
 Der har været kritik af LO's økonomiske støtte til Socialdemokraterne, SF og Enhedslisten i København, Odense og andre byer. Støtten vil ikke skade partierne ved kommunalvalget, mener Henrik Sass Larsen.
 - Det tror jeg ikke, at folk går op i. Folk ved godt, er erhvervslivet støtter de borgerlige partier bigtime (massivt), mens fagbevægelsen støtter Socialdemokraterne og venstrefløjen, siger han.
 Trods tættere politisk samarbejde ved kommunalvalget mellem Socialdemokraterne og venstrefløjen, bliver kommunalpolitik ikke mere opdelt i en rød og en blå blok, mener Henrik Sass Larsen.
 - Jeg tror ikke, at det ender i en rød blok eller en blå blok. Der er store lokale forskelle. Derfor vil vi efter valgaftenen se konstitueringer på kryds og tværs i kommunerne, siger han.  
