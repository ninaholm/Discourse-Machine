København er røget ud af det dyre selskab
København er røget ud af top-10 liste over de dyreste byer at leve i. Oslo har overhalet den danske hovedstad.


 København er nu ikke længere at finde på top-10-listen over verdens dyreste byer at leve i som udstationeret.
I den årlige opgørelse fra Mercers "Cost-of-Living", der undersøger og sammenligner leveomkostningerne for udstationerede, er den danske hovedstad gledet ned fra en 10. til en 17. plads.
Københavns markante fald skyldes først og fremmest, at flere andre lande har styrket deres valuta.
- De udsving vi har set i valutakurser det sidste år har været dramatiske og har påvirket rangeringen for mange byer, hvor udsving betyder meget for blandt placeringen i toppen af listen, siger Jon Sannes, leder af statistikafdelingen i Danmark.
Den danske hovedstad er blevet overhalet af blandt andet den brasilianske by São Paulo og Singapore.
Også Norges hovedstad Oslo har overhalet København siden den forrige liste. Den norske by indtager en 15. plads på listen. Sveriges hovedstad Stockholm har taget et stort skridt frem på listen fra en 76. til en 39. plads.
På listens øverste seks pladser er der ikke sket forskydninger siden sidste års liste.
Det afrikanske land Angolas hovedstad Luanda indtager førstepladsen, mens Japans hovedstad Tokyo og Ndjamena i Tchad tager de næste placeringer.
- Det, der kan overraske de fleste, er de relativt mange ukendte byer i toppen af listen, siger Jon Sannes og fortsætter:
- Det skyldes først og fremmest det begrænsede udvalg af varer og især det begrænsede udvalg af boliger med vestlig standard, der både er trygge og har strøm og rent vand.
Undersøgelsen dækker 214 byer på fem kontinenter og er den mest detaljerede af sin art.
Den undersøger udgifter til over 200 forskellige ting - blandt andet bolig, transport, mad, tøj og underholdning.
