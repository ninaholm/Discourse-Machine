USA vinder over Kina i sag om luksusbiler
Verdenshandelsorganisationen WTO underkender kinesisk skat på 21,5 procent på amerikanske luksusbiler.


 Kinas skat på 21,5 procent på biler, der er produceret i USA, er ulovlig. Det siger verdenshandelsorganisationen WTO i en sag om told på amerikanske biler, der eksporteres til Kina.
- Afgørelsen bekræfter USA's påstand om, at den kinesiske skat på amerikanske biler overtræder WTO's regler, siger den amerikanske handelsrepræsentant Michael Froman.
USA eksporterede sidste år biler for i alt 355 milliarder kroner. Heraf for 46,5 milliarder kroner til Kina.
Den amerikanske klage over den kinesiske skat var fremsat på vegne af ni bilproducenter. Blandt andet giganterne General Motors, Ford og Chrysler - samt de ikkeamerikanske brands BMW, Honda, Toyota og Mercedes.
- Det er en vigtig sag, og en vigtig sejr, siger den amerikanske handelsrepræsentant Sandy Levin.
Kina indførte den høje skat, da landet mente, at bilproducenterne modtog støttekroner fra den amerikanske regering og således kunne dumpe priserne på bilerne, når de blev sendt ind på det kinesiske marked.
Den kinesiske told på amerikanske luksusbiler udløb den 15. december sidste år, og Kina har tidligere sagt, at man vil stoppe med at opkræve skatten. WTO vil ikke straffe Kina for at have indført skatten.
