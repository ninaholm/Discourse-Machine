Transportminister: Ny Storstrømsbro giver arbejdspladser
Aftale om finansiering af ny bro er afgørende for Femern-forbindelsen og skaber arbejdspladser, siger minister


 Aftalen om den nye Storstrømsbro er både afgørende for Femern-forbindelsen og for beskæftigelsen, da det skaber arbejdspladser at bygge en bro.
Sådan siger transportminister Henrik Dam Kristensen (S), efter at finansieringen af en ny Storstrømsbro tirsdag er faldet på plads mellem partierne i trafikforliget, der tæller alle partier i Folketinget på nær Enhedslisten.
- Aftalen betyder, at nu har vi en bred politisk aftale, og jeg er meget glad for, at vi nu har lavet en aftale om Storstrømsbroen med alle partier bag den grønne forligskreds, siger han til Ritzau.
Ifølge ministeren betyder det især to ting:
- Vi sikrer Femern-forbindelsen, for her er det jo afgørende, at Storstrømsbroen fungerer. Kan man ikke komme over Storstrømsbroen, er der ikke så meget mening i at bore en tunnel til Femern. Så det er fuldstændig afgørende, at aftalen nu er i hus.
- Det betyder også, at vi kan gå i gang med arbejdet. Det er vigtigt, for der er mange arbejdspladser i det, og det har vi brug for. Ikke mindst på Lolland-siden, tilføjer Henrik Dam Kristensen.
Hvor mange arbejdspladser, der er tale om, vides endnu ikke, da det først skal i udbud, understreger ministeren.
- Men der er jo meget manuelt arbejde i at bygge en bro. Og nu har vi sikret os, at der er penge til det.
- Den første del foregår godt nok på kontoret, men når broen skal bygges, skal der støbes beton, sættes jernbaneskinner på og lægges asfalt. Så det er helt klart arbejdstungt, men vi har ingen konkrete beregninger endnu, siger han.
