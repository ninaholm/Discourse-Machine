Otte dræbte amerikanere var CIA-folk



 En selvmordsbombe dræbte onsdag otte amerikanere i det sydøstlige Afghanistan. De omkomne var sandsynligvis civile CIA-folk.
 - Vi kan bekræfte, at der var en eksplosion i provinsen Khost, og at otte amerikanere er dræbt, siger en talsmand for de amerikanske myndigheder til nyhedsbureauet Reuters.
 Selvmordsbomben blev udløst ved en militær bygning, der primært bruges af den amerikanske efterretningstjeneste CIA, skriver avisen Washington Post. Tv-stationen CNN citerer samtidig unavngivne embedskilder for, at de otte dræbte var CIA-agenter.
 Angrebet har ifølge Washington Post kostet flere efterretningsfolk livet end tilsvarende episoder under hele Afghanistankrigen. CIA har kun anerkendt drabet på fire ansatte i landet siden 2001.
 Det lykkedes selvmordsbomberen at komme forbi sikkerhedsvagterne på militærbasen, hvorefter han detonerede et bombebælte i en træningshal.

