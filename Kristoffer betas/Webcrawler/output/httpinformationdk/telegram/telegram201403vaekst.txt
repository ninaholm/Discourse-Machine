Vækstfond har skudt 1,3 milliarder i 300 landbrug
Landbruget har stort behov for finansiering fra den offentligt vækstfond i samarbejde med banker og realkredit


 Den offentlige Vækstfond er blevet et godt alternativ når landbruget skal hente finansiering.
 I 2010 fik Vækstfonden mulighed for at finansiere landbrug, og siden har fonden investeret over 1,3 milliarder kroner i 300 landbrug, viser en opgørelse fra Vækstfonden.
De foreløbige erfaringer viser, at der er tale om sunde bedrifter med solide forretningsplaner, siger Vækstfondens landbrugsdirektør, Palle Christiansen.
- Med hele 300 finansierede landbrug har vi tydeligvis ramt et hul i markedet. Vi træder ind lige der, hvor bedrifterne stadig er sunde, men hvor bankerne og realkreditinstitutterne i dag tøver med at finansiere, siger Palle Christiansen.
Derfor samarbejder Vækstfonden tæt med bankerne og realkreditinstitutterne og yder kautioner og lån som del af den samlede finansieringsløsning. Vækstfondens portefølje viser, at der kun er få tab.
- Vi har hjulpet med mange forskellige typer finansieringer. Fra helt nye staldanlæg, til fornyelse af eksisterende produktion og miljøforbedringer. Og så fylder ejerskifter ganske meget. Det er simpelthen vanskeligt for især yngre landmænd at få den nødvendige finansiering i dag.
- Vi ser ofte, at der er et behov for, at vi tager en del af risikoen, før at bankerne og realkreditinstitutterne kan komme med deres del af finansieringen. Det er præcis den rolle, vi kan spille, understreger Palle Christiansen.
Vicedirektør i Finansrådet Louise C. Mogensen siger, at kapitalkravet til unge landmænd er meget stort.
- Et gennemsnitligt landbrug koster i dag cirka 40 millioner kroner. Kapitalkravet til den unge landmand er derfor så stort, at uanset hvor dygtig den unge landmand er, er det de færreste, der kan rejse den nødvendige kapital.
- Et vækstlån fra Vækstfonden kan derfor være den brik, der får hele finansieringen til at falde på plads, siger Louise C. Mogensen.
