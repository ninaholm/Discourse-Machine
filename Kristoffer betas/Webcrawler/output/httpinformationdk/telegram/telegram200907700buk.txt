Over 700 er bukket under for H1N1



 H1N1-pandemien har foreløbig kostet flere end 700 mennesker livet verden over, siden influenzaen brød ud i Mexico i april, meddeler en talskvinde for Verdenssundhedsorganisationen, WHO.
 Det er en væsentlig stigning siden WHO's seneste opgørelse fra den 6. juli, hvor H1N1, tidligere kendt som svineinfluenza, havde kostet 429 dødsfald.
 FN's sundhedsorganisation meddelte i sidste uge, at den stopper med at offentliggøre løbende tal over bekræftede tilfælde af H1N1, fordi pandemien breder sig med en hidtil uset hast, men også fordi langt størstedelen af de smittede patienter kommer forholdsvis hurtigt til hægterne igen.
 Den 6. juli havde WHO registreret 94.512 tilfælde af H1N1 i flere end 125 lande verden over.
 De berørte lande har nu fået besked på at melde tilbage, hvis sygdomsforløbene hos patienterne ændrer sig drastisk. Storbritannien er med 55.000 nye tilfælde i sidste uge nu det hårdest ramte land i Europa og vil inden årets udgang have vaccineret halvdelen af befolkningen.
 Den nye svineinfluenzavirus har fået WHO til at udråbe den første pandemi i det 21. århundrede - det vil sige en omsiggribende epidemi, der spreder sig fra mennesker til mennesker flere steder på kloden.
 Op imod 500.000 mennesker verden over dør ifølge WHO hvert år af almindelig influenza.
