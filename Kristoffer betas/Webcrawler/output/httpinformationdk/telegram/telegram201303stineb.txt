Stine Bosse: Profitsultne firmaer bør stoppe massefyringer
Erhvervsprofilen kritiserer fyringskulturen hos virksomheder, der fokuserer for enøjet på bundlinjen.


 Det er forkert, når virksomheder med store overskud kaster sig ud i omfattende afskedigelser.
Det siger Stine Bosse, en af dansk erhvervslivs mest magtfulde personer, i et interview med Berlingske.
Ifølge Bosse, som i flere år var koncernchef for forsikringsselskabet Tryg, skal det at lede en virksomhed ikke kun handle om skabe afkast til ejerne og overskud.
Og i mange af landets direktions- og bestyrelseslokaler er der netop en enøjet fokusering på bundlinjen, er hendes indtryk.
Hun erkender, at bundlinjen er "vanvittig vigtig".
- Men samtidig er det er ikke okay, at virksomheder, som har meget store overskud, går ud og fyrer flere hundrede mennesker. Der synes jeg, at man som ledelse skal tænke sig rigtig godt om, siger hun til Berlingske.
Stine Bosse, der tirsdag holder sin tiltrædelsestale som adjungeret professor på Copenhagen Business School, sidder i bestyrelsen for flere store virksomheder såsom Nordea og den tyske finansgigant Allianz.
En undersøgelse sidste år bekræfter hendes indtryk af, at hovedparten af bestyrelserne i danske virksomheder prioriterer bundlinjen højere end alt andet i deres virke, mens et område som CSR, altså deres social- og samfundsansvar, ligger helt i bund.
- Der er mange virksomheder, der gør fantastisk mange gode ting. Men vi skal samtidig sikre os, at de bidrager til det samfundssystem, som de er en del af. Vi skal ikke lade os friste af krisen til at gå baglæns, siger hun til avisen.
Hun mener, at mange virksomheder falder for den nemme løsning, når de vælger at fjerne hundredvis af arbejdspladser.
