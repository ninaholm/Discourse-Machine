Auktionshus trodser Lars Løkke-kritik



 Auktionshuset Laurits.com står fast på, at virksomheden ikke vil sælge en akvarel af Muhammedtegneren Kurt Westergaard, selv om statsminister Lars Løkke Rasmussen kritiserer beslutningen. 
Det fastslår administrerende direktør Mette Rode Sundstrøm i et mailinterview med Ritzau. 
Hvorfor vil I ikke sælge Kurt Westergaards akvarel?
 - Vi mener, at man bør skabe ro omkring Kurt Westergaard, i stedet for at
grave grøfterne dybere. Et salg hos os vil skabe endnu mere uro. Vi er gentagne gange blevet tilbudt at sælge Muhammed-tegningerne, hvilket vi hver gang har takket nej til. 
 - Nu er vi blevet tilbudt at sælge en anden Kurt Westergaard-tegning, hvilket
vi nøje har overvejet, og valgt at takke pænt nej til. Med først Danmark og nu Kurt Westergaard som terrormål, kan vi ikke overskue konsekvenserne af et salg. 
- Når vi ikke kan overskue konsekvenserne af et salg, kan vi heller ikke i
dette tilfælde lave en risikobedømmelse - for eksempel for vores medarbejdere. 
Hvordan påvirker det Jer, at statsministeren kritiserer jeres beslutning?
-De har frihed til at kritisere, vi har frihed til at mene noget andet og takke nej til en tegning. 
- Vi hylder selvsagt ytringsfriheden, men opfordrer til at man begynder at nuancere debatten.
I skrev i en pressemeddelelse mandag, at I pillede akvarellen af på grund
af de ansattes sikkerhed. Er der andre grunde?
- For det første har akvarellen aldrig været sat til salg på Lauritz.com. Det
er en fejlinformation. Vi har venligt afvist den, da vi fik den tilbudt.
- Der sker jævnligt, at vi takker nej til en effekt, fordi vi ikke ønsker at
indlede eller ophede en given politisk eller religiøs debat. Vi tager altid konkret
stilling fra sag til sag.
- Typisk takker vi nej, hvis en vare har et stærkt politisk eller religiøst budskab, som vi enten bare ikke kan tilslutte os, eller som vi mener kan virke unødigt stødende, eller som vi vurderer igangsætter en debat, vi ikke personligt ønsker at være meningsdanner i.

