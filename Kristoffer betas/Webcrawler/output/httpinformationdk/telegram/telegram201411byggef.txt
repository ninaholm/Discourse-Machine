Byggefirma betaler historisk høj bøde i dansk kartelsag
Endnu et byggefirma betaler millionbøde i den store kartelsag, som dansk byggebranche er involveret i.


 Entreprenørvirksomheden Elindco Byggefirma har betalt 10 millioner kroner i bøde for ulovligt at aftale priser på både private og offentlige byggerier. Det er den største bøde, en virksomhed i en dansk kartelsag nogensinde har fået, oplyser Konkurrence- og Forbrugerstyrelsen.
Elindco Byggefirma er en af de 25 danske byggevirksomheder, som har fået en bøde af bagmandspolitiet i kartelsagen. Samlet er der udstedt bøder for 27 millioner kroner.
Og chefen for bagmandspolitiet, statsadvokat Morten Niels Jakobsen, siger, at det er en af de mest alvorlige af de sager, der indgår i det såkaldte byggekartel, som nu er afsluttet.
- Jeg er meget tilfreds med, at vi har taget endnu et vigtig skridt i afslutningen af efterforskningen om ulovligt aftalte priser i byggeriet, og vi har nu indtil videre samlet set udstedt bøder for næsten 40 millioner kroner, siger han i en pressemeddelelse om sagen.
Agnete Gersing, der er direktør i Konkurrence- og Forbrugerstyrelsen, siger, at bødens størrelse afspejler, hvor alvorlig sagen er.
- Sagen sætter en tyk streg under, hvor alvorlige konsekvenser det kan få for virksomheder, der aftaler priser med konkurrenter. Det afskrækker forhåbentlig mulige kartelmagere, at de nu både risikerer fængselsstraf og endnu større bøder, siger direktøren.
Elindco har i årene fra 2007 til 2009 aftalt priser på større byggeprojekter. Og oveni millionbøden har en ledende medarbejder accepteret en bøde på 25.000 kroner for sin rolle i sagen.
Byggekartelsagen blev opdaget, da Konkurrence- og Forbrugerstyrelsens efterforskningsenhed i begyndelsen af 2010 kontrollede fem virksomheder i byggebranchen. Og i april samme år sendte styrelsen sagen til videre efterforskning hos bagmandspolitiet.
Allerede i juli betalte N.H. Hansen og Søn som den første virksomhed i sagen en bøde på 2,2 millioner kroner. Sammenlagt er der lavet ulovlige aftaler om priser på byggeprojekter i Storkøbenhavn til en samlet værdi af 400-500 millioner kroner.
