Plummer: Jeg skulle have holdt min kæft
DR's nu tidligere generaldirektør Kenneth Plummer beklager udtalelser om tidligere direktører, men trækker dem ikke tilbage.


 Uden at forholde sig til de konkrete passager i den nye portrætbog om ham, der nu fører til hans afgang, beklager nu tidligere DR-generaldirektør Kenneth Plummer sagen over for TV2 News.
Omvendt trækker han ikke sine beskyldninger mod de to tidligere DR-direktører Lars Vesterløkke og Lisbeth Knudsen om dobbelt regnskabsførelse tilbage.
- Jeg beklager, at jeg har været åbenmundet om en række ting. Jeg skulle have holdt min kæft, siger Kenneth Plummer.
På spørgsmålet, om hans alvorlige beskyldninger mod Vesterløkke og Knudsen, der i dag er direktører hos henholdsvis Ritzaus Bureau og Berlingske Media, er ukorrekte, svarer han:
- Det vil jeg ikke ind og kommentere på.
Uden at gå direkte til angreb på forfatteren til bogen "Plummer - Summen af kardemommen", Kurt Lassen, siger Kenneth Plummer dog, at hans forskellige udtalelser i bogen blev givet under løfte af, at de ikke blev offentliggjort. 
- Jeg havde en aftale om, at jeg talte med den pågældende person til baggrund, siger Plummer og tilføjer:
- En klokkeklar aftale.
Kenneth Plummer vil nu bruge tid på det, der ifølge ham selv betyder mest - sin familie. 
Hvad han skal lave i fremtiden er endnu uvist.
- Det går jeg i gang med at tænke over. Jeg har mange muligheder, og dem glæder jeg mig til at realisere, siger han.
