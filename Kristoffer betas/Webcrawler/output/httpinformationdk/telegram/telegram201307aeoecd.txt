AE: OECD laver misvisende analyser af Danmark
OECD har ikke styr på de danske arbejdsmarkedsreformer, mener Arbejderbevægelsens Erhvervsråd.


 Den internationale økonomiske samarbejdsorganisation OECD's analyser af dansk økonomi har stor vægt som et uafhængigt bud på dansk økonomis sande tilstand.
Men en analyse fra Arbejderbevægelsens Erhvervsråd (AE) viser, at OECD måske ikke har så godt styr på nogle af hovedtallene i den danske økonomi og de reformer, der er blevet gennemført.
På sin hjemmeside kalder AE det for "beklageligt", og i Politiken tirsdag uddyber direktør Lars Andersen.
I analysen har AE sammenlignet OECDs analyser af dansk økonomi med de analyser, som Finansministeriet og Det Økonomiske Råd senest er kommet med.
Sammenligningen viser, at OECD på langt sigt forventer, at der vil være 275.000 færre beskæftigede i Danmark, end Finansministeriets analyse viser.
OECD forventer en fremtidig pensionsalder på 68,8 år, mens vismændene forventer en pensionsalder på 72 år.
- Det tyder på, at OECD ikke har styr på de danske arbejdsmarkedsreformer. Det er bekymrende set i lyset af den meget store rolle, som organisationen spiller i den økonomiske debat, siger Lars Andersen til Politiken.
Prognoserne fra OECD kan også betyde, at Danmark går glip af både investeringer og arbejdspladser, mener senioranalytiker Jan Størup Nielsen fra Nordea.
- OECDs analyser og tal bliver brugt flittigt af internationale investorer, når de skal vælge, hvor de skal placere deres penge. OECD ses som helt uafhængige, og derfor har deres tal ekstremt stor vægt.
- Passer det, at der er fejl i OECDs opgørelser af den fremtidige arbejdsstyrke, så kan det eksempelvis betyde, at en virksomhed vælger at lægge sin fabrik et andet sted end i Danmark, siger Jan Størup Nielsen til Politiken.
 Han understreger, at han ikke har kunnet kontrollere AEs analyser af OECD.
