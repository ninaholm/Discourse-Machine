Cepos om vækst: Thornings 2020-plan er snart indfriet
Regeringens vækstpakke betyder, at regeringens mål stort set er indfriet. Cepos efterlyser nye reformer.


 Når statsminister Helle Thorning-Schmidt (S) torsdag præsenterer regeringens vækstpakke, så vil hun stort set have indfriet de økonomiske mål i regeringens 2020-plan.
Sådan lyder det fra den liberale tænketank Cepos, som har gennemgået effekterne af regeringens reformer.
- Ser man på regeringens hidtidige 2020-plan, så er den ved at være indfriet. Regeringens nuværende plan er at øge beskæftigelsen med kun 6000 personer frem mod 2020 via nye reformer, og den bliver delvist håndteret gennem beskæftigelsesreformen.
- Desuden er regeringen med den kommende vækstplan også i gang med at håndtere målsætningen om at øge produktiviteten med 20 milliarder kroner frem mod 2020, siger cheføkonom i Cepos Mads Lundby Hansen.
Men selvom SR-regeringen dermed kan sætte flueben ud for de centrale økonomiske målsætninger, som har betydet upopulære reformer, der har ført til dårlige meningsmålinger, så er der ikke grund til at slappe af, mener Mads Lundby Hansen.
- Det er helt oplagt med en ny 2020-plan, der opstiller en ambitiøs målsætning for øget beskæftigelse via nye reformer af dagpenge, kontanthjælp, efterløn og andre områder, siger Mads Lundby Hansen.
Han henviser til, at Danmark ifølge en opgørelse fra OECD fortsat har udsigt til en vækst, som ligger i den lave ende blandt OECD-landene.
- Regeringen bør klart skrue op for reformtempoet. Det er ikke tilfredsstillende, at vi ud af 34 OECD-lande står til den sjette laveste økonomiske vækst frem mod 2030. Opjusteringen af reform-ambitionerne kan passende ske i en ny 2020-plan, siger Mads Lundby Hansen.
Han mener, at regeringens mål om at øge beskæftigelsen med 6000 personer frem mod 2020 er alt for lavt.
- Der kunne være 40-50.000 ekstra i arbejde frem mod 2020 via nye reformer. Og samtidig bør der opstilles en ny målsætning for øget produktivitet, siger Mads Lundby Hansen.
Han henviser til, at regeringen allerede har tilkendegivet, at man i vækstplanen vil se bort fra flere af forslagene fra Produktivitetskommissionens forslag.
- Disse forslag, herunder forslaget om mulighed for etablering af hypermarkeder, kan komme med i fremtidige vækstpakker, siger Mads Lundby Hansen.
