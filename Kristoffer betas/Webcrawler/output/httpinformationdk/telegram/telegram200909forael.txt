Forældre glemmer børns tænder



 Mange børn bliver overladt til sig selv, når de står med tandbørsten i den ene hånd og tandpastaen i den anden. 40 procent af danske forældre ignorerer Tandlægeforeningens anbefalinger og hjælper ikke deres børn med tandbørstningen. Det er noget, der giver huller i tænderne hos de små, viser en undersøgelse fra Codan Forsikring. Hvert fjerde barn i alderen op til 10 år har i dag ét eller flere huller i tænderne.
 Hos Tandlægeforeningen er man opmærksom på problemet. Her kalder man forældrene for en "nul-huller-generation", der lægger ansvaret for børnenes tandbørstning fra sig.
 - En del forældre i denne generation ser ikke tandbørstning som noget, de skal varetage for deres børn, fordi så få af dem selv har oplevet at have huller i tænderne. Tandplejen er stadig ofte placeret på skolerne eller kommer på skolerne, men intervallerne mellem børns tandlægebesøg er i de senere år øget. Derfor er det så meget desto vigtigere, at forældrene påtager sig deres ansvar for at hjælpe børnene med tandbørstningen, siger odontologisk konsulent Birthe Cortsen i en pressemeddelelse. 
 Ifølge Tandlægeforeningen er børn først i stand til at børste deres tænder grundigt nok, når de er 10 til 12 år gamle.
