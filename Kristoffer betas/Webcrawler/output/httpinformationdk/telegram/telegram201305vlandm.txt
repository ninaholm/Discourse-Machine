V: Alle landmænd skal kompenseres for tabt jord
Vandplanerne er stadig ikke gode nok, og alle landmænd skal have kompensation for randzoner, mener Venstre


 Randzoner skal give kompensation. Det gælder uanset, om randzonerne ligger på små eller store landmænds jorder.
Det siger Venstres miljøordfører, Henrik Høegh.
- Det er ikke intentionen med loven, at fem procent af danske landmænd ikke skal have kompensation. Man kan ikke sige til en landmand, at han ikke må dyrke sin jord, og at han heller ikke får kompensation, siger Henrik Høegh.
Randzonerne gør det forbudt for landmænd at dyrke afgrøder 10 meter fra åer, søer og vandløb.
Onsdag besluttede regeringen at sende alle statslige vandplaner i høring i seks måneder, og den nye høring har skabt problemer for randzonekompensationen.
Fødevareminister Mette Gjerskov (S) har derfor etableret en statslig støtteordning for randzoner.
Men nogle landmænd rammer EU's støtteloft.
 Ifølge Fødevareministeriet drejer det sig om 10-20 ud af 30.000 landmænd, der har søgt. Det er primært store landbrug, der mister kompensation for samlet set 600.000 til 700.000 kroner.
Antallet kan dog blive højere, vurderes det.
Regeringen beklager, at nogle landmænd ikke får den kompensation, de har forventet.
- Vi vil undersøge, om der kan gøres noget for de landmænd, siger Mette Gjerskov.
Fungerende miljøminister Pia Olsen Dyhr (SF) fremlagde onsdag et nyt oplæg til de vandplaner, der skal forbedre det danske vandmiljø.
Regeringens første vandplaner blev i december kendt ugyldige af Natur- og Miljøklagenævnet, fordi høringsfristen var for kort.
- Ved at sætte planerne i seks måneders høring vil vi prøve at skabe en ny stemning om dem og opnå tillid til dem. Planerne er grundlæggende gode, fordi de vil skaffe os rent vand, siger Pia Olsen Dyhr.
Henrik Høegh vil have loven udskudt. Venstre-ordføreren er stærkt utilfreds med, at stort set de samme planer igen bliver sendt i høring.
- Miljøministeren har haft over fire måneder til at forbedre vandplanerne. Alligevel vælger hun at sende det samme makværk i høring igen, siger han.
