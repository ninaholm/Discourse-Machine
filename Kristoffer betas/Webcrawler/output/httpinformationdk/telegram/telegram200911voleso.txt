V: Ole Sohn må bakke Røpke op



 SF's formand, Villy Søvndal, og gruppeformand Ole Sohn må bakke deres formandskandidat i regionsrådet, Andreas Røpke, op. Det siger Venstres gruppeformand i Region Hovedstaden, Bent Larsen.
 - Vi har forstået, at Andreas Røpke har fået opbakning af Ole Sohn til at forhandle den utraditionelle løsning på plads med VKO om formandsposten i regionsrådet. Derfor må Ole Sohn eller Villy Søvndal på banen og bakke deres formandskandidat op, siger Bent Larsen.
 Han siger desuden, at det søndag morgen stod 4-4 blandt de otte SF'ere, der er valgt ind i regionsrådet, siger Bent Larsen. Dermed er der fire SF'ere for aftalen med VKO og fire imod.
Gruppeformændene for VKO-partierne i regionsrådet vil ikke have Socialdemokraternes Vibeke Storm Rasmussen som formand for regionen. 
 På spørgsmålet om, hvad Venstre så vil, svarer Bent Larsen:
- Vi håber på, at vi fortsat kan gennemføre den aftale, som vi har indgået med SF, siger Bent Larsen, der sætter sin lid til, at knuden kan løses med Ole Sohn og Villy Søvndals mellemkomst.
