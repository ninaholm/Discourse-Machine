Juncker når målsætning om kvinder i EU-Kommissionen
Antallet af kvindelige EU-kommissærer lander på ni - svarende til antallet i den nuværende kommission.


 Som de sidste lande har Belgien og Rumænien torsdag sat navn på deres kandidater til at blive kommissær i Jean-Claude Junckers nye EU-Kommission.
Belgien stiller med den tidligere leder for de flamske kristendemokrater Marianne Thyssen, mens Rumænien ligeledes sender en kvinde - det socialdemokratiske medlem af EU-Parlamentet Corina Cretu.
Dermed lander antallet af kvindelige kommissærer på ni, hvilket svarer til repræsentationen i den nuværende kommission, der i alt tæller 28 medlemmer.
EU-Parlamentet har truet med, at det vil nægte at godkende det nye kommissærhold, hvis det rummer betydeligt flere mænd end de 19 på det nuværende hold.
Det har fået Juncker til at love såkaldt tunge kommissærposter til de lande, der nominerer kvinder til kommissionen.
EU-Parlamentet skal i sidste ende godkende den samlede kommission, der ventes at blive præsenteret i den kommende uge.
Danmark er et af de lande, der har sendt en kvinde til Bruxelles. Det drejer sig om den nu tidligere økonomi- og indenrigsminister samt politiske leder for De Radikale, Margrethe Vestager.
Hendes navn blev offentliggjort i forbindelse med weekendens topmøde blandt EU-landenes stats- og regeringsledere.
På mødet blev polske Donald Tusk udpeget som formand for Det Europæiske Råd, ligesom italienske Federica Mogherini blev nomineret som udenrigschef - hun bliver dermed en del af den kommende EU-Kommission sammen med Vestager.
Hvilken post Vestager kommer til at indtage, er fortsat uvist. Både hun og statsminister Helle Thorning-Schmidt (S) har fremhævet, at Vestager er blevet lovet en tung økonomisk post.
Der er i øjeblikket intense spekulationer og mange rygter om, hvem der får hvilke poster.
 Onsdag skrev normalt velinformerede Financial Times, at Vestager står til at blive kommissær for finansiel regulering og til at få en rolle som vicekommissionsformand.
Torsdag har der i pressen til gengæld floreret to lækkede udkast til Junckers kommission. Her står Vestager til at indtage posten som skattekommissær og miljøkommissær.
