Kommunale lønstigninger udsat til 2012
Lønnen for de kommunalt ansatte fastfryses i 2011. Men til næste år får de en lønstigning på 2,65 procent.


 Der bliver ingen lønstigninger til sosu'er, lærere, socialrådgivere og andre kommunalt ansatte i 2011. De må således forberede sig på et reallønsfald i år på grund af inflationen.
Til gengæld får de ansatte i kommunerne en lønforhøjelse på 2,65 procent i 2012. Det fremgår af den ny toårige overenskomst for op mod 600.000 kommunalt ansatte, der faldt på plads lørdag eftermiddag.
Borgmester Michael Ziegler, som er chefforhandler for KL (Kommunernes Landsforening), er godt tilfreds med forliget.
- Det er et økonomisk ansvarligt resultat, som på lønsiden tager udgangspunkt i vores forventninger til den private lønudvikling.
- Vi skal sørge for, at kommunerne ikke bliver lønførende. Omvendt skal vi sørge for, at det kommunale arbejdsmarked ikke bliver et sekunda-arbejdsmarked. Det mener jeg, vi har ramt med aftalen, siger Michael Ziegler.
Lønmodtagerne i Kommunale Tjenestemænd og Overenskomstansatte (KTO) havde ønsket større tryghed i ansættelsen som en del af aftalen med KL. Men det kom de kun i begrænset omfang igennem med.
I stedet er der afsat en "tryghedspulje" på 80 millioner kroner over to år til forskellige foranstaltninger for afskedigede medarbejdere.
- Det har været det helt store tema i forhandlingerne. Udfordringen i kravene er, at det ville blive dyrere og mere besværligt for kommunerne at afskedige medarbejdere.
- Virkeligheden ude i kommunerne er jo den, at vi skal nedlægge stillinger, siger KL's chefforhandler.
- Derfor ville kravene bare føre til, at kommunerne må afskedige flere medarbejdere. Så det er falsk tryghed, og jeg er glad for, at vi satser på ægte tryghed ved at gøre noget for de medarbejdere, vi bliver nødt til at skille os af med, siger Michael Ziegler.
KL har også opnået administrative forenklinger for seniordage og vilkår for åremålsansatte medarbejdere, typisk chefer og direktører, der afskediges.
Forliget skal nu godkendes ved afstemning blandt de kommunalt ansatte.

