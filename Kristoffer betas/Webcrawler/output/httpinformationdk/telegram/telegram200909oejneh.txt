Alle øjne hviler på Obamas FN-debut



 Verdens ledere har indledt deres årlige debat i FN, hvor USA's præsident, Barack Obama, ventes at ville fastslå, at hans land ikke på egen hånd kan løse verdens problemer.
 Obama taler til FN's Generalforsamling for første gang siden han i januar blev indsat som USA's præsident. Blandt tilhørerne vil være Libyens præsident, Moamer Gaddafi, og hans iranske kollega, Mahmoud Ahmadinejad.
 FN's generalsekretær, Ban Ki-moon, tog hul på debatten med en appel til de over 120 tilstedeværende stats- og regeringschefer om "oprigtige" og kollektive skridt til at takle såvel klimaændringer som global fattigdom og verdens atomvåbenarsenaler.
 - Hvis der nogensinde var et tidspunkt, hvor der var nødvendigt at handle i en ånd af fornyet multilateralisme - et tidspunkt til at skabe en FN med oprigtig og kollektiv handling - så er det nu, fastslår Ban.
 Men alle øjne hviler på Obama, som har lovet et tæt amerikansk partnerskab med FN efter en periode, hvor hans forgænger, præsident George W. Bush, blev beskyldt for at køre friløb i forhold til verdensorganisationen.
 Det Hvide Hus har på forhånd udleveret et udskrift af Obamas tale til Generalforsamlingen. Her hedder det blandt andet: 
 - De, der plejede at klandre USA for at handle egenhændigt i verden, kan i dag ikke stå passivt og vente på, at USA skal løse verdens problemer.
