Guantanamo del af næste WikiLeaks-lækage
Omfattende rapporter om fangerne på Guantanamo-basen er måske næste del af WikiLeaks lækager.


 WikiLeaks næste udspil mod den amerikanske regering indeholder muligvis vigtige dokumenter om islamiske fundamentalister, der bliver holdt som fanger på Guantanamo-basen i Cuba.
USA frygter, at der kommer oplysninger frem om tidligere fanger på basen, der er blevet sat på fri fod, selvom efterretninger har fastslået, at de stadig udgør en fare.
Lækagerne kan vise sig at blive et problem for USA's præsident, Barack Obama, som har lovet at lukke Guantanamo-basen, der har mødt stor kritik for at være retsligt uforsvarlig, da mange af fangerne ikke har haft udsigt til en reel rettergang.
WikiLeaks-stifteren, Julian Assange, har fortalt kontakter i medierne, at han har omfattende regeringsrapporter om fangerne i Guantanamo.
- Han har personlige akter om hver fange på Guantanamo, siger en kilde, der tidligere i år var i kontakt med Assange.
 Personer, der er fortrolige med WikiLeaks mediekontakter, siger, at de ikke er klar over, om Assange allerede har givet journalister adgang til Guantanamo-filerne.
