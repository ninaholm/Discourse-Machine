Højere skat skal redde Italien fra fallit
Monti: Italien kan holde hovedet hævet i Europa efter besparelser og pensionsreform.


 Italiens Senat godkendte torsdag en gennemgribende spareplan, der omfatter skatteforhøjelser og pensionsreformer i et forsøg på at undgå en statsbankerot i eurozonens tredjestørste økonomi.
 Spareplanen blev vedtaget ved en tillidsafstemning, som premierminister Mario Montis regering havde krævet for at få en hurtigere godkendelse af spareplanen og dermed undgå, hvad Monti kaldte et græsk scenarie, hvor Italien ville få brug for en økonomisk redningspakke.
I Overhuset sluttede 257 op bag regeringen, mens 41 gik mod. Målet er, at statsbudgettet balancerer i 2013.
Monti udtrykker tilfredshed med afstemningen og sagde, at Italien kan holde hovedet hævet i Europa på baggrund af besparelser, pensionsreform og skattestigninger.
Premierministeren, som blev udnævnt for fem uger siden, siger, at regeringen nu vil koncentrere sig om landets næste store økonomiske udfordring. Et årti med næsten ingen vækst.
Italiens økonomi skrumpede med 0,2 procent i tredje kvartal af 2011. Det viste nye tal fra den italienske statistikbank Istat i denne uge.
- Vi er i recession, sagde Italiens økonomiminister, Corrado Passera, sidste uge.
Istat skriver, at importen faldt med 1,1 procent i tredje kvartal, mens eksporten faldt med 1,6 procent.
