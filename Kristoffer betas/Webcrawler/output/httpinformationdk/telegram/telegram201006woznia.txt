Wozniacki er videre ved Wimbledon
Den danske tennisspiller Caroline Wozniacki er klar til tredje runde ved grand slam-turneringen Wimbledon efter sejr på 6-4, 6-3 over Kai-Chen Chang fra Taiwan.


 Caroline Wozniacki har spillet sig videre til tredje runde ved grand slam-turneringen Wimbledon i London.
Den danske tenniskvinde besejrede i anden runde Kai-Chen Chang fra Taiwan 6-4, 6-3.
Tredjeseedede Caroline Wozniacki brød sin modstander en enkelt gang i første sæt, og det var nok til at sikre sætsejren.
I andet sæt lavede danskeren et servegennembrud til 2-1, og Kai-Chen Chang formåede ikke at svare igen. Tværtimod brød Wozniacki igen sin modstander i kampens sidste parti, da Chang sendte bolden ud af banen.
Det var det første møde mellem de to spillere, som begge er 19 år.
I tredje runde skal Caroline Wozniacki møde enten italieneren Roberta Vinci eller russeren Anastasia Pavlyuchenkova.
