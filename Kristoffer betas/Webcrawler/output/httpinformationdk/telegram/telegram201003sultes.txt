Sultestrejkende cubaner bevidstløs



 Den sultestrejkende cubanske systemkritiker og journalist Guillermo Fariñas er blevet indlagt på hospital efter at have mistet bevidstheden. Det sker efter at han har nægtet at indtage føde i tre uger, siger en talsmand.
Talsmanden Lisset Zamora siger, at Fariñas gik i "insulinchok" og mistede bevidstheden omkring torsdag eftermiddag og blev transporteret til et hospital i nærheden af hans hjem i den cubanske by Santa Clara.
Guillermo Fariñas har tabt 13 kilo efter at han indledte sin sultestrejke for at fremtvinge løsladelsen af 26 politiske fanger, der har brug for lægelig behandling.
Han har svoret at ville blive ved "til det sidste". Fariñas begyndte sin sultestrejke den 24. februar, samme dag som den politiske fange Orlando Zapata døde på dag 85 af sin sultestrejke.
