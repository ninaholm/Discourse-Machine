Stor asteroide flyver nær Jorden mandag
Asteroide har fået navnet 2004 BL84 og er "kun" 1,2 millioner kilometer fra Jorden, når den er nærmest.


 En asteroide, der er blevet døbt 2004 BL86, vil mandag komme tættere på Jorden, end nogen anden asteroide af den størrelse tidligere har gjort.
Heldigvis er der ikke noget at frygte, for ifølge Nasa udgør den ikke en trussel mod menneskeheden.
Når asteroiden er tættest på, vil den være cirka 1,2 millioner kilometer fra vores planet, hvilket er omkring tre gange afstanden mellem Jorden og Månen, oplyser Nasa i en pressemeddelelse.
Asteroiden vurderes til at have en størrelse på en halv kilometer i diameter, og den vil besidde rekorden som den største og nærmeste asteroide, der suser forbi Jorden - lige indtil asteroiden med det lige så mundrette navn 1999 AN10 flyver forbi i 2027.
- Mandag 26. januar vil være det nærmeste asteroiden 2004 BL86 kommer Jorden i mindst 200 år, siger Don Yeomans, der er tidligere leder af Nasas Near Earth Object Program Office i en pressemeddelelse.
- Og selvom den ikke udgør nogen trussel mod Jorden i den nærmeste fremtid, så er det en forholdsvis stor asteroide, som kommer forholdsvist tæt på, så det giver os en unik mulighed for at observere og lære mere, lyder det fra Yeomans.
Asteroiden blev opdaget 30. januar 2004 i New Mexico, og den ventes at kunne opleves af amatørastronomer med teleskoper eller stærke kikkerter.
Både Nasas Deep Space Network-antenne i Goldstone, Californien, og Arecibo Observatoriet i Puerto Rico vil indsamle data om asteroiden, når den lægger vejen forbi.
