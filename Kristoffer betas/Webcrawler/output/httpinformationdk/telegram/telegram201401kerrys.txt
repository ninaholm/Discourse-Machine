Kerry og Syriens Venner drøfter fred i Paris
Planlægningen af Geneve II-konferencen den 22. januar går ind i slutfase med Paris-møde.


 Den amerikanske udenrigsminister, John Kerry, kommer søndag til Paris for at deltage i et møde om situationen i Syrien i gruppen af lande som kalder sig "Syriens venner."
Mødet, der finder sted i det franske udenrigsministerium, omfatter ud over Kerry ministre fra Storbritannien, Frankrig, Tyskland, Italien, Tyrkiet, Saudi-Arabien, De Forenede Arabiske Emirater, Qatar, Egypten og Jordan.
Mødet ventes at føre til øget pres på den splittede syriske opposition. Der er mange bestræbelser i gang for at få oppositionsgrupperne i Syriens Nationale Koalition, der ledes af Ahmed Jarba, til at deltage i Geneve II-konferencen, der finder sted 22. januar i den schweiziske by.
Konferencen i Geneve bliver de første fredsdrøftelser siden konfliktens begyndelse i marts 2011.
Koalitionen har stillet betingelser for deltagelsen, som ikke harmonerer med arrangøren FN's betingelser for fredsprocessen. Den vil ved et møde den 17. januar i Istanbul tage endelig stilling til, om den vil være med i fredsforhandlingerne.
- Diskussionerne er meget ophedede blandt de forskellige grupper, som udgør koalitionen, siger kilder tæt på oppositionen, hvor mange fastholder, at de ikke vil forhandle, før Assad-styret er væk, og at Assad ikke skal have nogen rolle i en overgangsregering.
Mødet i Paris er et udtryk for den kritiske fase, som planlægningen af fredsmødet er inde i.
Konflikten i Syrien har kostet over 130.000 mennesker livet.
Koalitionslederen Ahmad Jarba deltager i mødet i Paris søndag.
- Der er mange mennesker forskellige steder i verden, som gør deres bedste for at få parterne i Koalitionen til deltage og stå sammen om en fælles linje, siger amerikanske diplomater.
De amerikanske kilder vurderer, at der er en reel chance for, at koalitionen vil indse, at dens bedste mulighed er at deltage i forhandlingerne, da fronterne i den væbnede konflikt synes fastlåste, og der er tiltagende krigstræthed efter tre års borgerkrig.
- Når alt kommer til alt, så tror jeg ikke, at de vil undlade at forsøge sig med denne mulighed, fordi der helt ærligt ikke er noget andet at spille på, siger en højtstående amerikansk embedsmand.
