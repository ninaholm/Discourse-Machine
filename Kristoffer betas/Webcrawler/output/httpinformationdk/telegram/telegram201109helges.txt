Helge Sander ryger ud af Folketinget
Den tidligere videnskabsminister er ofret i Vestjylland, hvor han ikke fik stemmer nok.


 Tidligere videnskabsminister Helge Sander ryger ud af Folketinget.
Ifølge politiken.dk blev han nummer otte i Vestjylland, hvor Venstre beholdt sine seks mandater.
Med 4518 personlige stemmer var der lang vej op til Venstres topscorer i storkredsen, Kristian Jensen, der fik over 17.000 stemmer.
- Det bliver da lidt mærkeligt at forlade Christiansborg. Men når man stiller op til valghandlinger, er der risiko for, at man bliver stemt ud. I dag glæder jeg mig over de 12 gange, jeg er blevet valgt, siger Helge Sander til TV Midt-Vest.
Helge Sander blev født 27. august 1950 i Ørre ved Herning. Han er uddannet som journalist ved Herning Folkeblad og har været ansat på Jyllands-Posten.
Helge Sander blev første gang medlem af Folketinget for Venstre i Ringkøbing Amtskreds den 10. januar 1984. Han var minister for videnskab, teknologi og udvikling fra 27. november 2001 til 23. februar 2010.
Efter Helge Sander stoppede som minister, er han kommet i mediernes søgelys på grund af sit nære forhold til hjerneforskeren Milena Penkowa.
Helge Sander er blevet beskyldt for at have misbrugt sin stilling som videnskabsminister til at hjælpe Milena Penkowa og for at have forsøgt at bruge sine forbindelser til justitsministeren for at påvirke en sag, hvor Milena Penkowa var tiltalt for underslæb og dokumentfalsk.
Helge Sander har fra 1994 til 2001 været dels viceborgmester, dels borgmester for Herning Kommune. Som kommunalpolitiker gjorde Helge Sander en stor indsats for at trække store sportsbegivenheder til Herning.
Han var i en periode arrangementschef i A/S Herning-Hallen fra 1973 til 1977 og herunder arrangør af seksdagesløb. Helge Sander var med til at stifte Dansk Professionelt Fodboldforbund i 1977.
/Ritzau/

