Litauens ny præsident taget i ed



 EU's tidligere budgetchef Dalia Grybauskaite blev søndag taget i ed som præsident i det kriseramte Litauen. 
 Den 53-årige Grybauskaite blev ved en jordskredssejr i maj valgt som efterfølger for den 82-årige Valdis Adamkus, der er trådt tilbage efter to femårige præsidentperioder.
 Hun har ry for at være en "jernlady", der taler lige ud af posen. Hun har sagt, at blandt hendes politiske forbilleder finder man den oprindelige indehaver af tilnavnet, den tidligere britiske premierminister Margaret Thatcher.
 Grybauskaite, der stillede op som uafhængig, men blev bakket op af Litauens centrum-højre-regering, er den første folkevalgte kvindelige præsident i landet med 3,3 millioner indbyggere, som brød ud af det smuldrende Sovjetunionen i 1990.
 Hun har været medlem af Europakommissionen i Bruxelles, siden Litauen blev medlem af EU i 2004, og forlod sit job for at hellige sig politik på hjemmebanen.
 Dalia Grybauskaite har tidligere beklædt forskellige poster i Litauens finans- og udenrigsministerier.
