Fire EU-lande boykotter racismekonference



 Danmark deltager i FN's racismekonference i Geneve, meddeler udenrigsministeriet. Dog kun på ambassadørniveau, så udenrigsminister Per Stig Møller (K) bliver hjemme.
 Fire andre EU-lande, Tyskland, Holland, Polen og Italien, har besluttet at boykotte konferencen og deltager kun med observatørstatus. De resterende EU-medlemslande deltager på ambassadørniveau.
 Heller ikke USA, Australien, Canada og Israel ventes at møde op på konferencen, der i år finder sted fra den 20.-24. april i Genève.
 Også under den først racismekonference i Durban var der interne stridigheder blandt de deltagende lande. Dengang udvandrede Israel og USA i protest over den anti-vestlige og i særdeleshed anti-israelske stemning.
