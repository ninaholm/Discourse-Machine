Cheney i skudlinjen efter CIA-afsløring



 Demokraterne i USA beskylder den tidligere vicepræsident Dick Cheney for embedsmisbrug, efter at det er kommet frem, at Cheney gennem otte år gav CIA ordre om at skjule et hemmeligt antiterrorprogram over for Kongressen. 
 Flere politikere kræver nu kongreshøringer, som skal kaste lys over, hvad det tophemmelige program gik ud på.
 - Dette er et spørgsmål om, hvorvidt USA's tidligere vicepræsident nægtede at give bestemte følsomme oplysninger til efterretningspolitikerne i Kongressen. Den slags er uacceptabelt, siger den demokratiske senator Kent Conrad til tv-stationen CNN og kaldet det et "alvorligt brud" på reglerne.
 Hans partifælle Anna Eshoo, der er fremtrædende medlem af efterretningsudvalget i Repræsentanternes Hus, vil nu have indkaldt udvalget for at få udnævnt en uvildig efterforsker til at kulegrave sagen.
 - Vi skal have at vide, hvem der gav ordren til dette, hvem der gav ordre til at skjule det, og hvor de fik pengene fra til dette, siger hun til Washington Post.
 Det var CIA-direktør Leon Panetta, som på et møde bag lukkede døre i Kongressens efterretningsudvalg i sidste måned afslørede Cheneys indblanding i sagen. 
 Panetta, der tidligere i år blev udpeget til jobbet af præsident Barack Obama, afsluttede øjeblikkeligt programmet, da han hørte om dets eksistens første gang fra sine underordnede den 23. juni, skriver New York Times. 
 Embedsmænd fra efterretningstjenesten og Kongressen har fortalt avisen, at CIA indledte det hemmelige program efter terrorangrebene på USA 11. september 2001 og sagde, at programmet aldrig kom rigtig i gang.
