Giftig pulver sendt til USA's ambassade i Sverige
Svensk politi siger, at det var et giftigt pulver, der blev fundet på USA's ambassade i Stockholm onsdag.


 Det var et giftigt pulver, der onsdag blev opdaget i et brev på USA's ambassade i Stockholm.
Det viser en analyse af pulveret, som svensk politi har fået foretaget.
- Det var et giftigt og ætsende pulver, der var i brevet, siger Fredrik Nylén, talsmand for politiet i Stockholm til avisen Aftonbladet.
Ingen mistænkt gerningsmand er anholdt, og politiet har heller ikke sat nogen personer i forbindelse med brevet.
Den amerikanske ambassade i Stockholm blev onsdag ved middagstid evakueret, efter at personalet opdagede et hvidt pulver komme ud af et brev, der var sendt til ambassaden.
Ambassaden var afspærret og evakueret frem til sidst på eftermiddagen, men bombeteknikere og specialister i kemi var i gang med at undersøge brevets indhold.
Der er ingen oplysninger om, hvilket stof der er tale om.
Ansatte på ambassaden har hidtil kun udtalt sig yderst sparsomt om sagen, og ingen har udtalt sig, efter at politiet har fastslået, at pulveret var giftigt.
- Der er muligvis tale om en sag om sikkerheden. Vi undersøger den sammen med svensk politi, siger ambassadens pressetalsmand, Jeff Anderson.
Ifølge en talsmand for politiet er ingen kommet til skade på grund af det giftige pulver.
