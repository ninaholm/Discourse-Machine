Vælgerne svigter Dansk Folkeparti
Var der valg i morgen, ville Helle Thorning-Schmidt blive statsminister. Årsagen er blandt andet at hver femte vælger, der i 2007 stemte på DF, vil stemme rødt.


 17 procent af de vælgere, der ved sidste folketingsvalg i 2007 stemte på Dansk Folkeparti, vil stemme på Socialdemokratiet eller SF, hvis der var valg nu. Det viser en vælgeranalyse, som Gallup har foretaget for Berlingske Tidende.
 11 procent af de "gamle" DF-vælgere foretrækker i dag Socialdemokratiet, mens seks procent siger, at de vil stemme på SF.
Dansk Folkeparti, der ved folketingsvalget fik 13,8 procent af stemmerne, går et procentpoint tilbage.
Socialdemokraterne går i den nye analyse 1,6 procent frem til 27,1 procent. SF står nu til 17 procent, mod 13 procent ved valget. 
Venstre går 3,4 procentpoint tilbage til 22,9 procent.
Gallup-analysen giver Socialdemokraterne, De Radikale, SF og Enhedslisten 51,2 procent af stemmerne, mens VK-regeringen og dens støttepartier står til at få 47,9 procent. 
Analysen, der blev gennemført fredag den 28. maj giver partierne følgende procent-/mandattilslutning. Valgresultatet fra 2007 er angivet i parentes:

Socialdemokratiet 27,1/48 (25,5/45)
Det Radikale Venstre 4,4/8 (5,1/9)
De Konservative 8,4/15 (10,4/18)
Socialistisk Folkeparti 17,0/30 (13,0/23)
Liberal Alliance 3,8/7 (2,8/5)
Kristendemokraterne 0,6/0 (0,9/0)
Dansk Folkeparti 12,8/22 (13,8/25)
Venstre 22,9/40 (26,3/46)
Enhedslisten 2,7/5 (2,2/4)
Andre 0,3/0 (0,0/0)

