Supersygehus er skyld i spildte millioner
Regionsformand Bent Hansen erkender, at millioner af kroner er spildt på supersygehus i Aarhus.


 Cirka 25 millioner kroner har det foreløbig kostet skatteyderne, at Region Midtjylland i flere år planlagde opførelsen af et nyt supersygehus, som var meget større og dyrere, end der var penge til i statskassen.
Det skriver Politiken mandag.
- Der er penge, der selvfølgelig er blevet spildt, erkender rådsformand for Region Midtjylland, Bent Hansen (S), over for avisen.
Byggeriet af det nye supersygehus i udkanten af Aarhus skulle have været i gang allerede i midten af sidste år, men er endnu ikke kommet i gang på grund af rod i økonomien.
Bent Hansen ignorerede ifølge Politiken i flere år Sundhedsministeriets instrukser om, at byggeriet af det nye superhospital højst måtte koste 6,35 milliarder kroner.
Alligevel blev Bent Hansen ved med at bede arkitekter og rådgivere om at planlægge et sygehus til cirka ni milliarder kroner.
Da Bent Hansen sidste forår bøjede sig for ministeriets krav, blev hans embedsmænd sat til på mindre end en måned at barbere over 2,5 milliarder kroner af budgettet ved at skære store dele af byggeriet væk.
Ifølge Region Midtjyllands egne oplysninger har det foreløbig kostet omkring 25 millioner kroner at lave blandt andet arkitekttegningerne om.
Foreløbig har Sundhedsministeriet nægtet at betale så meget som én krone til byggeriet, fordi ministeriet ikke tror på, at Bent Hansen har tilstrækkelig styr på budgettet. Aftalen var, at staten skulle betale omkring 60 procent af udgifterne.
Claus Hjort Frederiksen, tidligere finansminister for Venstre, kritiserer Bent Hansen for "manglende ansvarlighed".
- Det er misbrug af skatteydernes penge, siger han til avisen.
Selv afviser Bent Hansen kritikken:
- Vi troede på, at vi kunne komme igennem med faglige argumenter, siger han og henviser til, at regionen forgæves forsøgte at overbevise den daværende regering om, at man ikke kunne bygge et moderne supersygehus til seks milliarder kroner, lyder det.
