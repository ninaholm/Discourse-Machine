Boligejere skal selv forhindre vejrskader



 Sprængte vandrør, tage, der giver efter for dyner af sne, og fygesne, som ligger og smelter på loftet - der er mange vinterskader, som truer boligejerne på pungen, for deres forsikring dækker kun, hvis de selv har forsøgt at forebygge skaderne. 

- Det er ikke nu, man skal spare på varmen eller have glemt at slukke for vandet i fritidshuset, for hvis en skade kan forebygges med sund fornuft, så dækker forsikringen som udgangspunkt ikke, hvis den alligevel indtræffer, siger Christian Skødt, chefkonsulent i Forsikringsoplysningen. 

- Hvis du for eksempel kunne have fået en nabo til at holde en stige, mens du fik skubbet en god portion af sneen på taget ned og derved have undgået en trykskade, men ikke gjorde det, så dækker forsikringen ikke, uddyber han.  

Og det kan komme bag på boligejerne, at de skal være opmærksomme på vinterens mindre glædelige overraskelser. Minusgraderne denne vinter har sendt antallet af anmeldte frostskader på himmelfart i forhold til tidligere år.

- Vi oplever en markant stigning i anmeldelser af frostskader, oplyser Lisa Gubi Mørz, kommunikationskonsulent i Codan Forsikring, og Alm. Brand Forsikring og TrygVesta melder om samme udvikling.

For at undgå frostskader på vandrørene i helårsboligen bør alle rum i huset typisk være opvarmet til mere end 10 grader. Derudover bør boligejere se efter, om der ligger fygesne på loftet, som kan koste vandskader, når det tør.

Boligejere holdes dog ikke skadesansvarlige ved hændelige uheld. Har man sat fyret til at holde en passende temperatur, og det går i stykker med frostskade til følge, mens man er hjemmefra, bør forsikringen dække, siger Forsikringsoplysningen.
