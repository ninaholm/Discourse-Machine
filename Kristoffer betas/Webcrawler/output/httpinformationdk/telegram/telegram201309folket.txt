Folketinget blev vildledt om rod i ejendomsvurderinger
Forløbet rejser spørgsmålet, om ministeransvarsloven blev overtrådt, vurderer professor i statsret.


 Selv om Skat i årevis vidste, at der var store problemer med de offentlige ejendomsvurderinger, gav daværende skatteminister Kristian Jensen (V) alligevel indtryk af, at alt var i den skønneste orden.
Det skete, da han i en kvartalsrapport fra 2008 skulle forklare Folketingets Skatteudvalg om problemerne med store stigninger i ejendomsvurderingerne.
Det viser en gennemgang af sagen, som Jyllands-Posten har foretaget, efter at Rigsrevisionen i forrige uge offentliggjorde en skarp kritik af Skat og Skatteministeriets håndtering af sagen.
Forløbet rejser spørgsmålet, om Kristian Jensen har overtrådt ministeransvarsloven, mener professor i statsret ved Aarhus Universitet Jørgen Albæk Jensen:
- I den står, at en minister ikke må fortie oplysninger, som har væsentlig betydning for Folketingets bedømmelse af en sag, og det kan man vel godt sige, at man nærmer sig her, siger han til Jyllands-Posten.
I Rigsrevisionens beretning hedder det, at både Skat og Skatteministeriet ved tre lejligheder - i 2002, 2007 og 2011 - har konkluderet, at mange ejendomme var vurderet forkert.
For eksempel fremgår det af et internt notat fra 2007, at Skat i en foreløbig analyse vurderede, at "over halvdelen af ejendommene kan være vurderet væsentligt for lavt eller højt".
Alligevel nævnte Kristian Jensen ikke problemerne med et ord i sin kvartalsrapport til Folketinget nogle måneder senere i 2008.
I dag siger Kristian Jensen, at han ikke kendte til det notat i 2007, der advarede om de mange fejl i de offentlige ejendomsvurderinger. Alligevel beklager han forløbet.
- Med den rapport fra 2007, som Rigsrevisionen omtaler, burde Folketinget være blevet gjort opmærksom på problemerne, og der skulle være fundet en mere grundlæggende løsning på vurderingerne, end der skete, siger han til Jyllands-Posten.
