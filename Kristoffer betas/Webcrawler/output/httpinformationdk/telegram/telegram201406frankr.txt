Frankrig rystet efter overfald på roma-teenager
Over en halv snes mænd gennembankede brutalt en roma-teenager, som var mistænkt for røverier.


 Et brutalt overfald på en Roma-teenager, der nu svæver mellem liv og død, har rystet Frankrig, og præsident François Hollande taler om en "ubeskrivelig forbrydelse."
 Det 16-årige offer blev trukket ind i en kælder i en by nord for Paris, hvor over en halv snes mænd slog løs på ham og efterlod ham bevidstløs i en indkøbsvogn fra et supermarked.
 Teenageren blev beskyldt for at have begået røverier.
Overfaldet skete søndag og skabte overskrifter mandag, da gerningsmændene blev fordømt i offentligheden og af politikere og menneskerettighedsgrupper.
I en erklæring fra præsident Hollande hedder det, at "alt må sættes ind for at finde de skyldige bag dette angreb."
Teenageren, der ligger i koma, boede med sin familie og andre romaer i en forladt slumejendom. Han blev beskyldt for at være brudt ind i en lejlighed få timer før han blev angrebet.
- En gruppe bestående af adskillige mænd kom og ledte efter ham og førte ham væk med magt, siger en anonym kilde i politiet, der tilføjer, at teenageren derefter blev brutalt gennempryglet i en kælder.
- Over et dusin personer deltog i overfaldet, siger en anden politikilde.
 Politiet blev alarmeret af drengens mor, som meldte sin søn kidnappet.
Michel Fourcade, som er borgmester i Pierrefitte-sur-Seine, siger, at drengen er blevet afhørt flere gange af myndighederne i forbindelse med en række røverier i boligblokkene, hvor gerningsmændene bor.
Dette havde skabt vrede mod romaerne og deres illegale boliger i udkanten af byen.
 Sagen føjer sig til en ophedet debat om romaerne, der ofte bliver beskyldt for småkriminalitet i Frankrig.
Mange af Frankrigs 20.000 romaer lever i ekstrem fattigdom i interimistiske boliger, hvor de ofte ikke engang har vand, skriver Amnesty International i en nylig rapport.
 De franske myndigheder praktiserer en omstridt politik med at bortvise romaer fra deres lejre eller boliger og betaler dem i mange tilfælde for at vende tilbage til Rumænien eller Bulgarien.
Det vakte internationalt røre, da en 15-årig roma-pige sidste år blev hentet af politiet i Frankrig under en skoleudflugt og deporteret til Kosovo med sin familie. Da Hollande efterfølgende tilbød pigen og hendes familie positiv særbehandling blev han voldsomt kritiseret fra mange sider.
