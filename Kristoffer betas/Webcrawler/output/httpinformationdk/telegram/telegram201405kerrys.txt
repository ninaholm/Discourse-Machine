Kerry: Jeg har set data, der tyder på klorgasangreb i Syrien
"Syriens Venner" optrapper støtte til moderate grupper i landets opposition, siger USA's udenrigsminister.


 USA's udenrigsminister, John Kerry, sige, at han har set data, som tyder på, at den syriske regering har anvendt klorgas under en række gasangreb, som dog ikke er blevet endeligt verificeret.
- Jeg har set de rå data, som antyder, at der kan have været en række tilfælde, hvor klorgas har været taget i anvendelse under krigen, siger Kerry.
Han oplyser samtidig, at "Syriens Venner", som er en alliance bestående af navnligt vestlige lande og arabiske Golfstater, der er imod det syriske regime under præsident Bashar al-Assad, er nået til enighed om at øge støtten til den moderate del af den syriske oprørsbevægelse.
Kerry afviser at sige, hvorvidt USA er parat til at levere våben til oprørsgrupper.
Den britiske udenrigsminister, William Hague, tilføjer:
- Vi er også fuldstændigt enige om at tage yderligere skridt sammen i en koordineret strategi, som vil øge støtten til den moderate opposition, den nationale koalition og dets øverste militære råd samt tilknyttede moderate væbnede grupper.
 Den britiske minister oplyser også, at Den Syriske Nationale Koalitions kontor er blevet opgraderet til en mission.
- Kontoret er blevet opgraderet "i erkendelse af vort partnerskabs styrke", siger Hague efter, at han torsdag havde møder med "Syriens Venner" i London.
"Syriens Venner" samledes i London få dage efter, at manden, der skulle skabe fred i Syrien - den internationale fredsmægler Lakhdar Brahimi - meddelte, at han træder tilbage fra sin post.
I over et år har Lakhdar Brahimi ikke lagt skjul på, at han har været tæt på at træde tilbage fra posten som FN's og Den Arabiske Ligas fælles særlige repræsentant i Syrien.
Selvom parterne har haft rig mulighed for at forhandle løsninger på krigen, der har kostet flere end 136.000 mennesker livet, er der ikke sket noget, siden de sad over for hinanden første gang i slutningen af januar i Schweiz. Der er ikke fastsat en dato for en tredje runde.
USA siger, bestræbelserne på at få skabt fred i Syrien nu vil blive forstærket.
Fredsprocessen blev efter flere udskydelser indledt 22. januar i år.
Den amerikanske udenrigsminister siger, at Assad er en mand, der klynger sig til magten, og som er villig til at kaste tøndebomber og bruge giftgas mod sin egen befolkning, og som anvender artilleri mod uskyldige.
