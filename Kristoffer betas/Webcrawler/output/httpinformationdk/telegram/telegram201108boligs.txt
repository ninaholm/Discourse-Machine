Boligselskaber jagter desperat nye kunder
Flere almene boligselskaber herhjemme har meget svært ved at finde lejere til deres boliger.


 Landets almene boligselskaber har lige nu 3500 ledige boliger, og det store huslejetab tvinger flere selskaber til at lave deciderede tilbud på huslejen. Det skriver Politiken.
- Vi er begyndt at lave busreklamer og kampagner med en måneds gratis husleje. Vi er mere synlige end nogensinde, og vores markedsføring er blevet intensiv, siger Tommy Mølgaard, udlejningschef i ABB i Vejle.
I selskabets boligbyggeri Løget står 120 tomme lejligheder til 6000 kroner om måneden. Det har fået ABB til at øge markedsføringsbudgettet til det tredobbelte i håb om at vende udviklingen.
En af forklaringerne på de ledige almene lejeboliger er det faldende befolkningstal i Udkantsdanmark, hvor der også forsvinder arbejdspladser. Det er nemlig i områder som Lolland og Sønderjylland, at flest almene boliger står tomme.
Også Boligkontoret Danmark mærker konsekvensen af den faldende efterspørgsel på almene boliger og har som det første danske boligselskab ansat en markedsføringschef, som skal skaffe nye lejere.
Den nye stilling koster en million kroner om året, men tiltaget er nødvendigt:
- Vi kan jo se, hvordan vi står med flere og flere tomme boliger, siger Michael Demsitz, direktør i Boligkontoret Danmark.
- Derfor har vi taget hele paletten i brug både med radioreklamer, gratis opskrivning på venteliste, deltagelse i messer og enkelte steder også nedsættelse af huslejen, når folk skal flytte ind.
Selskabet har også udviklet en omfattende vejledning til de enkelte boligkontorer, hvor der er hjælp at hente til, hvordan man laver annoncer på eksempelvis Facebook.
Boligselskabernes nye progressive strategi bryder med den traditionelle opfattelse af, at almene boliger er noget, man skal være skrevet op til i årevis.
For ti år siden var der under 300 tomme almene boliger i Danmark, men siden er tallet steget støt.
