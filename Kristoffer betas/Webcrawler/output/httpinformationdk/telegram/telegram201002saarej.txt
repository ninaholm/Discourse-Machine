Så er der rejekrig Canada mod Danmark



 Rejefiskere fra Grønland og Færøerne må fra mandag finde andre steder end canadiske havne at lande deres fangster i.
Canadas fiskeriminister Gail Shea siger ifølge den canadiske tv-station CBC, at havnene lukkes på grund af overfiskeri af rejer.
Ifølge ministeren nægter Grønland og Færøerne at efterleve de kvoter, der er fastsat af Den Nordatlantiske Fiskeriorganisation (Nafo).
- Vi har i adskillige år forsøgt at løse denne sag, men det har været forgæves, siger ministeren.
Canada har før lukket sine havne for grønlandske og færøske rejefiskere. Det skete i december 2004, men havnene blev genåbnet i 2008 for at vise god vilje, som det siges af ministeren.
Den 26. januar advarede Shea så om den forestående lukning, hvis Grønland og Færøerne ikke efterlever kvoterne.
Ifølge CBC har Danmark på vegne af Grønland og Færøerne ensidigt sat en kvote for grønlandske og færøske fiskere på 3101 ton rejer i det pågældende område, hvor Nafo har sat en kvote for dem på 334 ton.
 - Deres fortsatte overfiskeri er uacceptabel, sagde Shea den 26. januar.
Hun siger, at hun er parat til at mødes med kolleger fra Grønland og Færøerne for at drøfte sagen. 
