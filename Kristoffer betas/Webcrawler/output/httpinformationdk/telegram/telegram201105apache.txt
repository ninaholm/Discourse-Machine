Apache-helikoptere indsættes i Libyen
Den britiske regering vil torsdag bekræfte, at den sender slagkraftige Apache-helikoptere til Libyen.


 Britiske ministre vil torsdag officielt bekræfte, at der indsættes slagkraftige Apache-helikoptere mod Muammar Gaddafis styrker i Libyen.
Det oplyser velplacerede kilder i regeringen til avisen The Guardian.
Beslutningen vil blive præsenteret torsdag på et møde i regeringen og det nationale sikkerhedsråd med premierminister David Cameron for bordenden, siger kilderne.
Flådefartøjet HMS Ocean med fire Apache-helikoptere om bord vil i løbet af få dage ligge sig ud for Libyens kyst.
Helikopterne skal indsættes for at opretholde en 25 kilometer bred bufferzone ved byen Misrata, hvor oprørerne har holdt stand siden februar.
Beslutningen er taget i fællesskab med Frankrig, der vil sende 12 Tiger-helikoptere.
Den britiske regering har hidtil benægtet oplysningen om, at den vil sende kamphelikoptere til Libyen.
Også selv om den franske regering tidligere på ugen meddelte, at der ville blive sendt både britiske og franske helikoptere.
Apache-helikopteren er fremstillet i USA. Det er en smidig og ekstremt manøvredygtig helikopter udstyret med raketter og maskinkanoner.
