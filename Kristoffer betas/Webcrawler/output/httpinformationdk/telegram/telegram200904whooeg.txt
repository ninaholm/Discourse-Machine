WHO øger måske alarmberedskab



 Eksperter i Verdenssundhedsorganisationen WHO's krisekomité vil måske øge FN's alarmberedskab for pandemier til fase fire eller fem, da der ikke er tegn på, at den dødelige svineinfluenza tager af i styrke, sagde en talsmand for organisationen.
 WHO-eksperterne mødtes sent mandag eftermiddag i Geneve for at diskutere en ændring af alarmniveauet. Pandemi-alarmniveauet har hidtil været fastsat til 3 på en skala fra 1 til 6. Efter antallet af dødsofre som følge af svineinfluenza er steget til over 100 i Mexico ventes alarmniveauet at blive forhøjet. Hvis niveauet øges til fase fem, vil det sige, at sygdommen allerede spredes mellem mennesker i stort omfang.
 Forud for mødet i krisekomitéen, der blev fremskyndet et døgn, sagde WHO-talsmanden Gregory Hartl, at de amerikanske sundhedsmyndigheder har taget de første skridt til at få produceret en vaccine mod svineinfluenza.
 WHO understregede samtidig, at organisationen ikke er kommet med anbefalinger om rejserestriktioner på grund af svineinfluenza.

