Historiker: Kreml beskytter Stalin



 Russiske kommunister har i denne uge markeret 56-års-dagen for Josef Stalins død midt under en strid om en ny bog om den sovjetiske diktator.
 Den britiske historiker, Orlando Figes, siger, at hans russiske forlæggere er blevet presset til at opgive at udgive hans bog "De, som hvisker: Privatliv i Stalins Rusland". Ifølge Figes er der kræfter i Kreml, som vil promovere Stalin, og som ikke ønsker nye kritiske bøger om ham. Stalin har af historikere fået skylden for millioner af menneskers død i arbejdslejre, ved tvangskollektiviseringer og terror.
 Forlaget Atticus, der skulle udgive Figes' bog, siger imidlertid, at det på grund af den økonomiske krise er umuligt at offentliggøre en så omfattende og kompleks bog for øjeblikket.
 Men Figes, som er professor i Historie ved Londons universitet, mener, at den virkelige grund til problemerne med hans bog er politiske.
 - Bogens historie er ubelejlig for det nuværende regime i Rusland, siger Figes og tilføjer, at Kreml aktivt har aktioneret for at få Stalin rehabiliteret. 
 - Man ønsker, at russerne skal være stolte af den sovjetiske historie og ikke bebyrdes med en lammende skyldfornemmelse over Stalin-perioden.

