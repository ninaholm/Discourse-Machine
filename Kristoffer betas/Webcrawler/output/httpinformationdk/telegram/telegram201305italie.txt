Italiens præsident indkaldes i mafiasag
Anklagemyndigheden vil afhøre Italiens præsident i sag om påstået aftale mellem mafiaen og staten.


 Italiens knapt 88-årige præsident, Giorgio Napolitano, skal vidne i en højprofileret sag om en påstået hemmelig aftale mellem den italienske stat og mafialedere.
Det ønsker den italienske anklagemyndighed i hvert fald.
Den vil have Napolitano i vidneskranken i sagen, som handler om en mulig såkaldt "ikke-aggressionspagt" mellem mafialederne og højtstående embedsmænd i statsapparatet.
Domstolen skal dog først sige god for de vidner, som ønskes indkaldt.
Ifølge anklagen har politifolk og politikere forhandlet sig frem til en aftale med den sicilianske mafia om at standse en mordkampagne mod myndighedspersoner til gengæld for, at strafudmålingen for omkring 300 fængslede mafiafolk blev nedsat.
Mordkampagnen begyndte i 1992.
Fra 1992 til 1994 var Napolitano formand for parlamentets underhus.
Det var angiveligt i den periode, at forhandlingerne mellem mafiabosserne og embedsmænd fra staten stod på.
Det er ikke klart, om der faktisk kom en aftale i stand.
