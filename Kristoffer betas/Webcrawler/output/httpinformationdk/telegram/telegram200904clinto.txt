Clinton: Nordkoreas reaktion "unødvendig"



 Nordkorea trækker sig ud af sekspartsdrøftelserne, vil genoptage et omstridt atomprogram og hindrer FN-inspektører i at besøge atomanlæg. 
 Reaktionen fra det nordkoreanske styre kommer efter en resolution i FN's Sikkerhedsråd mandag aften, hvor Nordkoreas prøveaffyring af et langtrækkende missil fordømmes.
 Alt sammen sker meget pludseligt og får USA til at advare om, at det er "et alvorligt skridt i den forkerte retning".
- Vi ser dette som en unødvendig reaktion på den legitime erklæring, som blev vedtaget af FN på grund af bekymring over udviklingen, siger den amerikanske udenrigsminister, Hillary Clinton.
 - Vi håber selvfølgelig, at der vil opstå muligheder for at drøfte dette ikke blot med vore partnere og allierede, men også med nordkoreanerne, siger Clinton.
 USA opfordrer Nordkorea til at afstå fra de provokerende trusler, respektere det internationale samfunds vilje og opfylde internationale løfter og forpligtelser, hedder det i en erklæring fra Det Hvide Hus.
 Det Internationale Atomenergiagentur oplyser, at FN-inspektørerne har fået ordre til at forlade Nordkorea hurtigst muligt.
 Inden den aktuelle atomkrise havde Nordkorea accepteret en afvikling af sit atomprogram mod at få økonomiske og politiske indrømmelser af de andre deltagere i sekspartsdrøftelserne. Det er USA, Kina, Rusland, Japan og Sydkorea.
