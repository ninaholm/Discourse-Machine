Ny ballade om skadestue i Svendborg
Region Syddanmark vil have en akutmodtagelse på Svendborg Sygehus, selvom regeringen siger nej. Tirsdag holder regionens politikere møde med sundhedsministeren.


 Der er atter blæst om sygehuslukninger i Udkantsdanmark. Nu er det Region Syddanmark, der melder sig på banen og nægter at opgive ønsket om en fælles akutmodtagelse på Svendborg Sygehus trods regeringens nej.
- Hvis vi skal opgive den fælles akutmodtagelse i Svendborg, så vil det betyde lange afstande til et akutsygehus for mange borgere på Langeland, siger Poul-Erik Svendsen (S), formand for sundhedsudvalget i regionen.
- Desuden vil det betyde, at det nye universitetshospital i Odense vil skulle bygges større for at kunne rumme endnu flere akutte funktioner. Det ser vi ikke som nogen fordel for udviklingen af de højt specialiserede funktioner, siger han.
Regeringen har ellers givet regionen tilsagn om 6,3 milliarder til et nyt universitetshospital i Odense, men under forudsætning af at akutmodtagelsen i Svendborg lukkes.
Det krav håber toppolitikerne i Region Syddanmark på, at sundhedsminister Bertel Haarder (V) vil droppe, og derfor har regionsrådsformand Carl Holst (V) fået et møde med sin partifælle i stand tirsdag.
- Jeg vil sammen med formanden for sundhedsudvalget, Poul-Erik Svendsen, prøve at få ministeren til at forstå, hvorfor en fælles akutmodtagelse i Svendborg er så vigtig for borgerne på hele Fyn og for trygheden for befolkningen i det sydfynske område, siger han.
