Venstre afviser intet i KL's milliardplan



 Kommunernes milliardinvesteringsplan for nybyggeri og renovering af skoler, plejehjem, idrætsanlæg og sygehuse bliver modtaget med anerkendende nik fra regeringspartiet Venstre.
 Landets 98 kommuner, regeringen og de fem regioner aftalte sidste år, at Kommunernes Landsforening (KL) skulle udarbejde en langsigtet plan for investeringsbehovet i den offentlige sektor. Den er nu blevet offentliggjort. Planen lægger op til en årlig stigning i kommunernes anlægsbudgetter fra cirka 15 milliarder til 21 milliarder kroner over fire år.
 Venstres nyslåede finansordfører, Tina Nedergaard, kalder tallene for "voldsomme", men indikerer, at regeringen kan være klar til at finde pengene.
 - Jeg vil gerne anerkende, at det meget vel kan være det realistiske niveau, som kommunerne vurderer. Vi har også et andet hensyn, som spiller ind i kommunalforhandlingerne. Det er, at vi i disse krisetider har behov for noget vækst og beskæftigelse. Det taler i retning af at imødekomme KL. Men vi har også et hensyn til den samlede økonomiske udvikling og vores gældsætning, siger Tina Nedergaard.
 KL konstaterer i analysen, at kommunerne har et stort efterslæb, når det gælder vedligeholdelse af især folkeskoler og veje. Det skyldes ifølge KL, at Danmark i en årrække har underinvesteret i vedligeholdelsen af bygninger i den offentlige sektor sammenlignet med blandt andet Norge og Sverige.
 Forhandlingerne om kommunernes økonomi for 2010 indledes senere i maj og ventes afsluttet i juni.
