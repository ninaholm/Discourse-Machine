Mindst ni dræbt under gadekampe i Bangkok
Ni er blevet dræbt under voldelige sammenstød med soldater i Thailands hovedstad Bangkok. Flere end 500 mennesker er såret under urolighederne.


 Mindst ni mennesker er dræbt, heriblandt fire soldater og en journalist, og flere end 500 meldes såret efter voldelige sammenstød i Thailands hovedstad Bangkok, oplyser byens viceguvernør Malinee Sukvechavorakit.
Sikkerhedsstyrkerne opfordrer nu til våbenstilstand, efter at et forsøg på at splitte de rødklædte demonstranter udartede til hårde kampe med både dræbte og sårede. 
Hæren meddelte, at den ville trække sig tilbage fra Bangkoks gamle bydel, hvor 20 soldater blev såret af en eksplosion, og sikkerhedsfolk affyrede varselsskud og tåregas.
- Soldaterne er nødt til at trække sig tilbage. Der er ingen steder, hvor de kan søge dækning. Vi kan ikke gøre noget, siger hærchefen, general Anupong Paojinda.
Oberst Sunsern Kaewkumnerd siger, at opfordringen til våbenhvile handler om at indstille kampene. 
- Militæret vil trække sig tilbage, men det er ikke ensbetydende med, at demonstrationerne er lovlige, tilføjer han.
Demonstranterne kastede sten mod soldaterne, der forsøgte at fjerne dem fra de to største samlingssteder i Bangkok, hvor de rødklædte demonstranter har holdt møder gennem den seneste måneds tid og trodset den indførte undtagelsestilstand.  
