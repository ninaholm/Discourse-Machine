Finansministeren siger nej til variabel pensionsalder
FOA får ikke en lavere pensionsalder for ufaglærte, fastslår finansminister Claus Hjort Frederiksen (V).


 Forbundet FOA får ikke sænket pensionsalderen for ufaglærte sosu'er, portører, chauffører og hjemmehjælpere.
Det fastslår finansminister Claus Hjort Frederiksen (V), efter at FOA's formand, Dennis Kristensen, har foreslået lavere pensionsalder for ufaglærte, som er mere nedslidte, end for de højtuddannede, som lever længere og mere sundt.
- Der er en bred aftale i Folketinget om vilkårene for pensionsalder. Den aftale har regeringen naturligvis tænkt sig at respektere, siger Claus Hjort Frederiksen i en skriftlig kommentar.
Regeringen har i regeringsgrundlaget lovet at fremsætte et lovforslag i år, som hæver folkepensionsalderen fra 2030. Fremover reguleres folkepensionsalderen hvert femte år.
Det følger af velfærdsforliget fra 2006, da partierne aftalte, at danskerne skal gå senere på efterløn og folkepension i takt med deres højere levealder. Pensionsalderen blev her hævet fra 65 til 67 år.
Det var det første store forlig mellem statsminister Anders Fogh Rasmussen (V) og Helle Thorning-Schmidt (S).
FOA's formand, Dennis Kristensen, påpeger i Jyllands-Posten, at den rigeste fjerdedel af danske mænd i gennemsnit lever 82 år, mens den fattigste fjerdedel kun bliver 72 år.
Lavtlønnede og ufaglærte får langt før sygdomme end de højtuddannede. Derfor lever de langt færre sunde år uden sygdomme som folkepensionister.
Dennis Kristensen henviser til tal fra Institut for Folkesundhedsvidenskab, der viser, at der er stor forskel på, hvor mange gode leveår danskerne har tilbage, når vi runder de 60 år.
I valgkampen foreslog De Radikales leder, Morten Østergaard, som økonomiminister at hæve folkepensionsalderen til 68 år allerede i 2025 og ikke fra 2030, som det er planlagt, men forslaget blev afvist af Socialdemokraterne og Venstre.
