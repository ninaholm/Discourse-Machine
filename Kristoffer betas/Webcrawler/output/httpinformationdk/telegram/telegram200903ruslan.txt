Rusland: Nordkorea bør ikke affyre raket



 Japans regering gav fredag landets væbnede styrker en forhåndstilladelse til at skyde en nordkoreansk raket ned, hvis den eller bare dele af den kommer i nærheden af japansk territorium. Det siger den japanske forsvarsminister, Yasukazu Hamada.
 Nordkorea forbereder i øjeblikket opsendelsen af det, som nordkoreanerne selv siger, er en kommunikationssatellit. Men ifølge efterretninger fra USA, Sydkorea og Japan er der sandsynligvis tale om en testaffyring af et Taepodong 2-raket, der i teorien kan ramme USA.
 Opsendelsen menes at ske mellem den 4. og 8. april. Nordkorea har sagt, at landet vil se det som en krigshandling, hvis nogen forsøger at skyde raketten ned. Men det er altså lige nøjagtigt, hvad Japan agter at gøre, hvis der i forbindelse med opsendelsen opstår trusler om nedfald fra raketten over Japan. Japan råder over avancerede missilforsvarssystemer, men det er usikkert, om de kan bruges mod faldende raketdele.
 Også Rusland er gået ind i sagen. I dag opfordrede viceudenrigsminister Aleksej Borodavkin Nordkorea til ikke at teste den nye raket.
 - Det er ikke tvivl om, at Nordkorea vil stå sig bedre, hvis de dropper testen af raketten, sagde Borodavkin.
