Magtdemonstrationer i Ukraine før Geneve-møde
Forud for diplomatisk møde torsdag er konflikten i det østlige Ukraine blevet forværret.


  Forud for en vigtig diplomatisk indsats ved et møde i Genève torsdag har ukrainske styrker og prorussiske militser gennemført rivaliserende magtdemonstrationer, som har forværret situationen i den østlige del af Ukraine.
 Mindst tre pansrede mandskabsvogne blev af prorussiske separatister kørt gennem byen Slavjansk onsdag. Køretøjerne havde tidligere tilhørt de ukrainske styrker, siger en fotograf fra Reuters.
 En soldat på en af mandskabsvognene siger, at han tilhører de ukrainske styrker, men er hoppet af og er gået over på den prorussiske side.
- Alle soldaterne og officererne her er drenge, som ikke vil skyde på vores egne folk, siger han.
Soldaterne var bevæbnede med Kalashnikovgeværer, granatkastere og knive.
En prorussisk gruppe har samtidig taget to ukrainske soldater som "gidsler", oplyser Ukraines forsvarsministerium.
- En soldat og en officer er taget som gidsler i den separatistiske region Lugansk, siger ministeriet.
De to soldater er blevet bragt til et ukendt sted. De blev taget som gidsler, da de var ved at reparere deres køretøj.
Samtidig blev rådhuset i Donetsk besat af en prorussisk-milits. Omkring en halv snes offentlige bygninger er besat af aktivister, hvoraf nogle er bevæbnede.
Det ukrainske sikkerhedsministerium siger, at det har opsnappet kommunikation, der viser, at den prorussiske side har udstedt en stående ordre om, at man "skal skyde for at dræbe."
Ukraines væbnede styrker siger, at flere dele af hæren er sat ind i en eftersøgning af de savnede soldater, og de har lovet et "håndfast svar" på alle angreb på den ukrainske hær.
Ukraine indledte tirsdag, hvad der kaldes "en fuldstændig anti-terror operation" rettet mod prorussiske aktivister, som har besat offentlige bygninger i næsten 10 byer i det stærkt russisk-prægede østlige Ukraine.
Myndighederne i Kijev, der støttes af Vesten, beskylder Rusland for at koordinere og opildne til angrebene for at destabilisere regionen, hvilket kan resultere i, at Moskva annekterer mere ukrainsk territorium, ligesom det er sket på Krim.
Toppolitikere fra USA, Rusland, EU og Ukraine mødes torsdag i Genève i et forsøg på at komme nærmere en diplomatisk løsning på krisen.
