Sjællændere vågner til fem centimeter sne
Der vil være faldet op til fem centimeter sne på Sjælland inden i morgen tidlig, oplyser DMI.


 Mens snebygerne tirsdag aften klinger af i Jylland, får Sjælland sne i aften og i nat.
- Der kan komme op til fem centimeter sne på Sjælland frem til onsdag morgen, siger vagthavende meteorolog ved DMI, Mogens Rønnebek.
I løbet af onsdag vil der være udbredt frost i hele landet, og der vil komme snebyger forskellige steder langs Østjylland, Østfyn, Lolland, dele af det øvrige Sjælland og på Bornholm.
Vejdirektoratet råder bilister til at køre forsigtigt onsdag og holde øje med direktoratets hjemmeside vintertrafik.dk, inden man bevæger sig ud på en køretur i vintervejret.
Vejret kan desuden medvirke til, at morgenmyldretiden bliver udvidet, og at det derfor kan tage ekstra lang at komme på arbejde onsdag morgen, hvis man er i bil.
Tirsdag blev især Jylland ramt af en del sne, hvilket førte til glatte veje. I Hobro måtte kommunen derfor fraråde borgere at køre bil i byen, så sneryddere kunne komme til. Lastbiler kunne ganske enkelt ikke køre op af bakkerne i byen.
