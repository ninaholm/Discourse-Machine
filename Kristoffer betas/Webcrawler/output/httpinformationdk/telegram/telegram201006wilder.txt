Wilders' regeringsfremtid er meget usikker
Trods en næsten tredobling af mandattallet er det langtfra sikkert, at kontroversielle Geert Wilders og hans Frihedsparti kommer i ny hollandsk regering.


 Det helt store samtaleemne oven på den hollandske valggyser hedder Geert Wilders. 
Lederen af det fremmedfjendske Frihedsparti har næsten tredoblet sit mandattal fra 9 til 24. 
Men om det flotte resultater er nok til at sende den kontroversielle Wilders i regering, er dog et meget åbent spørgsmål, vurderer Claes de Vreese, professor i politisk kommunikation på universitetet i Amsterdam. 
- Meget kommer til at afhænge af, hvordan Wilders opfører sig under de kommende forhandlinger. Om han er villig til at slække på sine markante krav fra valgkampen, siger han.
Claes de Vreese beskriver et politisk landskab, der er splittet i stumper og stykker oven på valget. Derfor hersker der stor usikkerhed om, hvordan en kommende koalitionsregering kommer til at tage sig ud.
Skal Wilders og partifællerne indtage ministertaburetterne i Haag, vil det højst sandsynligt ske i samarbejde med det største parti oven på valget, de liberale, samt de detroniserede kristendemokrater.
- De liberale kommer til at bevæge sig meget under forhandlingerne, men det vil Wilders også komme til. Så han vil nok komme til at skuffe nogle af sine vælgere, mener Claes de Vreese.
Under valgkampen har Wilders tordnet mod den hollandske immigrationspolitik. Desuden har han krævet, at pensionsalderen forbliver på 65 år. Det er netop på disse spørgsmål, at Wilders nødvendigvis må slække på sine markante krav, hvis han vil i regering.
- Hvis ikke Wilders ved det, så vil det hurtigt gå som til kommunalvalget i marts: At man må konkludere, at der ikke kan samarbejdes, siger Claes de Vreese.  
