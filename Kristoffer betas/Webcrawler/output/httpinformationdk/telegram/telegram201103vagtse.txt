Vagtselskab vil ud af omstridte kontrakter
Lang tids kritik af sikkerhedskoncernen G4S får selskabet til at opgive tvivlsomme kontrakter på Vestbredden.


 Verdens største vagtkoncern, G4S, vil nu ud af sine omstridte aktiviteter i de israelske bosættelser på den ulovligt besatte Vestbred.
Det oplyser selskabets juridiske direktør, Søren Lundsberg, i en erklæring.
- Vi vil arbejde på at komme ud af et antal kontrakter i området for at sikre, at vores forretningsaktiviteter er i overensstemmelse med vores etiske forretningspolitik, siger direktøren.
Både medier og uafhængige organisationer har kritiseret koncernen voldsomt for at overtræde palæstinensernes menneskerettigheder. Det uafhængige researchcenter Danwatch har afsløret, at G4S leverer sikkerhedsydelser til checkpoints og fængsler på Vestbredden.
Og i Københavns Kommune besluttede et stort politisk flertal i Borgerrepræsentationen i januar at undersøge muligheden for at komme ud af et samarbejde med G4S. Det skete på initiativ af socialborgmester Mikkel Warming (EL).
- De israelske bosættelser er ulovlige og udgør en hindring for fred i regionen. Det har FN slået fast igen og igen. Hvis G4S ikke vil leve op til folkeretten, må de ud af vagten, sagde Warming.
G4S har haft juraprofessor Hjalte Rasmussen fra Københavns Universitet til at gennemgå koncernens forretninger på Vestbredden. Han konkluderer, at ingen af G4S' aktiviteter er i modstrid med international ret.
Men det er ikke tilstrækkeligt med en juridisk vurdering, understregede direktør Søren Lundsberg i februar.
Selskabet G4S Israel ejes af det britiske moderselskab G4S plc og beskytter for eksempel supermarkeder og banker på Vestbredden. Selskabet leverer også metaldetektorer og skannere til den israelske regering, og dette udstyr kan være anvendt på Vestbredden.
Søren Lundsgaard kalder det "en meget kompleks problemstilling" at levere ydelser til Vestbredden. På den ene side beskyldes selskabet for at begrænse palæstinensernes frie bevægelse.
- På den anden side har de medvirket til at redde liv, fordi antallet af selvmordsbombninger i området er faldet, siger han.
