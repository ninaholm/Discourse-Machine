Isnende kulde kan ødelægge bulgarsk atom-afstemning
Et flertal af de bulgarske vælgere støtter nyt atomkraftværk, men kun meget få stemmer ved folkeafstemning.


 Ekstrem kulde i Bulgarien kan undergrave betydningen af landets første folkeafstemning efter kommunismens fald.
Et flertal af de bulgarske vælgere ventes søndag at slutte op bag planer om at opføre et nyt atomkraftværk, hvorved de vil gå imod regeringens planer om at opgive projektet til mange milliarder dollar.
Men op ad formiddagen havde kun to procent stemt på grund af ekstreme kuldegrader.
Afstemningens udfald er kun gyldigt, hvis flere end 60 procent af landets 6,9 millioner vælgere deltager. Det vil næsten blive umuligt at opnå, siger analytikere.
Folkeafstemningen finder sted på et tidspunkt, hvor der i det fattige EU-land er udbredt frustration over en langvarig økonomisk krise, som dog efterhånden synes at være på retur.
Iagttagere siger, at det vil været politisk nederlag for den højreorienterede premierminister, Boiko Borisov, en tidligere livvagt, hvis de fleste vælgere går imod regeringen og stemmer for det nye atomkraftværk.
 Borisov har ikke indfriet mange af sine løfter om reformer og nedkæmpelse af korruption og kriminalitet.
Han annullerede planerne om bygningen af 2000-megawatt-kraftværket ved Belene i marts sidste år, fordi landet ikke havde de nødvendige 10 milliarder euro til projektet.
I EU og i USA er der også modstand mod atomkraftværket, da Bulgarien frygtes at blive mere afhængigt af Rusland økonomisk og politisk.
 Moskva har allerede tilbudt at finansiere byggeriet, hvorved det så skal gennemføres af det russiske Atomstrojexport.
Meningsmålinger tyder på, at to tredjedele af vælgerne - hvis de da dukker op ved valgstederne - vil stemme for atomkraftværket i forventning om faldende el-priser, flere job og fremtidig energieksport.
Resultater fra de første valgstedsmålinger ventes umiddelbart efter valglokalernes lukning klokken 18.00.
Mange venter, at sagen i sidste ende vil blive afgjort i parlamentet.
