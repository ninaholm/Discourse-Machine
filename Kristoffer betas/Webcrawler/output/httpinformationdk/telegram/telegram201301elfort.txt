EL fortsætter kampen mod bankernes gebyrer
Staten skal sikre alle borgere en gebyrfri indlånskonto, mener Enhedslistens finansordfører Frank Aaen.


 Det er helt uacceptabelt, at regeringen accepterer bankernes opkrævning af gebyrer fra økonomisk svage kunder.
Det siger partiets finansordfører, Frank Aaen, nu da at erhvervs- og vækstminister Annette Vilhelmsen (SF) onsdag aften efter et møde med Finansrådet har fastslået, at regeringen ikke vil lovgive på området.
- Aftalen mellem regeringen og bankerne giver bankerne lov til at indføre gebyrer på alle konti, også dem staten har tvunget borgerne til at have, hvis de vil have deres pension, kontanthjælp eller andre ydelser ved sygdom og arbejdsløshed udbetalt.
- Det er en indirekte ekstraskat pålagt dem med de laveste ydelser. Og det er bankerne, der med statens hjælp får denne særskat, siger Frank Aaen i en skriftlig kommentar.
Debatten om bankernes gebyrer er opstået i forbindelse med, at Danske Bank har bebudet, at man fra efteråret vil tage et gebyr på 300 kroner for at oprette en simpel konto.
Men selvom Enhedslisten ser ud til at stå alene med idéen, insisterer partiet altså på, at muligheden for en gratis bankkonto skal garanteres af staten.
- Enhedslisten vil fremsætte et beslutningsforslag om, at staten skal sikre, at alle borgere kan oprette en gebyrfri indlånskonto uden at skulle betale en særskat til bankerne for at få udbetalt de ydelser, de har ret til, siger Frank Aaen.
Erhvervsministeren og Finansrådet er onsdag aften blevet enige om, at alle danskere skal sikres adgang til at have en bank, de er tilfredse med.
En ny hjemmeside skal blandt andet give forbrugerne mulighed for at sammenligne de forskellige bankers priser og gøre danskerne opmærksom på, at man har ret til at skifte bank.
- Og så skal der laves en hotline, hvor kunder, der oplever at have besvær med at få en indlånskonto, kan henvende sig og få hjælp, siger Annette Vilhelmsen
