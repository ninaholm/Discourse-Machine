TV2 opgiver at finde tv-tyv i egne rækker
En i TV2 stjal et aldrig vist interview med vred Haarder og fik det vist på en blog. TV2 opgiver at finde tyv.


 TV2 må opgive finde frem til, hvem der stjal et gammelt tv-indslag med en vred Bertel Haarder (V) og efterfølgende fik det udgivet på en blog på Internet.
Tv-stationens nyhedsdirektør, Michael Dyrby, bebudede i februar en politianmeldelse, hvis det lykkedes at finde frem til skyldige. Men i dag erkender Michael Dyrby, at vedkommende går fri.
- Vi undersøgte, hvordan det kunne hænge sammen, og det var rimeligt umuligt for os at finde frem til, hvem der kunne have håndteret den, siger nyhedsdirektøren.
- Klippet er jo helt klart bragt ud af vores system. Men hvem der har gjort det, kan vi ikke efterspore. Jeg føler mig dog sikker på, at det ikke er nogen, som er i huset i dag. Så vi har ikke gjort noget efterfølgende, siger Michael Dyrby.
Mens Danmarks Radio (DR) tidligere på året valgte at vise et omstridt interview, hvor indenrigs- og sundhedsminister Bertel Haarder gik amok og skældte en journalist ud, valgte TV2 at droppe en tilsvarende seance.
- Jeg vil skide på jeres agurketidsproblemer. Indrøm det bare, du er i underholdningsbranchen, og jeg vil bare holde fri fra underholdningsbranchen, siger Bertel Haarder blandt andet i interviewet.
Selv om TV2 aldrig bragte indslaget, kunne bloggeren Michael Jeppesen på sin hjemmeside www.detfri.dk bringe den 10 minutter lange optagelse, der stammer fra sommeren 2007, hvor Bertel Haarder var kirkeminister.
TV2 har forklaret, at sekvensen med den rasende Bertel Haarder ikke "ville gøre seerne klogere".
Kanalchef for TV2 News Mikkel Hertz blev sidste efterår kritiseret for at have slettet et klip fra arkivet med statsminister Lars Løkke Rasmussen (V), hvor han angiveligt skældte en TV 2-journalist ud.
 Mikkel Hertz endte med at beklage episoden over for TV2's medarbejdere, men forklarede det med, at han var bange for, at klippet ville blive misbrugt på nettet.
