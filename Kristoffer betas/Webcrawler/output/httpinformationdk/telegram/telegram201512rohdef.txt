Rohde forlader Venstre i protest og går til De Radikale
Jens Rohde går i protest mod Venstres asyl- og EU-politik. Han bliver nu nyt medlem af De Radikale.


 Jens Rohde melder sig ud af partiet Venstre i protest mod partiets asylpolitik samt den skeptiske EU-kurs og går til Radikale, skriver Politiken.
Udmeldelsen sker efter mange års hård kritik af V-toppen fra Rohde, der senest i 2014 blev genvalgt til Europaparlamentet for Venstre.
Rohde er også viceborgmester i Viborg Byråd, og han har en fortid som Venstre-profil, ligesom han i starten af 00'erne var politisk ordfører.
Men nu har Rohde fået nok:
- Da jeg for halvandet år siden gik til kamp for at få Kristian Jensen som formand i Venstre, brugte jeg argumentet, at vi var ved at ligne DF light.
- Dengang havde jeg aldrig forestillet mig, at Venstre skulle være forfatter til de forslag, der så er kommet nu, siger Jens Rohde til Politiken med henvisning til de omfattende stramninger af asyl- og udlændingepolitikken, som V-regeringen har gennemført og varslet de seneste måneder.
Læs også: Østergaard: Rohde har længe matchet De Radikale
Jens Rohde advarer ligefrem i Politiken om, at der er sket et generelt "værdiskred" i borgerlig blok.
- Hvis jeg ser ud over blå blok i dag, er der ikke flere liberale grundprincipper i det, der foregår, end der er russere i en russisk salat, siger Jens Rohde til Politiken.
Læs også: Dissidenten Jens Rohde
Venstres næstformand, Kristian Jensen, er ikke enig i eksmedlemmets kritik.
- Vi har en udlændingepolitik, der går på to ben. Det er et tab for Venstre, hver gang et medlem forlader Venstre, og det er naturligvis også et tab, når nogle, der er valgt på Venstre-stemmer og dermed har et Venstre-mandat, forlader Venstre, siger Kristian Jensen til Politiken.
Det er kun få dage siden, at den nu tidligere Venstre-mand og folketingskandidat Kåre Traberg Smidt også fik nok af partiets hårde udlændingepolitik. Han skiftede til Alternativet.
Læs også: BLÅ BOG: Jens Rohde - fra Venstre-mand til radikal
