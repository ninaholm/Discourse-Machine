Fly forulykkede nær vanskelig lufthavn
Ifølge Nepal-ekspert er området, hvor et fly med to danskere om bord styrtede, kendt for at være vanskeligt.


 To danskere overlevede mandag et flystyrt i Nepal, da et fly med 21 om bord styrtede ned nær lufthavnen Jomsom i Kali Gandaki-dalen i området Annapurna.
Flyet forlod Pokharas lufthavn klokken 9.30 (5.45 dansk tid) og styrtede kun 15 minutter senere.
- Vi går mod en dårlig vejrperiode med monsun og dårlig sigtbarhed. Og når der er dårligt vejr, er det altså en grim dal at flyve i, fordi den er så smal, siger Lars Gundersen, der er turistambassadør for Nepal og ansat ved rejsebureauet Kipling Travel.
- Om morgenen er sigtbarheden fin, og derfor flyver man tidligt på dagen, mens vejret er klart.
- Men hver dag er der er en meget hård vind, man kan næsten sætte sit ur efter den, og den slår til om formiddagen. Den skal man skal nå udenom, uddyber han
Han forklarer, at Annapurna-området er et populært bjergområde i Nepal. Både for bjergbestigere fra Vesten og for pilgrimme fra Indien.
Og at Kali Gandaki-dalen ofte beskrives som verdens dybeste, da to af verdens højeste bjerge ligger på hver side af den.

- Lufthavnen Jomsom er en enorm slugt ned imellem bjergene og fungerer som lufthavn for små passagerfly. I mange år har det været et trafikknudepunkt for små fly for maksimalt 21 personer, fortæller Lars Gundersen.

- Det skal være STOL-fly (short take off and landing, red.) De skal kunne starte og lande på en kort landingsbaner mellem bjergene. Man bruger ofte denne type fly i Grønland og på arktiske områder, fortsætter han.
