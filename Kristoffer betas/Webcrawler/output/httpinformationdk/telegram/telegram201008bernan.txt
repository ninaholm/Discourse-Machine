Bernanke klar til nye økonomiske tiltag
Væksten i USA's økonomi går for langsomt. Centralbankchef Ben Bernanke melder klar med nye tiltag, hvis det er nødvendigt at stimulere økonomien.


 USA's centralbank er indstillet på at sætte nye tiltag i gang, hvis udsigterne for landets økonomi forværres.
Det siger centralbankchef Ben Bernanke.
Det er endnu ikke afklaret, hvad disse tiltag består i. Men øverst på Bernankes liste står masseopkøb af obligationer, skriver BBC.
Selv om centralbanken i forvejen har pumpet flere hundrede milliarder dollar ind i økonomien og sænket renten til et minimum, er væksten i den amerikanske opsving langsommere end forventet.
Alligevel mener Bernanke, at der er gode udsigter til, at USA's økonomiske vækst tager fart i 2011.
