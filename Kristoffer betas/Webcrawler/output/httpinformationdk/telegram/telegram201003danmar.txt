Danmark er på kedelig fattigdomskurs



 År med optur, friværdi og uafbrudt vækst er ikke kommet fattige danskere til 
gode.
Kristeligt Dagblad skriver onsdag, at i kroner og øre har lige så mange en lige så lav indkomst i dag, som de havde i 2005.
Dermed adskiller Danmark sig negativt fra de fleste andre EU-lande, hvor andelen af borgere med en meget lav indkomst er formindsket i samme periode. 
Det viser en ny undersøgelse af fattigdommen i EU, som Center for Alternativ 
Samfundsanalyse (CASA) offentliggør onsdag.
- Hvis de dårligst stillede herhjemme havde fået andel i den generelle vækst i 
samfundet, ville der også her være sket et fald. Men det er bare ikke sket, 
siger cand.polit. Finn Kenneth Hansen til Kristeligt Dagblad. Han står bag undersøgelsen, der tager udgangspunkt i EU's fattigdomsgrænse.   
Samtidig viser nye tal fra Arbejderbevægelsens Erhvervsråd ifølge Politiken, at der nu er over 200.000 fattige i Danmark, som er på overførselsindkomst eller lav løn.
Det er en stigning på knap 30.000 på et år og dermed den største årlige vækst i antallet af fattige i nyere tid.
- Uligheden vokser markant, siger chefanalytiker Jonas Schytz Juul fra AE-rådet til Politiken, idet han peger på, at siden 2001 er blevet 50 procent flere fattige i Danmark.
Regeringen skyder med en konference torsdag sit program i gang for EU's fattigdomsår 2010, som har til hensigt at bekæmpe fattigdommen i Europa.
