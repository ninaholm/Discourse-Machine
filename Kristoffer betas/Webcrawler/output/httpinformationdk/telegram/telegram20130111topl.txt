11 fra topledelsen i Amagerbank er meldt til politiet
Finanstilsynet har meldt 11 personer fra den tidligere ledelse af Amagerbanken til bagmandspolitiet.


 Det klart største retsopgør i kølvandet på finanskrisen skydes nu i gang.
Bagmandspolitiet bekræfter over for DR Nyheder, at man har modtaget en politianmeldelse fra Finanstilsynet mod en række tidligere topfolk i Amagerbanken, som ved konkursen i 2011 var en af landets største banker.
- Vi har fået en anmeldelse omkring Amagerbanken mod 11 personer fra den tidligere ledelse, siger chefen for bagmandspolitiet, Jens Madsen.
Det er Amagerbankens tidligere administrerende direktør Jørgen Brændstrup, tidligere bestyrelsesformand advokat N.E. Nielsen, det tidligere direktionsmedlem Allan George Ottsen samt resten af bestyrelsen, i alt otte personer, som Finanstilsynet har meldt til politiet.
Blandt bestyrelsesmedlemmerne er Tårnby Kommunes nuværende socialdemokratiske borgmester Henrik Zimino.
De tidligere topfolk anklages for i 2009 og 2010 ikke at have grebet ind og forhindret, at Amagerbanken led et tab på 394 millioner kroner som følge af spekulation i schweizerfranc.
I et forsøg på at minimere tabene i forbindelse med en fejlslagen ejendomshandel udstyrede bankledelsen i sidste halvår af 2009 ejendomshandlerne Hans-Henrik Palm, Henrik Ørbekker og Olav Damkiær Classen med en låneramme på 1,5 milliarder kroner til at tjene det tabte hjem gennem spekulation i schweizerfranc.
De mange penge blev stillet til rådighed for de tre, vel vidende at de var tæt på konkurs og ikke ville kunne dække eventuelle tab. Og da spekulationsforsøget var gået i gang, fik de tre i flere omgange lov til at fortsætte - på trods af at bankledelsen kunne se, at stadigt flere penge blev tabt på manøvren.
Amagerbankens tidligere ledelse risikerer en tiltale efter paragraf 373, stk. 3 i Lov om finansiel virksomhed. Paragraffen går på manglende indgriben i forhold til at forhindre tab i forbindelse med bankdrift.
Lars Bo Langsted, professor i jura på Aalborg Universitet, roser myndighederne for at tage paragraffen i brug overfor Amagerbank-ledelsen.
- Det er vigtigt, at man rejser tiltale med udgangspunkt i lov om finansiel virksomhed. Det er hovedloven på området, der skal regulere bankernes adfærd, så vi undgår, at vi havner i lignende kriser i fremtiden. Derfor er det vigtigt at få prøvet de her paragraffer, siger han.
Ifølge Lars Bo Langsted er det første gang man bruger lov om finansiel virksomhed i forbindelse med bankopgøret efter finanskrisen.
I øjeblikket ruller retsopgør mod den tidligere ledelse i EBH Bank ved retten i Hjørring. Desuden har Finanstilsynet politianmeldt ledelsen i Capinordic, der er sigtet for insiderhandel.
Tidligere er ledelsen i Roskilde Bank blevet politianmeldt, men bagmandspolitiet valgte efterfølgende at droppe sagen. Amagerbanken er dermed den fjerde krakkede bank, der bliver genstand for strafferetslige skridt.
Ifølge DR Nyheders oplysninger kan også Eik Bank og Tønder Bank se frem til politianmeldelser.
