Lærerforening: Skuffende uddannelsesforlig
Skærpede adgangskrav på læreruddannelsen vil ikke hjælpe, når der ikke er ansøgere nok, mener Anders Bondo.


 Det læreruddannelsesforlig, der tidligere fredag blev præsenteret på Christiansborg, er langt fra tilfredsstillende.
Faktisk er det både uambitiøst, skuffende og en spildt gylden mulighed, mener formanden i Danmarks Lærerforening, Anders Bondo Christensen.
Forliget betyder blandt andet, at aspiranter til læreruddannelsen fremover enten skal have et gennemsnit på syv eller gennemgå en optagelsesprøve og en samtale for at blive optaget.
- I stedet for at udvikle en god og solid uddannelse, som vil være attraktiv for unge, og hvor de vil stå i kø for at komme ind, indfører man en karaktergrænse og nogle samtaler, siger Anders Bondo Christensen til folkeskolen.dk
Men det vil ikke virke, mener formanden.
- Det gør jo ingen forskel, når der ikke er ansøgere nok. Prøv at se i Finland, hvor der er så mange, som søger ind på uddannelsen, at man har to samtaler og virkelig arbejder på at vælge de mest engagerede og bedste ud, siger han.
I Finland er frafaldet på læreruddannelsen omkring 10 procent, mens hele 39 procent falder fra i løbet af uddannelsen i Danmark.
Og det er et omfattende spild af samfundsressourcer, som den nye aftale ikke retter op på, til trods for at adgangsbegrænsningen er fremhævet som et middel til at tiltrække de bedste kandidater, mener Bondo Christensen.
 En kunstig adgangsbegrænsning gør nemlig ikke i sig selv læreruddannelsen mere attraktiv, lyder meldingen fra Danmarks Lærerforening.
- Det er skuffende. De har bare rørt lidt rundt i gryden og taget de elementer, som var der i forvejen. Det giver ingen mening.
- Det er skidt for eleverne i fremtidens folkeskole, at der ikke var vilje til at gøre noget, som gør en forskel, siger Anders Bondo Christensen.
