To politimænd dræbt da militante angreb afghansk bank
Militante angriber bank i Helmand-provinsen på offentligt ansattes lønningsdag. To betjente meldes dræbt.


 Mindst to politifolk er dræbt, efter at militante mænd stormede en bank i Lashkar Gah i Helmand-provinsen i det sydlige Afghanistan, oplyser afghansk politi.
Kort forinden havde de militante bragt en bombe til sprængning ved indgangen til banken, hvor der befinder sig et antal civile.
Onsdag er de offentligt ansattes lønningsdag, og mange var taget i banken for at hæve deres løn.
Øjenvidner og kilder i Helmand-provinsen oplyser, at der lød en eksplosion og derpå skudsalver i banken.
Tre militante, som menes at være en del af Taliban-bevægelsen, trængte ind i bygningen og blev fulgt af afghanske betjente, som kom i kamp med de bevæbnede mænd.
- Indtil videre er to politibetjente dræbt, og fem mennesker er såret, heriblandt tre politifolk. En af gerningsmændene er dræbt, og to kæmper stadig imod, siger Omar Zhwak, der er talsmand for Helmand-provinsens myndigheder, til nyhedsbureauet AFP.
Farid Ahmad Obaid, der er talsmand for politiet i Helmand, bekræfter oplysningerne. Han kan umiddelbart ikke sige, om der fortsat er civile i banken.
Umiddelbart har ingen taget skylden for angrebet mod Kabul Bank-filialen i Lashkar Gah, men både politi og myndigheder peger på Taliban-bevægelsen.
Angrebet kommer samtidig med, at de sidste udenlandske kamptropper gør klar til at trække sig ud af Afghanistan.
Efter 13 års international, militær tilstedeværelse i Afghanistan skal afghanske sikkerhedsstyrker fra årsskiftet selv overtage ansvaret for sikkerheden i landet.
Der vil dog fortsat være en støttemission bestående af 12.500 mand, der især skal hjælpe med træning og rådgivning.

