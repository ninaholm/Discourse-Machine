Enhedslisten vil halvere genoptjeningskrav
26 ugers arbejde for at genoptjene retten til dagpenge og løntilskudsjob skal tælle med, kræver Enhedslisten.


 Genoptjeningskravet til dagpenge skal halveres fra de nuværende 52 uger til 26 uger. Og løntilskudsjob skal - modsat i dag - tælle med som genoptjening, skriver Politiken fredag.
Sådan lyder Enhedslistens to hovedkrav på dagpengeområdet forud for efterårets finanslovforhandlinger.
I erkendelse af at selve dagpengeperioden ikke bliver forlænget her og nu, vil Enhedslisten ifølge Politiken lægge al kraft i at gøre det lettere for ledige at kvalificere sig til dagpenge.
Og her er det bydende nødvendigt at få indrømmelser, fastslår finansordfører Frank Aaen.
- Hvis ikke der er forbedringer for de arbejdsløse, kan jeg ikke forestille mig, at vi stemmer for. Det er nok det tætteste, Enhedslisten hidtil har været i forhold til ultimative krav til en finanslov, siger Frank Aaen til Politiken.
Netop dagpengene bliver det helt store tema i de kommende forhandlinger, og spørgsmålet deler også regeringen internt. Mens de radikale afviser at lempe reglerne, trækker SF og dele af Socialdemokraterne i den modsatte retning, skriver Politiken.
Finansminister Bjarne Corydon (S) vil ikke kommentere de konkrete forslag.
- Jeg lægger vores eget forslag til finansloven frem på mandag, og det bliver både økonomisk ansvarligt og progressivt med en række forbedringer for de mennesker, der ikke har et arbejde. Vores generelle holdning er, at folk skal have et arbejde, så de kan forsørge sig selv, siger han.
En analyse fra A-kassernes Samvirke viser, at Danmark sammenlignet med Sverige og Finland har de klart skrappeste krav til genoptjening af dagpenge. Eksempelvis kræves der fire gange så mange arbejdstimer som i Sverige, skriver Politiken.
