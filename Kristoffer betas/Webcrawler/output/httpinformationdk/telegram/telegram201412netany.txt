Netanyahu: Europæisk støtte udsætter Israel for fare
Israels premierminister raser igen over skridt mod palæstinensisk stat over for USA's udenrigsminister.


 Israels premierminister, Benjamin Netanyahu, anklager de europæiske lande for at udsætte Israel for fare ved at støtte palæstinensernes forsøg på at få vedtaget en tidsfrist for Israels tilbagetrækning fra Vestbredden.
Udtalelsen fra Netanyahu kommer efter et tre timer langt møde med USA's udenrigsminister John Kerry i Italiens hovedstad mandag aften.
De to toppolitikere mødtes i den amerikanske Rom-ambassadørs residens, hvor de blandt andet skulle drøfte spørgsmålet om en palæstinensisk stat.
- Jeg sagde, at palæstinensernes og flere europæiske landes forsøg på at påtvinge krav for Israel kun vil føre til en forværring af den regionale situation og udsætte Israel for fare, siger Benjamin Netanyahu efter mødet.
Flere parlamenter i Europa har opfordret deres regeringer til at anerkende en palæstinensisk stat.
Samtidig forsøger USA at undgå, at krisen mellem israelere og palæstinensere, der i årtier har ligget i strid om det samme landområde, eskalerer og ender i et opgør i FN's Sikkerhedsråd inden længe.
Efter mødet med Israels premierminister deltog Kerry i et lynmøde mandag aften i lufthavnen i Paris, hvor han mellemlandede og brugte under to timer sammen med udenrigsministrene fra Frankrig, Storbritannien og Tyskland.
Derefter gik turen gik til London, hvor han tirsdag skal mødes med den palæstinensiske chefforhandler Saeb Erakat. Her vil Kerry opfordre til, at resolutionsudkastet ikke bliver forhastet.
USA har ofte støttet Israel med et veto, når der har været resolutionsforslag om mellemøstkonflikten i Sikkerhedsrådet, og i øjeblikket er Kerry i gang med at sondere holdningen til en palæstinensisk stat blandt de europæiske lande.
Det er uklart, om USA vil nedlægge veto denne gang.
Den palæstinensiske ledelse har erklæret, at den snart vil bede FN om at vedtage en resolution, der giver Israel to år til at rømme Vestbredden, som Israel siden krigen i 1967 har holdt besat.
