Bolighandlen kan blive spoleret for mange rygere
Hver tredje boligkøber siger helt nej til rygerboliger, mens 40 procent kræver prisnedslag i en rygerhandel.


 Bolighandlen går ofte op i røg for sælgere, der har pulset løs på cigaretter indendørs.
I en undersøgelse foretaget blandt brugerne af Boligsiden.dk svarer 30 procent nemlig, at de ikke er interesserede i en bolig, hvis der har været røget i den. Knap 40 procent siger, at de vil have nedslag i prisen, hvis de skal købe en rygerbolig.
- Tallet overrasker nok mange. Det viser i hvert fald, at mange ikke tolererer cigaretrøg i deres bolig. Heller ikke den forrige ejers røg, siger Boligsidens kommunikationsdirektør, Birgit Daetz, i en pressemeddelelse.
- Så det er en god idé at holde røgen udendørs. Ellers indsnævrer man ifølge undersøgelsen feltet af potentielle købere markant.
Omkring 40 procent af de deltagende i undersøgelsen vil have boligen billigere, hvis sælgeren er ryger. Og det giver ifølge Boligsiden god mening. For tobaksrøgens giftige stoffer forsvinder ikke fra væggene, bare fordi man giver dem en gang maling.
Det kræver derimod en grundig afrensning med specialmidler, før man kan gå i gang med malerarbejdet.
Hos Danmarks største kæde af selvstændige ejendomsmæglere, EDC, nikker man genkendende til tendensen. Men man understreger samtidig, at problemet ikke er uløseligt.
- Boliger, der er meget tilrøgede og meget præget af røg, har selvfølgelig noget imod sig, som en tilsvarende ikkeryger-bolig ikke har, siger Jan Nordmann, kommunikationschef hos EDC, til Ritzau.
- Men omvendt kan de fleste købere også godt se, at med noget maling kan man gøre rigtigt meget. Også fjerne lugten af røg. Det er et minus, men det er også noget, mange købere kan se sig ud over, mener han.
3155 potentielle boligkøbere har deltaget i Boligsidens undersøgelse.
