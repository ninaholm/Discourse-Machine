Advokat: Mubarak er stadig i live
Der er stor forvirring om tilstanden for den egyptiske ekspræsident, som tidligere blev rapporteret død.


 Egyptens ekspræsident Hosni Mubarak er ikke død, men ligger i koma. Det siger hans advokat til CNN, efter det egyptiske nyhedsbureau Mena tidligere har meldt om eks-lederens død.
- Han har været i koma flere timer nu. Han har haft vand i lungerne i 10 dage, og hans blodtryk er lavt, hvilket forhindrede hans vejrtrækning og tvang lægerne til at lægge ham i respirator, siger advokaten Fareed El Deeb.
Siden historien fra nyhedsbureauet Mena begyndte at gå verden rundt, har adskillige kilder i Egypten afkræftet meldingen.
- Han er ikke klinisk død, som det er blevet rapporteret, men hans helbredstilstand er forværret, og han er i kritisk tilstand, siger Mahmoud Shaheen, som er medlem af det øverste militære råd i Egypten.
En lægekilde og to andre separate sikkerhedskilder har over for internationale nyhedsbureauer tilkendegivet, at den tidligere præsident ikke er død. Ifølge dem ligger han i respirator.
- Han er fuldstændig bevidstløs. Han trækker vejret kunstigt, siger en militærkilde til nyhedsbureauet Reuters.
- Det er endnu for tidligt at sige, at han er klinisk død, siger en anden kilde.
På den anden side er oplysningen fra Mena om lederens død blevet bakket op af andre kilder - blandt andet af unavngivne sikkerhedskilder.
Mubarak fik tirsdag et slagtilfælde i Tora-fængslet i udkanten af hovedstaden Kairo, hvor han har aftjent 17 dage af en livstidsdom, han blev idømt først på måneden.
Den 84-årige ekspræsident blev derpå overført til et militærhospital, idet fængslets læger vurderede, at hans tilstand var så alvorlig, at de ikke kunne behandle ham i fængselshospitalet.
 Mubarak fik livstid for sin rolle i den blodige nedkæmpelse af det folkelige oprør mod hans regime, hvor 850 demonstranter mistede livet.
Under retssagen mod Mubarak klagede den aldrende eksleder over hjerteproblemer, ligesom hans advokat på et tidspunkt hævdede, at han var syg af kræft.
