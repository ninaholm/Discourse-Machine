Skuddrab i USA: 100 børn mister livet hvert år
På fem år er hundredvis af mindreårige blevet ofre for skydevåben, viser FBI's seneste statistik.


 Skolemassakren i Newtown, hvor 20 mindre børn og seks voksne mistede livet, har rystet USA og fået præsident Barack Obama til kaste sine politiske kræfter ind i kampen for at stramme landets våbenlov.
Ifølge præsidenten kan USA ikke acceptere skuddrab på seks-syvårige børn, som fandt sted på Sandy Hook-skolen i Newtown for snart to uger siden.
Men ofrene i skolemassakren er langt fra de eneste mindreårige, der hvert år mistet livet på grund af kugler fra pistoler og rifler i USA.
Fra 2006-2010 er i alt 561 børn fra nul til og med 12 år blevet slået ihjel af skydevåben, viser FBI's seneste opgørelse. Og tallene er nogenlunde ens hvert år:
I 2006 blev 120 børn dræbt, i 2008 var tallet 116 og i 2010 mistede 96 børn livet, skriver nyhedsbureauet AP ifølge ABC News.
Hvis et barn har mistet livet af skud i en ulykke, er episoden endda ikke med i FBI's kriminalstatistik.
- Det her sker alt for ofte, og det påvirker familierne og de lokale samfund, siger Daniel Webster, direktør i Johns Hopkins Center for Gun Policy and Research, der arbejder for at reducere antallet af skuddrab i USA, ifølge ABC News.
Hvor mange børn, der har mistet livet på grund af skydevåben i 2012, vil først blive offentliggjort om et par år, når tallene er indsamlet og bearbejdet.
Efter skoletragedien i Newtown har Barack Obama nedsat en specialgruppe, der allerede i januar skal komme med forslag til, hvordan en lignende massakre kan forhindres i fremtiden. Vicepræsident Joe Biden leder arbejdet.
Den magtfulde våbenlobby-organisation National Rifle Association (NRA) er dog kraftigt imod restriktioner i lovgivningen.
I stedet mener NRA, at landets skoler skal have flere bevæbnede vagter - et kontroversielt synspunkt, som har været under skarp beskydning.
