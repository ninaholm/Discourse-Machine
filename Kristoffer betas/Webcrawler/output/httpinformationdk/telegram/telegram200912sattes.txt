Anden satte stopper for mobiltrafik



 Det håndskrevne julekort bliver i stigende grad afløst af billede- og tekstbeskeder, også kaldet mms og sms, på mobiltelefonen. En opgørelse over mobilaktiviteten på TDC's mobilnet og Telias viser, at telefontasterne glædede ekstra meget juleaftensdag. 
 I døgnet fra 24. december kl. 06 til den 25. december kl. 06 blev der på TDC's mobilnet sendt 15 procent flere sms'er end på en almindelig torsdag, nemlig 36,6 millioner. Også Telia registrerede en stigning fra 10 millioner på en almindelig torsdag til 12 millioner sms'er juleaftensdag. 
 Især inden og efter julemiddagen var trafikken særligt intens.
 - Ud fra graferne kan vi se, hvordan danskerne bruger mobilen til at få styr på planerne og ønske glædelig jul i løbet af dagen. Her er forbruget højt. Til gengæld er det tydeligt, hvordan danskerne helliger sig familien, middagen og gaveåbningen fra klokken 18 til 21, hvorefter forbruget igen stiger markant, når de sidste julehilsner sendes af sted, og man takker for julegaverne, siger Peter Krogsgaard, salgs- og marketingdirektør i Telia Mobility Services.
 Også noget så gammeldags som samtale over telefonen steg ekstra meget på TDC's net. Sammenlignet med den 24. december 2008 blev der i år talt 11,8 procent mere i mobiltelefonen. I alt blev der talt 14.269.488 minutter i døgnet fra 24. december kl. 06 til den 25. december kl. 06. Også her galt det, at taleaktiviteten faldt markant i tidsrummet mellem kl. 18 og kl. 22, mens telefonerne kimede igen fra kl. 22. 
