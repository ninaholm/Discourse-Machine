Vinterberg: Cannes-hæder er det største
Thomas Vinterberg har endnu ikke gjort sig tanker om Guldpalmen, men ser frem til årets festival.


 Efter 14 år er Thomas Vinterberg tilbage i hovedkonkurrence ved filmfestivalen i Cannes, og den danske filminstruktør føler det som en særlig hæder igen at have en film med i kampen om Guldpalmerne.
Han mener, at filmfestivalen er den vægtigste i filmverdenen.
- Jeg synes, at det er den fineste filmfestival og det største, der kan ske for min film, siger Thomas Vinterberg til Ritzau.
- Jeg er både overrasket og glad, fordi det er meget at komme med i konkurrencen. Der er altid mellem 5 og 10.000 film, der søger om at komme med, siger han.
Han vil dog ikke drage paralleller fra Festen, som vandt Juryens Specialpris i 1998, og til "Jagten", som er navnet på den kommende film. Og han ser det heller ikke som en form for comeback.
- Det vil jeg lade andre om. Det bliver for tilbageskuende. Jeg lavede eksempelvis "Submarino" sidste år, som jeg er meget stolt af, og som konkurrerede i Berlin, siger Thomas Vinterberg.
Han tør slet ikke gætte på, om han kan vinde. De tanker dukker først op, når vi kommer endnu tættere på festivalen. Den afholdes i slutningen af maj.
- Om det kommer til at betyde noget for mit liv, tror jeg ikke. Min karriere har jeg egentlig meget godt styr på selv.
- Men jeg tror, at det betyder meget for filmens udbredelse, salget i udlandet og måske dansk film mere generelt, siger Thomas Vinterberg.
I forbindelse med udnævnelsen skrev festvalens formand, Thierry Frémont, en personlig mail til Thomas Vinterberg, hvori han roste den kommende film.
"Jagten" handler om Lucas i skikkelse af Mads Mikkelsen, der efter en hård skilsmisse har fået en ny kæreste og et nyt arbejde, og som er godt i gang med at genopbygge forholdet til sin teenagesøn Marcus.
Men en tilfældig løgn får lov til at brede sig i del lille samfund, og pludselig er Lukas i en hård kamp for at bevare sit liv og værdighed.
- Jeg er fortsat midt i at lave den, men jeg tror, at vi har lavet en rørende film med en fantastisk Mads Mikkelsen i hovedrollen, siger han.
Filmen får først dansk premiere næste år.
ritzau/

