Drabsforsøg var internt opgør i Hells Angels
Politiet har slået til mod Hells Angels i København og anholdt 30 personer efter voldeligt opgør fredag aften.


 Politiet betegner drabsforsøgene mod to mænd - der fredag aften blev fundet såret af knivstik og skud på Amager - som et internt opgør i Hells Angels.
Det oplyser efterforskningsleder Tommy Keil, station Amager hos Københavns Politi, til Ritzau.
Efter drabsforsøgene, som fandt sted omkring klokken 20.15 i Kastrup, har politiet slået til mod flere af Hells Angels klubhuse i Storkøbenhavn.
- Vi har anholdt omkring 30 personer, og vi håber, at gerningsmanden er at finde blandt de anholdte, fortæller Tommy Keil.
Gerningsstedet var formentligt Ugandaskoven, der ligger på Ugandavej. Men det 31-årige knivoffer blev smidt ud af et køretøj på Englandsvej.
- Vi finder en mand, der er blevet smidt ud af en bil. Han er blevet slået og stukket, siger Tommy Keil.
Det andet offer, en 32-årig mand, blev fundet i en sort personbil på Englandsvej, hvor han lå på bagsædet med skudsår i benet.
- Det er en mand, der er blevet skudt formentlig i benet, siger Tommy Keil, som oplyser, at begge mænd skønnes uden for livsfare.
Ekstra Bladet skriver, at begge mænd for ganske nyligt er blevet smidt ud af Hells Angels i såkaldt "Bad Standing".
Dermed tyder det på, at episoden ikke har noget at gøre med den spirende konflikt mellem HA og Bandidos, der for tiden kører på Amager.
Onsdag morgen blev en lastbil med en mursten på speederen kørt ind i et Bandidos-klubhus på Amager Landevej.
Politiet udelukkede hurtigt, at der her var tale om en tilfældighed, og torsdag advarede politiet offentligheden om, at en ny rockerkonflikt kunne være under opsejling.
Der har den senere tid været en del voldelige sammenstød mellem Hells Angels og Bandidos, og onsdag ransagede 18 rockeradresser over hele Sjælland og tilbageholdt over 100 personer.
Der skal senere tages stilling til, om nogle af fredagens anholdte fra politiets aktion mod rockerborgene skal fremstilles i grundlovsforhør i løbet af lørdagen.
