Fugleinfluenza er igen i udbrud i Hongkong
Det første tilfælde af fugleinfluenza siden 2003 er konstateret i Hongkong. Myndighederne er i alarmberedskab.


 For første gang siden 2003 er der konstateret fugleinfluenza i Hongkong. En 59-årig kvinde er smittet, og hun er nu isoleret på et hospital.
Kvinden har for nylig været på besøg på det kinesiske fastland, men det er endnu uklart, hvor hun har fået smitten.
Sundhedsmyndighederne har hævet niveauet for beredskabet til "alvorlig", hvilket indebærer, at myndighederne mener, at risikoen for at blive smittet er stor.
Første gang fugleinfluenza blev konstateret i 1997 var det også i Hongkong. Den gang døde seks personer.
Efterfølgende blev millioner af fjerkræ aflivet i forsøget på at inddæmme og nedkæmpe den smitsomme sygdom.
Smitten førte til noget nær panik i byen. Det samme skete, da Sars brød ud i 2003. Den gang døde cirka 300 mennesker af smitten. 
I fjor vendte frygten tilbage til de syv millioner indbyggere i Hongkong, da der blev konstateret svineinfluenza i byen. Hidtil menes cirka 80 mennesker at være døde af smitten.
