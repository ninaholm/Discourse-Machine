FN-organ: Drop stramninger for familiesammenføring
Der er håndfast kritik af regeringens forslag til justeringer i asyllovgivningen fra FN-organisationen UNHCR.


 FN's flygtningehøjkommissariat, UNHCR, kritiserer i et høringssvar regeringens forslag om stramninger på asylområdet. UNHCR foreslår blandt andet regeringen helt at droppe en del af lovændringerne og genoverveje andre dele.
Forslaget til at ændre i udlændingeloven er regeringens bud på en løsning i forhold til at håndtere et uventet højt antal asylansøgere i 2014.
Regeringen vil fremover give en særlig tidsbegrænset opholdstilladelse til personer, som flygter fra borgerkrig eller lignende forhold. Den midlertidige opholdstilladelse skal gælde i et år og herefter forlænges hvert andet år. Desuden kan familiesammenføringer først finde sted efter en forlængelse af den midlertidige opholdstilladelse.
Men de forslag giver UNHCR ikke meget for.
Kommissariatet opfordrer til, at man helt dropper forslaget, der vanskeliggør familiesammenføringer inden for det første år. I stedet bør Danmark gøre det lettere, mener UNHCR.
Danmark bør også genoverveje, hvor vidt forslaget om at give midlertidige opholdstilladelser af et års varighed er en god idé. UNHCR fraråder nemlig, at man regelmæssigt vurderer den enkelte flygtnings behov for beskyttelse.
"Det vil sandsynligvis underminere den enkeltes følelse af sikkerhed," lyder begrundelsen.
Den kritik fra FN-organisationen er meget håndfast, og modtageren vil forstå alvoren, siger Andreas Kamm, generalsekretær i Dansk Flygtningehjælp.
- Det er nogle saglige og velbegrundede argumenter, de bruger. Det er en FN-organisation, som formulerer sig præcist. De skriger ikke, men de fortæller, hvordan det er i et håndfast sprog. Som modtager vil man forstå alvoren i kritikken, siger han til Ritzau.
Dansk Flygtningehjælp har selv afgivet et høringssvar til Justitsministeriet og stiller sig ligeledes kritisk over for lovforslaget.
- Det er svært at forstå, at det hænger sammen med menneskerettighedskonventionen, at man vil skubbe muligheden for at få familiesammenføring til, der er gået et år, siger Andreas Kamm.
