Corydon: Finanslovforlig ser svært ud
Regeringen forhandler finanslov med Enhedslisten efter Liberal Alliance, siger finansminister Bjarne Corydon.


 Regeringen venter hårde forhandlinger med Enhedslisten om finansloven. Forhandlingerne fortsætter lørdag efter fredagens korte møde med Liberal Alliance, hvis krav ligger milevidt fra regeringen.
Det siger finansminister Bjarne Corydon (S).
- Deres (Liberal Alliances) politik ligger kilometer fra min forestilling om, hvad der er god, økonomisk politik. Omvendt har vi før været i stand til at forhandle aftaler på plads, hvor den sunde fornuft har været drivende, siger Bjarne Corydon.
- Det er en svær opgave at nå et resultat i disse forhandlinger.
Han afviser fortsat at bruge 2,5 milliarder kroner på at ansætte 8000 ekstra pædagoger, lærere, socialrådgivere og hjemmehjælpere i det offentlige, som Enhedslisten kræver.
- Det, jeg stille siger, er, at jeg ikke opfatter de præcise krav, Enhedslisten stiller på dette punkt, som realistiske. Vi skal også have en økonomisk ansvarlig politik i Danmark, siger Bjarne Corydon.
Enhedslistens politiske ordfører Johanne Schmidt-Nielsen har efterlyst større ydmyghed fra ham som minister i en mindretalsregering.
- Jeg er meget realistisk i min håndtering af de udfordringer, vi har. Vi er en mindretalsregering. Vi har været igennem mange, meget svære forhandlingsforløb, siger Bjarne Corydon.
Liberal Alliances finansordfører Ole Birk Olesen står parat, hvis regeringen ikke kan enes med Enhedslisten.
 - Vores krav til det første møde var, at der skulle være en lavere offentlig udgiftsvækst. Til gengæld skulle pengene bruges til at lette skatten på borgere og virksomheder. Regeringen har tilkendegivet, at det vil den måske være villig til at kigge på, hvis det går galt med Enhedslisten, siger Ole Birk Olesen.
Regeringen vil ifølge ham helst lave en finanslovaftale med Enhedslisten.
