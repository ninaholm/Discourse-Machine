Finlands statsminister træder tilbage
Jyrki Katainen forlader i juni statsministeriet i Helsinki. Han vil nu gå efter international toppost.


 Finlands statsminister, Jyrki Katainen, har valgt at sige tak for denne gang. Han træder tilbage i juni.
Det meddeler han lørdag aften.
Han begrunder det med, at hans konservative Samlingspartiet behøver nye idéer, efter at han i 10 år har stået i spidsen for partiet.
- 10 år er meget lang tid. Jeg vil gå videre i livet, forklarer han.
Han ønsker hverken at stille op til valget til Europa-Parlamentet i maj eller ved næste års riksdagsvalg i Finland.
Samlingspartiet skal derfor finde en ny formand under en partikongres i juni. Den nye formand vil også blive partiets kandidat til statsministerposten.
- Nu et år før næste riksdagsvalg er det det rette tidspunkt for partiet at vælge en ny formand, som skal lede Samlingspartiet med succes ved riksdagsvalget i 2015, siger Katainen.
Han siger, han er interesseret i en international post. Det kunne være som EU-kommissær.
Der gættes i Finland på, at han vil satse på blive formand for EU-Kommissionen, når den nye kommission udpeges senere i år.
