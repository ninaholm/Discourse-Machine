EU-Domstolen underkender dansk skattelov
Virksomheder skal kunne flytte deres egne værdier til et andet EU-land uden at blive beskattet som af et salg.


 EU-Domstolen underkender dansk skattelov. Det er ikke i orden, at de danske skattemyndigheder opkræver skat, som om det var et salg, når en virksomhed flytter en del af sine egne aktiver til udlandet.
I en dom afsagt torsdag afgør EU-Domstolen en fem år gammel tvist mellem EU-Kommissionen og Danmark.
Den handler om Selskabsskattelovens paragraf otte, stykke fire, der siger, at det regnes som et salg, når en virksomhed flytter aktiver eller passiver internt i selskabet til en adresse i en fremmed stat.
Hvis de samme værdier bliver flyttet mellem adresser inden for Danmark, skal der ikke svares skat.
Det fremgår af samme lovs paragraf syv, der siger, at en virksomhed i Danmark først regnes for opgivet, "når afståelse af virksomhedens varelager, maskiner, driftsmidler og inventar med videre har fundet sted".
EU-Domstolen giver kommissionen ret i, at det strider mod etableringsfriheden inden for EU, at skatten bliver opkrævet med det samme, når værdierne bliver flyttet ud af Danmark.
Domstolen gør opmærksom på, at der er tale om virksomheder, der stadig er skattepligtige i Danmark, og at der derfor ikke er noget til hinder for, at de danske myndigheder kan inddrive skyldig skat på samme vilkår som for de værdier, der bliver i Danmark.
