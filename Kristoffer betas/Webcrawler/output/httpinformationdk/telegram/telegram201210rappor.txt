Rapport: Kloden mangler 600 millioner job
Verdensbanken: Der skal skabes millioner af nye arbejdspladser for at holde trit med befolkningstilvæksten.


 Der er behov for at skabe mange millioner nye arbejdspladser inden 2020 for at følge tempoet i befolkningstilvæksten verden over.
Det fremgår af en ny rapport fra Verdensbanken, der sætter fokus på antallet af job i forhold til økonomisk udvikling globalt.
Indbyggerantallet drøner op i især Asien og i landene syd for Sahara, og det øger behovet for nye arbejdspladser med 600 millioner i forhold til niveauet i 2005, oplyser rapporten.
Den globale økonomiske krise udgør en trussel mod den målsætning. Omkring 200 millioner mennesker har ikke noget arbejde, og blandt disse er 75 millioner under 25 år.
Ifølge Verdensbanken er det afgørende for et lands udvikling, at jobbene ikke bare sikrer arbejderne løn. Arbejdspladserne skal også få byerne til at fungere bedre, beskytte miljøet og nedbringe antallet af fattige.
- Et godt job kan ændre en persons tilværelse. Og de rigtige job kan ændre et helt samfund, siger Verdensbankens præsident, Jim Yong Kim.
Han opfordrer magthaverne til at sætte job og arbejdsmarked øverst på dagsordenen for at øge velfærd og bekæmpe fattigdom.
Han understreger også betydningen af et velfungerende samarbejde mellem det offentlige og det private erhvervsliv, der står for 90 procent af alle arbejdspladser.
- Derfor skal vi finde bedre måder at få de små virksomheder og landbrug til at vokse.
- Job er lig med håb. Job er lig med fred, og job kan gøre skrøbelige lande stabile, siger Jon Yong Kim.
