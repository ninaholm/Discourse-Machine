Thorning forsikrer Grønland om olie
Selvom udsigterne til oliemilliarder stiger i Grønland, så vil Thorning ikke kræve flere penge til Danmark.


 Statsminister Helle Thorning-Schmidt (S) har for første gang holdt rigsmøde med den grønlandske landsstyreformand Kuupik Kleist og den færøske lagmand Kaj Leo Holm Johannesen.
Forud for mødet er Thorning kommet under pres for at ændre Grønlands selvstyrelov og råstofloven, så Danmark vil få en større andel af indtægterne fra råstofudvinding i Grønland.
Statsministeren fastslår dog over for Kuupik Kleist, at Danmark ikke vil gå efter at få ændret på fordelingen af råstofindtægterne.
- Jeg har i mine samtaler med landsstyreformand Kuupik Kleist bekræftet, hvad jeg allerede sagde meget klart i sidste uge. Regeringen står ved den økonomiske ordning, der er fastlagt i selvstyreloven, siger Helle Thorning-Schmidt i en mail til Ritzau.
 Hun lægger vægt på, at aftalen kan betyde, at Danmark ikke længere skal betale et årligt bloktilskud til Grønland på 3,5 milliarder kroner, hvis det lykkes at få gang i råstofeventyret.
- Det er en god aftale, og man kan sige, at Danmark og Grønland kommer til at dele indtægter fra råstoffer i Grønland, indtil statens tilskud er nedbragt til 0 kroner, siger Helle Thorning-Schmidt.
Dansk Folkepartis Søren Espersen mener dog, at aftalen rent ud sagt er "elendig".
- Vi sparer måske 3,5 milliarder kroner på et tidspunkt. Men det er peanuts i forhold til det, der bliver fundet. Man har en forventning om, at der vil blive fundet værdier for 10.000 milliarder kroner i den grønlandske undergrund.
- Det er så svimlende et beløb, at det svarer til 500 års dansk forsvarsbudget. I forhold til det er de 3,5 milliarder et latterligt lille beløb, siger Søren Espersen.
Han mener, at Danmark reelt har "solgt" undergrunden til Grønland, så Danmark ikke kommer til at tjene noget.
- Dansk Folkeparti advarede i meget skarpe vendinger daværende statsminister Anders Fogh Rasmussen (V). Vi tiggede og bad, men der var ingen andre partier, der ville lytte til det.
- Men det kommer de til nu. Jeg tror, der er mange politikere, der sagde ja dengang, som nu begynder at få rigtig kolde fødder, fordi der er udsigt til at udvinde både jernmalm, uran og olie. Men løbet er kørt, siger Søren Espersen.
Statsministeren fastslår også, at der ikke vil blive ændret på selvstyreloven.
- Selvstyreloven bygger på et bredt politisk flertal i Folketinget. Jeg ser ikke noget grundlag for at ændre loven. Tværtimod skal vi bruge de kommende år på at udvikle rigsfællesskabet inden for de nye rammer, lyder det fra statsministeren.
Fredag besøger statsministeren sammen med selvstyreformanden og lagmanden vandkraftværket i Qorlortotsuaq.
