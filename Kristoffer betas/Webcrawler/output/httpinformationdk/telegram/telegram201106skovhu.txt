Skovhugst æder sig ind på sibirisk tiger
Der er kun omkring 450 sibiriske tigre tilbage. WWF går til kamp mod skovhugstfirma i Russisk Fjernøsten.


 Et skovningsfirma vil hugge sig ind på et af de sidste tilflugtssteder for verdens største kat, den sibiriske tiger, advarer WWF Verdensnaturfonden.
Det drejer sig om selskabet JSC Les Export, som har fået tilladelse til pinjehugst i Bikinskij-området i regionen Primorskij i det fjernøstlige Rusland.
Dette enestående naturområde blev sidste år af den russiske regering indstillet til optagelse på Unescos liste over Verdensarv, påpeger Gitte Seeberg, generalsekretær for Verdensnaturfonden.
- Verden over er der faretruende få tigre tilbage, og den sibiriske tiger er ingen undtagelse. Der er mindre end 500 sibiriske tigre tilbage i den vilde natur og meget få steder, hvor de kan leve uforstyrret, siger Gitte Seeberg.
Det kan få alvorlige konsekvenser, hvis det vigtige levested i Primorskij-regionen ødelægges, tilføjer hun.
Ifølge Verdensnaturfonden bryder JSC Les Export med fældningsplanerne i Bikinskij egne løfter. Firmaet har tidligere lovet ikke at bruge træ fra pinjehøst-zoner eller beskyttede områder.
Desuden har firmaet lovet at arbejde hen imod certificering efter den uafhængige FSC-ordning, der fremmer bæredygtig udnyttelse af verdens skove, siger Gitte Seeberg.
I hele verden er i dag kun 3200 vildtlevende tigre tilbage, mens der i begyndelsen af det 20. århundrede var omkring 100.000. Tre underarter af det store kattedyr er allerede udryddet - nemlig bali-tigeren, java-tigeren og den kaspiske tiger.
Der er nu seks underarter af tigre tilbage i naturen. De lever i Bangladesh, Bhutan, Cambodia, Indien, Indonesien, Kina, Laos, Malaysia, Myanmar (Burma), Nepal, Rusland, Thailand og Vietnam.
Ved et historisk møde sidste år i Rusland blev de 13 tigerlande enige om, at de vil fordoble antallet af vilde tigre inden 2022.
