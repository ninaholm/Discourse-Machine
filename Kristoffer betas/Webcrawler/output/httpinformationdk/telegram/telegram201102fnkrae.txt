FN kræver undersøgelse af vold i Libyen
FN's menneskerettighedschef kræver en undersøgelse af libyske myndigheders overgreb mod demonstranter


 Chefen for FN's højkommissær for menneskerettigheder, Navi Pillay, kræver en international undersøgelse af libyske myndigheders blodige overgreb på demonstranter de seneste dage.
- Myndighederne bør omgående stoppe den ulovlige vold mod demonstranter, siger Navi Pillay og fortsætter:
 - De omfattende og systematiske angreb på civilbefolkningen er måske så alvorlige, at der er tale om forbrydelser mod menneskeheden.
Flere end 230 demonstranter menes dræbt af sikkerhedsstyrker under voldsomme protester mod Libyens mangeårige autoritære leder, Muammar Gaddafi, de seneste dage.
Samtidig meddelte Den Arabiske Liga, at den tirsdag mødes ekstraordinært for at diskutere krisen i det nordafrikanske land. Mødet foregår på ambassadørniveau.
Ligaens generalsekretær, Amr Moussa, udtrykker "dyb bekymring" over de seneste dages udvikling, og han opfordrer den libyske ledelse til straks til at indstille beskydningen af ubevæbnede civile og til, at der indledes forhandlinger mellem oppositionen og styret i Tripoli.

