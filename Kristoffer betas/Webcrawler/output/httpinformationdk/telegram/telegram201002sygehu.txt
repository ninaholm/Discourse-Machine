Sygehusforhandlinger er i hårdknude



 Flere privathospitaler vælger måske at gå enegang og sluge lavere priser på en række større operationer, selv om deres brancheforening, BPK, siger nej til et forhandlingsresultat med Danske Regioner.
Det kan blive udkommet af kuldsejlede forhandlingerne mellem de to parter om nye pristakster på 15 større operationstyper, forudser regionernes formand, Bent Hansen (S).
Forud for et forhandlingsmøde onsdag afviser begge parter at rokke sig. Forhandlingerne tegner til at gå i fisk, og så skal tvisten afgøres ved en voldgift. Den afgørelse er brancheorganisationen dog ikke tvunget til at følge.
- Det kan så være, at nogle af privathospitalerne selvstændigt vælger at tage imod de taksttilbud, der så ligger. Og det vil være fint for mig, siger Bent Hansen.
Og så kan det offentlige sygehusvæsen stadig forkorte ventetiden noget for patienter til de 15 berørte operationstyper (hjerte-, fedme- og flere større ortopædkirurgiske indgreb) ved at lade private hospitaler udføre dem i henhold til den udvidede behandlingsgaranti. 
En garanti, der giver patienter ret til privat behandling inden for udvalgte behandlingstyper, når det offentlige ikke kan nå det inden for en måned.
Bent Hansen afviser, at regionerne går efter helt at slippe for at punge ud til privathospitalerne for den udvidede behandlingsgaranti.
 - Vi har lagt et forslag frem, som ligger højere end sundhedsministerens takster for at vise imødekommenhed, siger han.
De 15 behandlingstyper tegner sig for 30 procent af det offentliges betaling til privathospitaler på omkring en milliard kroner i 2010. 
