Børn får stress af pasning



 I en lang række af landets børnehaver er der nu så få pædagoger ansat, at det direkte truer børnenes sundhed. En rundspørge i 37 kommuner, som Berlingske Research har foretaget, viser, at det er normalt, at der blot er én voksen til at passe otte børn.
 Værst ser det ud i Ringsted, hvor hver pædagog dagligt har ansvaret for op til 12 børn, skriver Berlingske Tidende.
 Flere internationale forskningsresultater viser, at børn i institutioner med få pædagoger har et forhøjet indhold af stresshormonet kortisol i kroppen, og desuden kan de lave normeringer nedsætte børnenes indlæringsevne og gøre børnene mere aggressive.
 - Syv til otte børn pr. pædagog begynder at skabe virkelige problemer for børnene, fastslår seniorforsker Mogens Nygaard Christoffersen fra Det Nationale Forskningscenter for Velfærd.
