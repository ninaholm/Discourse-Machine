Argentinerne genvælger Cristina Fernandez
Argentinas præsident har ifølge valgstedsmåling vundet præsidentvalget i første runde med en knusende sejr.


 Argentinas præsident, Cristina Fernandez de Kirchner, står til en jordskredssejr i første runde af præsidentvalget, hvor hun ifølge en valgstedsmåling har fået omkring 55 procent af stemmerne.
Dermed skal præsidenten ikke ud i en anden valgrunde, og hun kan glæde sig over et knusende forspring til sin nærmeste rival, provinsguvernøren Hermes Binner, som på andenpladsen kun har fået 14 procent af stemmerne, viser valgstedsmålingen.
Tendensen bekræftes i andre målinger på argentinsk tv, der taler om en rekordstor sejr til den 58-årige præsident, som kan føre til mere statslig intervention i økonomien - noget, der har irriteret forretningsfolk og markedsorienterede landmænd.
Cristina Fernandez er kommet usædvanligt stærkt igen efter at have stået svagt i meningsmålingerne i sin første embedsperiode. Hun har fået god hjælp fra Argentinas økonomi, der i gennemsnit er steget med otte procent om året de senere år.
- I dag taler folket, siger Daniel Scioli, der er guvernør i Buenos Aires-provinsen og en af Fernandez' allierede.
Fernandez ventes også at vinde kontrollen med Kongressen, som hun mistede flertallet i ved midtvejsvalget i 2009.
Hun har erklæret, at hun vil dedikere sin anden embedsperiode til sin afdøde mand, Nestor Kirchner, der var præsident før hende. Hans død i 2010 udløste en bølge af sympati, hvor hendes tilhængere brugte slagord som "Styrke, Cristina!".
Nestor Kirchner har af mange fået æren for at have fået Argentinas økonomi på fode igen efter finanskrisen i 2001-2002. Cristina får ofte tårer i øjnene, når hun taler om "ham". Alle ved, at det er hendes afdøde mand, hun taler om.
