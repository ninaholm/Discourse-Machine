Minister sender rykkerbreve til unge mænd



 Videnskabsministeriet og Undervisningsministeriet sender fredag godt 60.000 breve ud til de mange unge mænd, der ikke er kommet i gang med en videregående uddannelse fire år efter, de har taget en gymnasial uddannelse. 
Ifølge Videnskabsministeriet er der godt fem procent flere drenge end piger, der efter fire år stadig fjumrer rundt uden at være tilknyttet en videregående uddannelse, skriver Urban.
Og det bliver værre endnu, for på landsplan har 53 procent af pigerne mod kun 37 procent af drengene en uddannelse ud over folkeskolen. 
Drengene skal tage sig sammen, siger videnskabsminister Helge Sander til de dystre tal: 
- Ellers ender vi med at have en stor gruppe veluddannede kvinder og nogle unge mænd uden uddannelse. Det er ikke særligt attraktivt - hverken for samfundet, for mændene selv - eller for kvinderne for den sags skyld. Så min opsang til drengene er: Kom nu i gang, siger han til Urban.  
Det er anden gang, at de to ministerier sender breve til drengene. En 
evaluering af sidste års kampagne viste, at for omkring 600-900 af de unge, der søgte ind på uddannelse sidste år, var brevet en medvirkende årsag til, at de kom i gang.  
