USA sender FBI-folk til Sverige
FBI sender eksperter til Sverige i forlængelse af weekendens terrorangreb i Stockholm.


 Det amerikanske forbundspoliti, FBI, sender syv af tjenestens bombeeksperter til Sverige for at bistå i efterforskningen af det fejlslagne terrorangreb i Stockholm. Det oplyser den svenske efterretningstjeneste Säpo.
- FBI sender en gruppe på syv eksperter til Sverige, siger Säpo-talskvinden Sara Kvarnström til det franske nyhedsbureau AFP.
- Så vidt jeg forstår, har de tilbudt deres hjælp efter lørdagens begivenheder, og vi har takket ja, siger hun.
Den islamiske hjemmeside Shumukh al-Islam har udpeget en mand ved navn Taymour Abdelwahab som angriberen. Den svenske anklagemyndighed siger, at man er så godt som sikker på, at han er manden bag selvmordsattentatet.
De britiske og norske myndigheder har også tilbudt deres hjælp i forbindelse med efterforskningen af terrorsagen, siger den svenske justitsminister, Beatrice Ask, til nyhedsbureauet TT.
