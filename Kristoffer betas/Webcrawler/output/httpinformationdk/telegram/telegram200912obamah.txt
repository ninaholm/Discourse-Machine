Obama hylder Martin Luther King



 En time efter sin ankomst til Oslo besøgte USA's præsident, Barack Obama, Nobelinstituttet i centrum af den norske hovedstad.
 Obama signerede på traditionel vis Nobelprisprotokollen, der giver Nobelinstituttet rettighederne til præsidentens tale, som han holder efter prisuddelingen torsdag eftermiddag.
 Efter signeringen hyldede Obama den amerikanske borgerretsforkæmper Martin Luther King, der også har modtaget fredsprisen, og sagde, at den tildeling havde en "styrkende virkning" på verden.
 Efter besøget på Nobelinstituttet kørte Obama videre til det norske statsministerium, hvor han mødes med statsminister Jens Stoltenberg.
 Mindst to demonstrationer mod Obama er i gang i Oslo. Det er fredsorganisationer, som ikke mener, at Obama har fortjent fredsprisen, blandt andet fordi han vil sende flere amerikanske soldater til Afghanistan.
 Det amerikanske præsidentpar ankom til Oslo klokken 08.15 og trådte ud af Air Force One 20 minutter senere. De blev modtaget af blandt andre den norske udenrigsminister, Jonas Gahr Støre, og medlem af Nobelkomiteen Kaci Kullmann Five.
 Efter mødet med den norske statsminister og flere andre ministre skal Obama i audiens hos kong Harald, inden han ved 13.00-tiden ankommer til Oslo rådhus, hvor prisuddelingen finder sted.
