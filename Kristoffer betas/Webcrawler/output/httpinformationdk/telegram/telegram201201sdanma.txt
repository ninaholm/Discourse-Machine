S: Danmark skal stoppe terror-tv
Danmark risikerer at blive helle for terrorgruppers sendeflader, hvis vi ikke griber ind, mener S-retsordfører


 Socialdemokraternes retsordfører, Ole Hækkerup, er klar til at tage utraditionelle midler i brug for at "lukke hullet i loven" efter terrordommen over den kurdiske tv-station ROJ TV.
Han vil have, at den danske lovgivning giver domstolene mulighed for at inddrage terrorrelaterede tv-stationers sendetilladelse med det samme - også før alle ankemuligheder i retssystemet er udtømt.
- Jeg mener, at man midlertidigt skal kunne inddrage sendetilladelsen, selvom man stadig kan anke, siger han.
Det sker efter, at regeringen onsdag aften gjorde det klart, at man "vil sikre, at lovgivningen giver adgang til at skride ind over for radio- og tv-stationer, som opfordrer til terrorisme".
ROJ TV fik tirsdag en dom i Københavns Byret for at fremme terror via programmerne på sendefladen.
Men byretten gjorde det samtidig klart, at man ikke har hjemmel i straffeloven til at inddrage sendetilladelsen, fordi den er givet til et selskab og ikke en person.
Ole Hækkerup er forbavset over tirsdagens dom.
- Danmark risikerer at blive et fristed for terrororganisationer, der gerne vil lave fjernsyn. Altså, det går jo ikke, siger Ole Hækkerup.
Dansk Folkeparti bebudede straks efter dommen et beslutningsforslag, der skal give domstolene mulighed for at frakende tv-stationers sendetilladelse - et forslag, der vandt gehør fra flere sider af Folketinget.
Tyrkiet har gang på gang krævet, at Danmark lukker tv-stationen, fordi den er talerør for den kurdiske oprørsbevægelse PKK, der står på flere internationale terrorlister.
Det er endnu uvist, om byretsdommen bliver anket til landsretten.
