Muligt milliardopkøb: Mærsk flirter med Singapore-rederi
Rederiet Neptune Orient Lines er i indledende forhandlinger med både Mærsk og franske CMA CGM om opkøb.


 A.P. Møller-Mærsk taler med rederiet Neptune Orient Lines (NOL), der har base i Singapore, om at overtage selskabet.
Også franske CMA CGM, verdens tredjestørste containerrederi, skulle være i indledende forhandlinger om at overtage NOL ifølge en meddelelse på børsen i Singapore lørdag.
Rygterne om Mærsks og det franske selskabs interesse var allerede fremme inden weekenden, men hverken det danske konglomerat eller CMA CGM har ønsket at kommentere dem.
Nu tager NOL dog bladet fra munden i en selskabsmeddelelse.
- Neptune Orient Lines Limited har noteret de seneste medierapporter og bekræfter, at det er i indledende diskussioner med CMA CGM og A.P. Møller-Mærsk om et muligt opkøb af NOL, hedder det i meddelelsen.
Samtidig siger selskabet, at det er dets "pligt" at vurdere alle muligheder, der kan give ekstra værdi til aktionærerne. Man understreger, at der ikke er nogen garanti for, at diskussionerne ender i en fast aftale.
A.P. Møller-Mærsks topchef, Nils Smedegaard Andersen, ville fredag ikke komme med konkrete kommentarer til sagen, men sagde til Bloomberg News, at konglomeratet altid vil kigge på muligheder, der dukker op.
Det danske konglomerats rederi, Maersk Line, er ligesom resten af branchen presset af faldende fragtrater. Der er ganske enkelt for mange skibe i søen i forhold til antallet af containere, der skal flyttes fra A til B.
Aktieanalytiker Stig Frederiksen fra Nordea har tidligere vurderet over for Ritzau Finans, at et dansk opkøb af NOL virker usandsynligt, da Maersk Line i forvejen har en ordrebog fyldt med skibe, mens det også vil kunne skabe mulige konkurrenceproblemer i USA.
Ifølge Bloomberg News er CMA CGM længst fremme i processen om et muligt opkøb af NOL. Franskmændene skulle have afgivet et bud på Neptune Orient Lines, der har en markedsværdi på over 13 milliarder kroner.
Det fremgår ikke af NOL's meddelelse, om der er blevet fremsat et købstilbud.
