Dansk Erhverv tror på nye milliarder i Japan
Danske virksomheder glæder sig over udsigten til, at EU åbner handelsforhandlinger med Japan.


 Arbejdsgiverorganisationen Dansk Erhverv jubler ved udsigten til, at EU-Kommissionen onsdag ifølge Reuters tager første skridt til at indlede frihandelsforhandlinger med Japan.
- Det er meget, meget positivt, siger Kristoffer Klebak, der er chef for Dansk Erhvervs EU-afdeling.
Klebak henviser til en undersøgelse fra Copenhagen Economics, der forudser, at EU's eksport til Japan kan vokse med hele 73 procent, hvis told, afgifter og tekniske handelshindringer falder bort.
Hvis det slår igennem med samme procentsats i Danmark, betyder det en øget dansk eksport på 13 milliarder kroner om året i forhold til eksporten i 2010 for 17,4 milliarder.

Det er i forvejen store danske virksomheder som A.P. Møller - Mærsk, Danish Crown, Novo Nordisk og LEO Pharma, der dominerer den danske eksport til Japan inden for sektorerne søtransport, fødevarer og medicin.
Men Kristoffer Klebak forudser, at også små og mellemstore virksomheder kan få nemmere ved at sælge til et ellers svært tilgængeligt japansk marked. Det gælder for eksempel it-ydelser, software, rådgivning, arkitektvirksomheder og turisme.
Ifølge Klebak kan det være dyrt og tidkrævende at få produkter testet og godkendt i Japan.
- Med en frihandelsaftale kan man lave aftaler om, at hvis det er godt nok i Europa, så er det også godt nok i Japan, siger Klebak.
Den japanske eksport til Europa er domineret af biler.
EU-diplomater siger til Reuters, at kommissionen forventer at kunne få opbakning fra EU-topmødet i oktober til at gå i gang med forhandlingerne, selv om europæiske bilproducenter hidtil har været imod.
Handelsforhandlinger med blandt andre Japan, USA og Canada er et væsentligt element i forsøget på at skabe vækst i EU. Kommissionen vurderer, at nye frihandelsaftaler kan skabe to millioner arbejdspladser og bidrage med 275 milliarder euro.
