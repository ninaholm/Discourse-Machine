Hver tiende 10-årige kan ikke lide skolen



 Alt for mange børn går hver dag hjem fra skole med en dårlig fornemmelse i maven. En netop offentliggjort undersøgelse fra Børnerådet viser, at ni procent af eleverne i fjerde klasse sjældent eller aldrig er glade for at gå i skole, mens seks procent af børnene for det meste eller ofte er ensomme.
Samtidig viser tallene, at der er stor sammenhæng mellem de børn, der ikke kan lide at gå i skole, og dem, der føler sig ensomme, fagligt utilstrækkelige og mistrives i hjemmet.
- Det ser ud til, vi har en folkeskole, der godt kan håndtere de stærke elever, men som dumper stort, når det gælder de svage og anderledes børn, siger formanden for børnerådet, Lisbeth Zornig Andersen.
Hun peger på, at der er en sammenhæng mellem de børn, der ikke kan lide at gå i skole, og elevernes følelse af at være dygtige og blive anerkendt.
- Fundamentet for at lære og fundamentet for at trives er et stærkt selvværd. Og det får man altså kun, hvis man bliver anerkendt for det, man kan, frem for at man hele tiden bliver gjort opmærksom på de mangler, man har, siger formanden.
Undervisningsminister Tine Nedergaard (V) mener også, at tallene er bekymrende.
- Jeg er dybt ulykkelig over tallene, og de er meget utilfredsstillende. Hvis et barn mistrives, kan det ødelægge en hel familie, siger Tina Nedergaard.
Hun understreger, at hun har haft fokus på trivsel i folkeskolen, siden hun startede som minister, og at det eftersyn, der er i gang af folkeskolen, blandt andet skal komme med bud på, hvordan der skabes en bedre trivsel. 
Hun vil nu tage et møde med Børnerådet for at finde ud af, hvad der ligger til grund for problemerne.
