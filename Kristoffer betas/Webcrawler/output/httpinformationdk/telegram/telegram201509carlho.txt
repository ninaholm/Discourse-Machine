Carl Holst afviser fagforeningers kritik
Forsvarsminister Carl Holst (V) mener ikke, at sag om hans rådgiver skygger for arbejdet som forsvarsminister.


 Forsvarsminister Carl Holst (V) afviser kritikken fra flere af Forsvarets fagforeninger om, at de mange personsager omkring Holst skygger for hans arbejde og dermed i sidste ende skader hele Forsvaret.
På få måneder har Holst trukket bunker af avisoverskrifter.
Først med sagen om eftervederlag fra jobbet som regionsformand, så kritik fra kampfly-mekanikere, efterfulgt af rod i begrundelse for Irak-krigen. Og senest så beskyldningerne om brug af Region Syddanmarks pressemedarbejder til egen valgkampagne.
- Det er klart, at sagen fylder meget, men i forhold til mit job som forsvarsminister, så passer jeg mit arbejde. Det er mødet i dag også udtryk for, siger forsvarsministeren med henvisning til et møde i Folketinget torsdag, hvor det blev besluttet at sende en dansk radarstation til Irak.
- Det skygger ikke for mit arbejde i min dagligdag. Mit fokus er på Forsvarets materielanskaffelser, og jeg kæmper for, at vi fortsætter kampen mod terror, sagde han.
Det skete på et møde med pressen, hvor der blev stillet to-tre spørgsmål til radar-bidraget mod Islamisk Stat, mens de efterfølgende otte minutter handlede om Holsts personsager.
Her blev Holst blandt andet spurgt til, om han har fornemmet opbakning fra Venstres folketingsgruppe.
- Jeg synes bestemt, jeg har fået opbakning, men det er ikke en sag, der har noget med Venstres folketingsgruppe at gøre. Det er en sag, der hører hjemme i min fortid i Region Syddanmark, siger Carl Holst.
Forsvarsministeren understreger, at Christian Ingemann Nielsen, som nu er hans presserådgiver i ministeriet, ikke hjalp ham i valgkampen.
Og Holst pointerede flere gange, at han vil samarbejde med statsforvaltningen, der i øjeblikket undersøger sagen.
Og til sidst afbrød udenrigsminister Kristian Jensen (V), der i nogle minutter havde overhørt Holsts møde med pressen, seancen:
- Hvor mange gange skal forsvarsministeren sige, at han vil lægge oplysningerne frem, hvis man bliver bedt om det. Det har han sagt tre gange, og det kan ikke være så voldsomt svært at forstå, lød det fra udenrigsministeren.
