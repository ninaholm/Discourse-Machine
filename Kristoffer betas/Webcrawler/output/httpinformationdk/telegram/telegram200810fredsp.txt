Fredspris vil få positiv effekt i Kosovo



 Det var den helt rigtige mand, der fik Nobels fredspris.
 Sådan lyder det fra Søren Jessen-Petersen, der som FN's generalsekretærs særlige repræsentant i Kosovo fra 2004-2006 har arbejdet tæt sammen med Martti Ahtisaari. 
 Han fremhæver især den finske fredsmæglers evne til at lytte og være åben. 
 - Ahtisaari er gammelklog i en positiv forstand. Han er oprigtigt interesseret, han lytter og spørger, og han bruger sit enorme netværk til at få et dybt indblik i konflikter og de årsager, der ligger til grund for konflikten, siger Søren Jessen-Petersen.
 Fredsarbejdet på Balkan fremhæves som Ahtisaaris største bedrift, og Søren Jessen-Petersen er heller ikke i tvivl om, at anerkendelsen af fredsmæglerens arbejde har en positiv effekt på situationen i Kosovo. 
 - Det er en meget stærk anerkendelse af, at den plan, Ahtisaari præsenterede for Sikkerhedsrådet, var det bedste kompromis. Han har aldrig selv sagt, at det var den perfekte plan, for parterne stod meget stejlt overfor hinanden. Men man fik lavet en løsning, der gav noget til begge sider, og hvor begge sider måtte give afkald. Med tiden vil den vise sig at være det kompromis, der skabte stabilitet på Balkan, mener Søren Jessen-Petersen. 
