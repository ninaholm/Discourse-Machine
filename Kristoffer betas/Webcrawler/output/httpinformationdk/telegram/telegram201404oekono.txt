Økonomer: Realkreditlov gavner ikke boligejerne
Den nye lov med loft over rentestigning på flekslån deler økonomerne i spørgsmålet, om den gavner boligejere.


 Det er ikke mange røde roser, erhvervs- og vækstminister Henrik Sass Larsen (S) høster hos landets førende økonomer i Ritzaus Økonomiske Panel for loven, der lægger loft over rentestigninger på de populære flekslån.
Loven spænder i princippet et sikkerhedsnet ud under boligejere med flekslån, hvis renten pludselig stiger kraftigt. 17 økonomer, svarende til 45 procent, mener ikke, det er en god løsning for boligejerne.
12 økonomer, svarende til 32 procent, siger ja til, at loven gavner boligejerne, mens 23 procent - i alt ni økonomer - ikke har taget stilling.
Bent Greve, professor i samfundsvidenskab på Roskilde Universitets Center (RUC), siger, at loven direkte er overflødig.
- I virkeligheden giver det mere usikkerhed om, hvorvidt der vil kunne ske en stor rentestigning, hvad jeg ikke tror. Loven er symptombehandling på noget, som, jeg ikke tror, vil ske.
- Hvis det overhovedet sker, så er dansk økonomis problemer så store, at det er noget helt andet, der skal til, siger Bent Greve til Ritzau.
Professoren peger på, at det danske realkreditsystem er meget velfungerende.
- Loven er unødvendig, simpelthen. Den giver et signal om tryghed, som i virkeligheden er med til at skabe utryghed. Jo mere forsikring, des mere koster det. Og det er en pris, boligejerne må betale, siger Bent Greve.
Cheføkonom i Realkredit Danmark Christian Hilligsøe Heinig mener, at loven gavner boligejerne, selv om det koster lidt mere i "forsikring".
- Det er en fornuftig løsning, selv om det koster lidt mere på renten. Den første uge med loven i funktion steg rente med 0,06 procentpoint end ellers. Det er godt 30 kroner mere om måneden pr. lånt million, siger Christian Hilligsøe Heinig.
Han peger på, at overordnet set ændrer det ikke hverdagen for boligejerne.
- Loven omhandler de ekstreme situationer, hvor renten stiger ekstremt på meget kort tid. Det er ikke noget, som boligejerne bør tænke videre over i deres dagligdag.
- Men loven sikrer fortsat tillid til danske obligationer i fremtiden, hvis der opstår udfordringer med at få solgt obligationerne. På den måde er det en fornuftig løsning for boligejerne, siger Christian Hilligsøe Heinig.
