John McCain vil angribe Syrien med fly
Hjælp oprørerne og lad USA's luftvåben nedkæmpe det syriske luftforsvar, siger senator John McCain.


 Den amerikanske senator og tidligere præsidentkandidat John McCain opfordrer til et flyangreb på Syrien for at beskytte civilbefolkningen mod overgreb.
- Det ultimative mål med luftangreb bør være at etablere og forsvare sikre zoner i Syrien, særligt i den nordlige del, hvor oppositionsstyrkerne kan organisere og planlægge deres politiske og militære aktiviteter mod Assad, siger McCain i en tale.
- For at tale klart: Dette vil fordre, at USA skal nedkæmpe fjendes luftforsvar i en del af landet i det mindste, mener den republikanske senator, som tabte præsidentvalget i 2008 til Barack Obama.
McCain har tidligere opfordret til at bevæbne de syriske oprørere.
Men i sin tale i Senatet konstaterer han, at det mest magtpåliggende lige nu er at forhindre de fortsatte angreb med kampvogne og artilleri mod belejrede byer i Syrien.
- Tiden er kommet til en ny politik, fastslog han.
- Assad har brug for at vide, at han ikke kan vinde.
Den amerikanske regering har foreløbig udelukket brugen af militær magt.
I stedet forsøger den at presse på for at få åbnet en korridor med nødhjælp til de byer og områder, som har været under angreb af præsident Bashar al-Assads styrker.
Præsident Obamas regering udelukker dog ikke "yderligere initiativer", hvis en politisk løsning ikke er i sigte.
McCain forestiller sig at USA kan samarbejde med Nato-landene, Tyrkiet og Saudi-Arabien om et militært engagement i konflikten.
