Bombeangreb dræber 13 i Bagdad
13 mennesker er døde og 65 sårede, efter en stribe bomber eksploder i Irak.


 En serie af bombeangreb har ramt Irak i og omkring hovedstaden Bagdad.
I alt 11 bomber er sprunget i luften, og angrebene har slået 13 mennesker ihjel og såret 65, rapporterer nyhedsbureauet AFP.
Det mest ødelæggende angreb kom fra en selvmordsbomber, som slog syv politifolk ihjel i byen Taji, der ligger nord for hovedstaden. Yderligere ti blev sårede.
Politiet var i færd med at efterforske en bilbombe, da selvmordsbomberen slog til.
Militante oprørere angriber ofte irakiske sikkerhedsstyrker, og så sent som i torsdags blev 27 mennesker slået ihjel tæt på en politistation i oliebyen Kirkuk.
Samtidig med bombeangrebene i Irak er tre politifolk blevet dræbt under et selvmordsangreb på et politihovedkvarter i det østlige Afghanistan.
