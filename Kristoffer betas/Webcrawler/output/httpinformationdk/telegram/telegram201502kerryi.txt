Kerry: Der er ingen splittelse mellem USA og EU
USA's udenrigsminister om Ukraine: Vi er enige om, at udfordringen ikke ender med anvendelse af militær magt.


 Den amerikanske udenrigsminister, John Kerry, afviser, at der er nogen splittelse eller uenighed mellem Washington og Europa i spørgsmålet om, hvilken kurs, der skal anlægges over for Rusland.
- Lad mig forsikre alle om, at der ikke er nogen uenighed. Der er ingen splittelse. Men jeg hører, at der er nogen, som forsøger at skabe splittelse, siger Kerry.
 Udtalelsen kommer efter, at ledende amerikanske senatorer i skarpe vendinger har kritiseret Tyskland og andre lande, der er imod at sende våben til Ukraines militær.
- Vi står sammen. Vi arbejder tæt sammen, og vi er alle enige om, at denne udfordring ikke vil ende med anvendelse af militær magt. Vi er forenet i vort diplomati, siger Kerry, der deltager i den internationale sikkerhedskonference i München.
 Den tyske udenrigsminister, Frank-Walter Steinmeier, kritiserer samtidig Ruslands udenrigsminister, Sergej Lavrov, for at vise for lidt vilje til at finde en forhandlingsløsning. Han kritiserer udtalelser, som Lavrov har fremsat på konferencen i München.
- Det er Moskvas ansvar at definere fælles interesser, siger Steinmeier.
 - Vi har set for lidt af dette fra russisk side, og den tale, som Lavrov holdt i går, har ikke bidraget til det.
Lavrov beskyldte i talen Europa og USA for at "vende det blinde øje til nationalister i Ukraine, som er opsatte på at gennemføre etniske udrensninger og få landet fyldt op med dødelige våben."
