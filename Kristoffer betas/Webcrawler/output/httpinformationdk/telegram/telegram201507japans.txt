Japansk mediegruppe køber hæderkronet britisk finansavis
Den britiske mediegruppe Pearson sælger finansavisen Financial Times til den japanske mediekoncern Nikkei.


 Den japanske mediekoncern Nikkei køber Financial Times fra den britiske mediegruppe Pearson for 1,29 milliarder dollar (godt 8,8 milliarder kroner).
Det skriver Marketwatch ifølge nyhedsbureauet Reuters.
Pearson oplyste tidligere torsdag, at mediegruppen forhandlede salget, men afslørede ikke køberen. Salget omfatter også FT.com, men ikke mediegruppens aktiepost på 50 procent i The Economist Group, som ejer erhvervsmagasinet The Economist.
Financial Times er en af verdens førende mediegrupper med et totalt oplag på 737.000, som er vokset 30 procent de seneste fem år. Heraf udgør det digitale oplag 70 procent.
I 2014 bidrog Financial Times til Pearson Group med 3,5 milliarder kroner i omsætning og godt en kvart milliard kroner i overskud.
Pearsons chef, John Fallon, oplyser i en skriftlig kommentar, at Pearson med stolthed har udgivet Financial Times i knap 60 år.
- Men vi har nået et punkt i mediernes udvikling, som drives af eksplosiv mobil og social vækst. I disse nye omgivelser er den bedste måde at sikre Financial Times' journalistiske og erhvervssucces, at avisen indgår i en global digital mediegruppe, siger John Fallon.
Fremover vil Pearson satse fuldstændig på sin globale strategi for uddannelse.
Nikkeis chef, Suneo Kita, udtrykker stolthed over at gå sammen ned Financial Times, som er en af verdens mest velanskrevne mediegrupper.
- Vort motto er at skabe nyhedsjournalistik af høj kvalitet om økonomi og andre emner, mens vi fastholder fairness og upartiskhed, hvilket er meget lig Financial Times. Vi deler de samme journalistiske værdier, siger Suneo Kita i en kommentar.
Pearson blev i salget rådgivet af finanshusene Evercore, Goldman Sachs and J.P. Morgan Cazenove. Finanshuset Rothschild Group var finansiel rådgiver for Nikkei.
