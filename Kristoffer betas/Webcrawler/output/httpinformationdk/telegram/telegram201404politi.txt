Politikers private data afslører hidtil ukendt S-tæskehold
Socialdemokraterne har et særligt tæskehold til at promovere partiet, bekræfter Jens Joel (S).


 Et hidtil ukendt netværk i den socialdemokratiske folketingsgruppe er blevet afsløret udelukkende ud fra hvem klima- og energiordfører Jens Joel (S) sender og modtager e-mails fra. Netværket omtales som Aktionsgruppen, mens Jens Joel selv omtaler den som et "tæskehold".
Det skriver Berlingske mandag, efter at avisen har haft adgang til folketingspolitikeren og uddannelses- og forskningsminister Sofie Carsten Nielsens (R) private data i form af skatteoplysninger, e-mails, sms'er og andet, de bruger deres telefon til.
- Ja, det findes. Vi koncentrerer os om medieovervågning og om at sætte en dagsorden. Det er relativt ukontroversielt.
- Vores netværk handler om at promovere Socialdemokraterne og kritisere Venstre. Det skulle da undre mig meget, om ikke også Venstre og de andre partier medieovervåger og forsøger det samme, siger han.
Jens Joels metadata styrker dermed billedet af, at Socialdemokraterne arbejder målrettet på at ramme politiske modstandere, skriver avisen.
Flere fremtrædende politikere indgår i kortlægningen af gruppen såsom transportminister Magnus Heunicke, folketingspolitikere Pernille Rosenkrantz-Theil, Rasmus Prehn, Benny Engelbrecht, Ole Hækkerup, Thomas Jensen og borgmester i Fredericia, Jacob Bjerregaard.
Den socialdemokratiske folketingsgruppe har flere medlemmer, som er knyttet til tre store fraktioner eller kaffeklubber kaldet Morgenmadsklubben, Rustbankerne og Netværket også omtalt som Midternetværket.
Jens Joel er medlem af sidstnævnte og Aktionsgruppen, afslører hans e-mails.
Journalist på Christiansborg for Weekendavisen Hans Mortensen siger, at han aldrig har hørt om Aktionsgruppen.
- Christiansborg-politikerne fører i stigende grad kampagner, der kører mere på modstandernes svagheder end på egne styrker. Men man skal passe på med, at disse taktiske træk ikke bliver for synlige. Det svarer til, at en tryllekunstner får afsløret sine tricks, siger Hans Mortensen til Berlingske.
Avisen har analyseret data fra Jens Joels og Sofie Carsten Nielsens e-mail siden folketingsvalget september 2011 og mere end to år frem.
18.407 e-mail, heraf 5.858 e-mail fra Jens Joel, er blevet gennemgået af avisen.
