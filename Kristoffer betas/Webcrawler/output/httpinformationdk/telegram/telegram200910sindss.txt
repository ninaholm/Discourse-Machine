Sindssyg flykaprer får 83 års fængsel



 En skizofren jamaicansk mand, der i april forsøgte at kapre et canadisk fly og tage de 182 passagerer som gidsler, er blevet idømt 83 års fængsel.
 Den 21-årige Stephen Fray fik tre domme på hver 20 år for forskellige forseelser, blandt andet drabsforsøg og røveri, og 18 års fængsel for ulovlig våbenbesiddelse. 
 Desuden fik han en dom på to års fængsel og tre domme på hvert et år fængsel for vold. De mange straffe skal afsones samtidig, så han skal "kun" afsone 20 års fængsel.
 Den 19. april forsøgte Stephen Fray at kapre flyet, der skulle til Canada. Det lykkedes ham at komme forbi sikkerhedskontrollen ved at bruge et familiemedlems identitetskort.
 Om bord på flyet truede han passagerer og besætning med en revolver. Han forlangte at få penge og værdigenstande samt at blive fløjet til Cuba.
 Efter otte timer stormede politiet flyet og anholdt Fray, uden at der blev løsnet et skud.
 Hans forsvarer vil anke dommen, fordi dommeren efter hans mening ikke tog hensyn til Frays mentale tilstand.

