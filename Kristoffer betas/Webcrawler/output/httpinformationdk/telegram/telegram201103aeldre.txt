Ældre: Godt med lempelser af sort arbejde
Mange ældre vil bruge muligheden for at tjene lidt ekstra ved siden af folkepensionen, forudser Ældre Sagen


 Skatteminister Peter Christensens (V) planer om at lempe reglerne for sort arbejde i småtingsafdelingen vækker glæde hos landets ældre.
Hvis forslaget går igennem, vil de fremover kunne tjene op til 10.000 kroner om året på at gøre rent og lave havearbejde for andre, uden at skattefar kommer efter dem.
- Det er en rigtig god idé. Mange pensionister tjener kun meget små beløb gennem deres folkepension, og det vil være rart for dem at kunne forsøde tilværelsen med 5000-10.000 kroner om året, siger Bjarne Hastrup, direktør i Ældre Sagen og fortsætter:
- Samtidig er der en masse mennesker, som til daglig er travlt optaget på arbejdsmarkedet, der nu får en chance for at få løst nogle opgaver derhjemme, som de ellers ikke ville få løst, siger Bjarne Hastrup.
Han mener ikke, at mange ældre allerede i dag arbejder som havemænd og rengøringskoner blot uden at fortælle skattefar om det.
- Jeg tvivler stærkt på det. Jeg tror, de fleste danskere stort set holder de regler, der er. Nu får man bare en ekstra mulighed, og så er der flere, der vil gå ind på markedet, siger Bjarne Hastrup.
Mens landets pensionister således kan se frem til skattefrit at tage pudsekluden eller hæksaksen med på arbejde, så tror Håndværksrådet ikke på, at de nye lempelser for alvor vil få bugt med sort arbejde i Danmark.
Det er helt andre midler, der skal til, hvis sort arbejde skal bekæmpes i Danmark, mener politisk chef i Håndværksrådet Frank Korsholm, der kalder forslaget "en gratis omgang".
- Ministeren tilpasser jo bare lovgivningen til den virkelighed, som allerede eksisterer, siger Frank Korsholm.
 Han opfordrer i stedet Peter Christensen til at indføre en ordning, som er brugt i Sverige, hvor boligejere kan trække halvdelen af udgifterne til håndværkernes arbejdskraft fra i skat ved dokumenteret hvidt arbejde.
