Cepos: Mangler i oplæg til udvisningssager



 Der er mangler i oplægget til den nye ordning, hvor domstolene i lukkede møder skal afgøre, om udlændinge kan udvises, fordi de ifølge PET er til fare for statens sikkerhed. 
 Embedsmændene tager ikke tilstrækkeligt hensyn til en ny afgørelse fra Menneskerettighedsdomstolen i Strasbourg, mener chefjurist Jacob Mchangama i tænketanken Cepos.
 Integrationsminister Birthe Rønn Hornbech (V) oplyser i dag, at regeringen snart er klar med et lovforslag, som sikrer både større effektivitet og mere retssikkerhed.
 Domstolene skal hurtigt afgøre administrativ udvisning med særligt sikkerhedsgodkendte advokater. Frihedsberøvede udlændinge skal kunne afskæres besøg og andre kontakter, der kan modvirke udvisning. Udlændinge, som ikke kan frihedsberøves, skal kunne få fodlænke, hvis de groft bryder opholdspåbud, lyder det fra Birthe Rønn Hornbech.
 Regeringen har "noteret sig" en arbejdsgruppes overvejelser om diplomatiske forsikringer og særlig kontrol efter britisk forbillede, oplyser hun.
 Storbritannien har aftalt at sende udviste udlændinge tilbage til lande, som diplomatisk garanterer, at de hjemvendte ikke udsættes for tortur. 

