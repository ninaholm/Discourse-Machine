Færøsk regering lover skattelettelser i valggyser
Alt kan ske ved det færøske lagtingsvalg. Regeringen følger oppositionen og lover skattelettelser i bunden.


 Spændingen spidser til ved det færøske lagtingsvalg, hvor ingen med sikkerhed kan spå, om den færøske regering kan blive siddende eller ej.
Færingerne strømmer i disse timer til valgstederne, der åbnede klokken 11 dansk tid. Meningsmålinger op til valgdagen har vist blandede resultater.
Den seneste meningsmåling fra Fynd, som 893 mennesker har deltaget i, viser et lille flertal til den siddende regering bestående af Sambandsflokken, Folkeflokken, Centerpartiet og Nyt Selvstyre.
En måling fra Gallup publiceret tirsdag viste en decideret valglussing til regeringspartierne, der næsten alle går stærkt tilbage.
Samfundsforsker på Færøernes Universitet Jógvan Mørkøre vil ikke lægge hovedet på blokken om valgresultatet. Han mener dog, at regeringen har taget styringen efter lang tid med stærk færøsk modvind.
- Oppositionen har mistet sit momentum, og nu vinder regeringspartierne frem. Man har ventet på, at regeringen hev en kanin op af hatten, og det har den gjort ved at love skattelettelser, lyder det fra den færøske forsker.
Med "kaninen" mener Mørkøre, at regeringspartierne nu åbner for skattelettelser til de lavtlønnede. En hjertesag for oppositionen, der i flere år har kritiseret regeringen for at have indført en flad skat, der kun gavner højtlønnede.
Jógvan Mørkøre sammenligner situationen med anklagerne om løftebrud mod tidligere statsminister Helle Thorning-Schmidt. At regeringen har skiftet kurs, kan ende med at gavne den færøske regering, fordi venstrefløjen nu har mistet sit største kritikpunkt.
Regeringsleder og formand for Sambandspartiet, Kaj Leo Johannesen, har mødt stor kritik for at byde syriske flygtninge velkommen på Færøerne og for at have misinformeret Lagtinget i en kontroversiel sag om en ny tunnel.
Hans parti står i begge meningsmålinger til en stor tilbagegang.
Færingerne skal i alt fordele 33 pladser i Lagtinget blandt partierne. Valgstederne lukker dørene klokken 21 dansk tid.
