Oversvømmelser koster 10 livet i Spanien
Antallet af omkomne er steget til 10 i uvejr i Spanien. Regnen har desuden forårsaget stor materiel skade.


 Voldsomme regnskyl og oversvømmelser har kostet mindst 10 mennesker livet og tvunget flere hundreder til at forlade deres hjem i det sydlige Spanien, skriver den spanske avis El Pais.
Ni af dødsofrene blev skyllet væk af vandmasserne og er for de flestes vedkommende fundet enten i deres biler eller hjem.
Det tiende dødsoffer - en ældre mand - fik hjertestop, da en helikopter var i færd med at evakuere ham fra hans hjem, skriver avisen.
Blandt ofrene er også en niårig pige.
Det sydøstlige Spanien har været plaget af massiv regn i de seneste to dage. Blandt andet er der i byen Cadiz målt op mod 200 liter regn per kvadratmeter.
Lørdag ventedes de store regnskyl at stilne lidt af, siger spanske meteorologer.
Dog ligger vandet i store søer rundt om i regionen, hvor det nogle steder har fået floderne til at stige med op mod fire meter.
Oversvømmelserne har tvunget meget bil- og togtrafik til at holde stille. To broer er kollapset, og flere steder ses biler, der flyder rundt i vandet.
En del mindre byer er helt afskåret fra omverdenen på grund af vandmasserne.
Mindst syv internationale flyafgange fra Valencia blev aflyst på grund af store mængder nedbør på startbanerne, hvor der var faldet op mod 180 liter regn per kvadratmeter.
Også lufthavnens ankomsthal var delvist oversvømmet.
Udviklingsminister Ana Pastor er lørdag taget til Murcia og Almeria, to af de hårdest ramte regioner, for at se nærmere på ødelæggelserne.
