Tyskland nedtoner velkomst til syriske flygtninge
Ny fokus på Dublin-forordningen i Tyskland i forbindelse med syriske flygtninge.


 Syriske flygtninge, som er kommet til Tyskland, kan blive sendt til andre europæiske lande, siger det tyske indenrigsministerium.
Ministeriet bebuder i en erklæring en ændring på den praksis, hvor alle asylansøgere fra Syrien får tilladelse til at blive i forbundsrepublikken.
I et kommuniké siger indenrigsministeriet i Berlin, at Dublin-forordningen er gældende for syrere siden 21. oktober på nær dem, som er kommet fra Grækenland, rapporterer internetavisen Deutsche Welle.
I august meddelte forbundskansler Angela Merkel, at Tyskland ville lade undtagelser gælde for alle syrere og undlade at sende dem tilbage til det første EU-land, som de var ankommet til, hvilket Dublin-forordningen foreskriver.
 Merkel henviste til humanitære hensyn.
 Siden er modstanden mod Tysklands generøse asylpolitik øget - også i Merkels eget konservative parti CDU. I sidste uge foreslog indenrigsminister Thomas de Maizière begrænsninger for syriske familiesammenføringer.
Det er uklart, hvad den nye tyske kurs indebærer, og talsmænd for indenrigsministeriet understreger over for nyhedsmagasinet Der Spiegel, at der ikke vil blive afvist nogen ved den tyske grænse.
 - Alle beslutninger skal tages fra sag til sag, siger talsmanden.
Det tyske asylsystem er også udfordret ved, at det overvejende flertal af flygtninge ikke er registreret i noget andet EU-land, selv om de har rejst gennem adskillige.
- Det tyske parlament står for at diskutere Dublin-forordningen, rapporterer nyhedsbureauet dpa.
På et todages topmøde i Valletta på Malta med flere end 50 lande fra EU og Afrika vil EU's ledere onsdag og torsdag forsøge at få de afrikanske lande til at tage de økonomiske migranter, der bliver afvist i Europa, tilbage.
Sidste år kom hver anden flygtning eller migrant, der nåede til Europa, fra Afrika. Men i år, hvor strømmen af syriske flygtninge har nået uforudsete højder, er det kun én ud af seks.
