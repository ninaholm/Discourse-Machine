Politiet i Maddie-sagen går nu efter sexforbryder
En mand, der menes at have forgrebet sig på flere piger, mistænkes i sagen om Madeleine McCanns forsvinden.


 Jagten på den lille britiske pige Madeleine McCann, der forsvandt under en ferie i Portugal i 2007, tager nu endnu engang en uventet drejning.
Således siger de britiske efterforskere nu, at de leder efter en enlig ubuden gæst, der mistænkes for at have forgrebet sig på fem piger i Portugal i årene inden Madeleine McCanns forsvinden.
Manden er mistænkt for at have brudt ind i 12 ejendomme, hvor britiske familier holdt ferie på den portugisiske Algarve-kyst mellem 2004 og 2010, siger det britiske Metropolitan Police.
I fire af tilfældene blev piger i alderen syv til 10 år misbrugt, mens de opholdt sig i deres senge. I et af tilfældene blev to piger overfaldet i den samme villa, skriver AFP.
Madeleine forsvandt fra en ferielejlighed i 2007, få dage inden hendes fireårs fødselsdag. Politiet påpeger, ​​at der er slående ligheder mellem de tidligere indbrud og sagen om Madeleine McCann.
I de fleste tilfælde var der ingen tegn på indbrud, og de skete i tidsrummet fra 02.00 og 05.00.
Samtidig forholdt manden, der talte engelsk med en udenlandsk accent, sig rolig - selv når han blev forstyrret i sit foretagende.
Desuden skete to af indbruddene i feriebyen Praia da Luz, hvorfra Madeleine McCann også forsvandt.
Chefefterforsker Andy Redwood siger, at målsætningen om at fange manden er blandt politiets hovedprioriteter.
- Disse forbrydelser er meget alvorlige, og indtil videre er ingen blevet sigtet for dem, siger Redwood.
- Vi er også nødt til at eliminere denne mand fra vores efterforskning for at finde ud af, om overtrædelserne kan forbindes til Madeleines forsvinden, siger han.
Chefefterforskerens hold, der arbejder sammen med portugisiske myndigheder i McCann-sagen, opererer lige nu med 38 personer i kategorien "personer af interesse".
De portugisiske myndigheder lukkede deres efterforskning af Madeleine-sagen tilbage i 2008, men det britiske Metropolitan Police brugte herefter to år på at gennemgå materialet i sagen og valgte i juli sidste år at åbne sin egen sag.
