Økonomer: Regeringen er for optimistisk
Selvom regeringen i dag har nedjusteret skønnet for væksten, forudser økonomer flere nedjusteringer.


 Regeringens nedjustering af væksten i bruttonationalproduktet betyder, at forventningen til i år er sat ned til 0,5 procent fra de 1,2 procent, der var skønnet i december.
Økonomer har flere gange kritiseret regeringen for at være for optimistiske i deres skøn for væksten, og trods mandagens nedjustering tvivler flere stadig på, at det er nok.
- Det er langt fra sikkert, at det bliver den sidste af en snart lang række nedjusteringer, siger seniorøkonom i Nykredit Markets, Tore Stramer.
Han mener ikke, at der er noget, der tyder på, at økonomien har "taget det gearskifte, som regeringens prognose hviler på".
Og det kan få betydning for regeringens forventning om, at bruttoledigheden vil falde med 8000 i år til 154.000 og næste år yderligere med 9000 personer til 145.000.
- Kommer regeringen ikke i mål med sit forholdsvist optimistiske BNP-skøn, betyder det også, at regeringen kan komme til at spejde langt efter den ventede vending i den private beskæftigelse, udtaler han og tilføjer:
- BNP-væksten synes i øjeblikket langt fra at være stærk nok til at drive en længerevarende fremgang i beskæftigelsen, og en egentlig vending i væksten er endnu ikke tydelig i de seneste økonomiske nøgletal - tværtimod peger pilen på fortsat økonomisk stilstand.
Også i Sydbank er man lidt skeptisk over for regeringens "relativt optimistiske" skøn. Her forventer man kun en vækst på 0,25 procent.
Trods den vurdering kalder cheføkonom Jacob Graven alligevel regeringens prognose for "realistisk" i det store og hele.
Cheføkonom i Nordea, Helge J. Pedersen, er skeptisk over for regeringens forventninger til omverdenen:
- Der er efter vores vurdering en risiko for, at regeringen ser for optimistisk på den internationale udvikling, og dermed også for, at skønnet for væksten i dansk økonomi i begge år alt andet lige ligger for højt.
