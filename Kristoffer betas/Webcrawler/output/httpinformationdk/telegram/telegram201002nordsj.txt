Nordsjællændere vinder på skattereform



 Hvis du bor Gentofte, Hørsholm eller Rudersdal Kommune er der god chance for, at du nyder godt af de skattelettelser, der blev indført af regeringen ved årsskiftet. Bor man derimod på Langeland, Bornholm eller Samsø, må du tage til takke med noget mindre. Det viser en ny statistik udarbejdet af Skatteministeriet.
Skatteordfører for Socialdemokraterne Nick Hækkerup (S) mener, at tallene understøtter partiets påstand om, at skattelettelsen skævvrider Danmark:
- Det bekræfter skævheden i skattereformen og gør ondt værre, når det handler om Udkantsdanmark. Det knækker simpelthen landet over.
Af tallene fremgår det, at borgerne i Gentofte Kommune er dem, der har fået mest ud af skattelettelsen, og faktisk er 19 ud af de 20 kommuner, der har fået mest ud skattelettelserne, sjællandske. Blot én jysk kommune, Favrskov Kommune, er i top-20.
Skatteminister Kristian Jensen (V) mener dog ikke, at skattelettelserne er urimelige, fordi de, der yder mest, også får mest gavn af reformen.
- Når man laver en skatteomlægning, hvor man sætter skatten ned på arbejde, så er det dem i arbejde og dem, der yder den største indsats, der får mest ud af det. Jeg synes ikke, det er urimeligt, at en fuldt finansieret skattereform betyder, at man også sætter skatten ned på arbejdsindkomst, siger Kristian Jensen.
Han påpeger, at det stadig er sådan, at man betaler mest i skat i de rige kommuner.
En indbygger i Gentofte Kommune får i gennemsnit 905 kr. ud af skattereformen, mens en indbygger i Langeland Kommune, der er den kommune med lavest udbytte af reformen, får 225 kroner.
