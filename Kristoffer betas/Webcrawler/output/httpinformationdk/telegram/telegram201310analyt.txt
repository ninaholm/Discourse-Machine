Analytiker: Milliarder kan genrejse Dong
11 milliarder kroner fra investorer kan genrejse Dong, så selskabet igen kan tjene penge, vurderer analytiker.


 En indsprøjtning på i alt 11 milliarder kroner fra tre investorer kan være med til at løfte Dong, så de for alvor bliver en stor spiller på den nordeuropæiske energi-scene. Samtidig er en børsnotering af Dong blevet langt mere sandsynlig.
Det vurderer seniorøkonom i Sydbank Jacob Pedersen, efter at Dong onsdag har oplyst, at Goldman Sachs, ATP og PFA samlet køber aktier for 11 milliarder kroner.
- Det er afgjort et vigtigt element i at genrejse et Dong, der igen kan begynde at tjene penge for alvor, siger Jacob Pedersen til Ritzau.
- Det er med til at styrke Dongs kapitalgrundlag, som er blevet lige tyndt nok efter massive investeringer i blandt andet vindmølleenergi,
Parterne er enige om at søge en børsnotering af Dong, når forudsætningerne er til stede. Hvis Dong ikke er børsnoteret inden foråret 2018, kan de nye investorer sælge deres aktier tilbage til staten på allerede aftalte vilkår.
Med den udmelding fra investorerne og Dong, vurderer seniorøkonomen, at det er blevet mere sandsynligt, at Dong kommer på fondsbørsen.
- Jeg kan se frem til at dække Dong, hvis de bliver børsnoteret, men nu er jeg langt mere tilbøjelig til at sige når, de bliver børsnoteret, siger Jacob Pedersen.
- Det er fair nok, at horisonten ligger på fem år, i forhold til at skabe værdi og gennemfører den plan, som Dong er i gang med, så de står i en bedre situation, fortæller han.
Efter aftalen vil Goldman Sachs eje 19 procent af Dong, mens ATP får fem procent og PFA to procent. Statens andel reduceres fra 81 procent til 60 procent.
Det hele forudsætter dog, at aftalen godkendes politisk samt af de relevante konkurrencemyndigheder, før den er gyldig.
Dong Energy fremskaffer, producerer, distribuerer og handler energi og tilknyttede produkter i Nordeuropa. DONG Energy beskæftiger knap 7000 medarbejdere og har hovedsæde i Danmark. Koncernen omsatte for 67 milliarder kroner i 2012.
