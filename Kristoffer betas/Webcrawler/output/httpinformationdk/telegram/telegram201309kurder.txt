Kurdere i Irak vælger ny forsamling
Den selvstyrende kurdiske region i Irak holder lørdag parlamentsvalg.


 Kurdere i Irak gik lørdag til valglokalerne for at stemme om en ny folkevalgt forsamling.
Valget sker i en tid, hvor den kurdiske region gradvist søger større uafhængighed i et land, hvor uroen generelt vokser.
Ifølge FN blev omkring 800 irakere dræbt i voldshandlinger i sidste måned, men det er imidlertid lykkedes kurderne at isolere deres egen region fra volden.
Kurderne i Irak har flere gange i den seneste tid givet udtryk for, at de er klar til at skille sig ud fra resten af landet. De er i øjeblikket i færd med at fuldføre en olierørledning til Tyrkiet, som kan give området et selvstændigt økonomisk grundlag.
Den politiske arena i landet har siden 1992 været domineret af Kurdistans Demokratiske Parti (KDP) og Den Patriotiske Union (PUK).
De to partier har delt magten indtil nu, og det ventes, at de vil få fornyet flertal blandt de folkevalgte ved lørdagens valg og forsætte samarbejdet.
Provinsens præsident Masoud Barzani er fra KDP, og det samme er hans nevø, premierminister Nevirchan Barzani.
