Flertal ønsker åbenhed om Irak-kommissionens arbejde
LA og en samlet rød blok ønsker mest mulig indsigt i det arbejde, som Irak-kommissionen nåede at udføre.


Der tegner sig nu et politisk flertal på Christiansborg for åbenhed omkring det arbejde, som Irak- og Afghanistankommissionen nåede at udføre, før regeringen nedlagde den.Materialet står til at blive overdraget til Rigsarkivet, hvor det tidligst bliver tilgængeligt om to årtier. Det skriver Dagbladet Information.Selv om Liberal Alliance fortsat støtter, at kommissionen nedlægges, ønsker partiet åbenhed om det arbejde, der indtil nu er udført.- Jeg kan ikke se, hvorfor der ikke skulle være åbenhed omkring det, siger Liberal Alliances udenrigsordfører, Mette Bock, til Dagbladet Information.Hun understreger dog, at der kan være "helt exceptionelle forhold", som taler imod åbenhed.- Hvis der er meget gode argumenter for, hvorfor man ikke skal, så må man jo komme frem med dem, siger hun til avisen.Mandag skrev Information, at de mange tusindvis af dokumenter, som er indgået i den nu nedlagte kommissions arbejde, står til at ende i Rigsarkivet.I udgangspunktet betyder det, at arkivenhederne tidligst vil blive tilgængelige, når de er 20 år gamle. Og hvis der er særlige omstændigheder som for eksempel hensyn til statens sikkerhed eller rigets forsvar, vil fristen kunne være endnu længere.En samlet rød blok og Liberal Alliance er dog enige om, at materialet skal være offentligt tilgængeligt med respekt for personfølsomme oplysninger eller andre sikkerhedshensyn.- Det er klart bedre end ingenting. Jeg forstår så ikke logikken i, at LA ikke bare lader kommissionen gøre sit arbejde færdigt.- De fleste af pengene er allerede brugt, og der mangler ikke så meget arbejde, så jeg synes, det er en halv løsning, men det er da bedre end ingenting, siger tidligere udenrigsminister Martin Lidegaard (R), til Information.
