Skifergas er måske slet ikke nogen guldgrube
Eksperter sår tvivl om mulighederne for at tjene penge på skifergas, fordi udvindingsprocessen er dyr.


 Et af argumenterne for at tillade udvinding af skifergas herhjemme er måske knapt så godt som hidtil antaget.
Ifølge beregninger, som Morgenavisen Jyllands-Posten har foretaget, kan det nemlig vise sig at være svært at tjene penge på at hive gassen op til jordens overfalde.
Årsagen er, at der skal bruges tusinder af brønde, som hver især koster op mod 100 millioner kroner at etablere.
Og sammenholdt med en totalværdi af den lettest tilgængelige skifergas på anslået 120 milliarder kroner, kan regnestykket risikere at ende med et meget lille plus.
- Projektet ligner en lodseddel, og det er spørgsmålet, om der overhovedet vil være en økonomisk gevinst i skifergassen, siger Christen Sørensen, der er tidligere økonomisk vismand, til avisen.
Han bakkes op af energiøkonom Jan Bentzen fra Aarhus Universitet.
Det franske olieselskab Total er i gang med at forberede den første prøveboring i Nordjylland.
Udvindingen af skifergas bliver kritiseret af miljøforkæmpere for at skade naturen.
Kritikken går på den såkaldte fracking-metode, der går ud på at sende væske ned i undergrunden under højt tryk, så skiferen slås i stykker, og gassen frigives.
Metoden kræver store mængder vand og kemikalier, og den bevirker ifølge modstanderne, at metangas og giftstoffer siver ud i grundvandet.
