Miliband distancerer sig fra forgængere
Når Ed Miliband tirsdag holder sin første tale som Labour-formand, vil han komme med indrømmelser og lægge afstand til Blair og Brown.


 Den nye leder af det britiske arbejderparti Labour, Ed Miliband, vil i sin første tale som partiformand forsøge at lægge distance til forgængerne Tony Blair og Gordon Brown og bryde med en række politikker, viser uddrag fra hans talepapirer.
- Da I så den værste finansielle krise i en generation, forstår jeg jeres vrede over, at Labour ikke modsagde finansdistriktets gamle vaner, der sagde, at deregulering er løsningen, siger Miliband, der var en tæt allieret til Brown.
Miliband har fået stor hjælp fra en række fagforeninger i ledtog med Labour i sin kamp for at vinde formandsposten. Derfor venter analytikere spændt på, hvilken kurs han vil søsætte over fagforeningerne.
Labour-formanden vil lægge op til, at den finansielle sektor i Storbritannien kan reguleres mere end det var tilfældet under det erhvervsvenlige New Labour. Han vil også gøre op med undervisningsgebyrer, der blev indført i 1998.
- Da I så job forsvinde og den økonomiske sikkerhed forsvinde, så forstår jeg jeres vrede mod en Labour-regering, der påstod, at den kunne stoppe overophedning og fallit, siger Miliband.
Den 40-årige tidligere miljø- og energiminister siger, at Labour igen skal være en bevægelse, "der kan repræsentere majoriteten i Storbritannien" og sætte dagsordenen. 
