Prins Charles' royale rolle vokser
Prins Charles' deltagelse i parlamentsåbning er et tegn på, at hans rolle bliver stadigt større.


 Det var dronning Elizabeth II, som holdt den royale tale ved parlamentets åbning i Storbritannien onsdag, men prins Charles var med ved sin mors side for første gang i 17 år.
Det opfattes af mange iagttagere som endnu et tegn på, at dronningen overdrager flere af de royale pligter til sin søn.
Ledsagelsen til den ceremonielle åbning af parlamentet kommer dagen efter, at Buckingham Palace meddelte, at prins Charles kommer til at repræsentere sin mor ved det kommende Commonwealth-møde i Sri Lanka.
Et møde dronningen selv kun har misset én gang i løbet af de seneste fire årtier.
Også prins Charles' hustru, hertuginde Camilla af Cornwall, deltog i onsdagens begivenhed.
- De kongelige højheders rolle er at støtte dronningen. Prinsen af Wales støtter ofte dronningen ved statslige begivenheder, og både hans og hertugindens kalendere var ledige ved denne lejlighed, siger en talsmand for parret.
Prins Charles har ledsaget dronning Elizabeth ved parlamentets åbning 11 gange tidligere, men den seneste gang var tilbage i 1996.
Fra officielle kilder på Buckingham Palace lyder det, at grunden til dronningens Commonwealth-afbud er en gradvis neddrosling af hendes langdistancebesøg i udlandet og en overdragelse af flere af de royale pligter til yngre medlemmer af kongefamilien.
