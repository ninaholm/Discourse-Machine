TDC tjener penge på tv men er pressede på telefonen
TDC mærker konkurrenternes ånde i nakken, når det drejer sig om telefoni. Men tv er nu en sikker indtjening.


 Tiden med fastnettelefon og monopol er forbi, og TDC kan for alvor mærke konkurrence fra utallige mobiltelefonselskaber.
Men koncernen formår trods alt at komme ud af 2012 med et overskud på små 3,6 milliarder kroner - en stigning på 28 procent siden 2011.
- Vi har et stærkt fundament og momentum til at imødegå fremtidige udfordringer, siger Carsten Dilling, der har været direktør i TDC siden juli sidste år.
Det er især privatkunderne, der svigter den gammeldags fastnettelefon. Sidste år faldt omsætningen her med 14 procent til 1,66 milliarder kroner, mens erhvervskunders bidrag til omsætningen faldt med 1,5 procent til 1,6 milliarder kroner.
På mobilfronten faldt omsætningen med 9,8 procent eller 700 millioner kroner til 6,4 milliarder kroner. Og tallene dækker over fald hos både private og erhvervskunderne.
- 2012 var et udfordrende år for TDC's mobiltjenester med pres på rentabiliteten på grund af intens kampagneaktivitet fra vores konkurrenter på såvel privat- som erhvervsmarkedet. skriver TDC i regnskabet for 2012.
Men hvor telefonien er presset, ser det anderledes lyst ud med at levere tv til danskerne. Det er blandt andet via YouSee og YouBio, at TDC giver kunderne adgang til tv-skærmen. YouSee og TDC har en markedsandel på 50 procent på tv-markedet.
TDC mener selv, at det er sammenhængende løsninger, så kunderne kan se tv på tavlecomputere og smartphones både ude og hjemme, der bidrager til, at koncernen kunne forsvare markedsandelen over for elselskabernes betydelige investeringer i fibre.
Omsætning fra tv steg med 351 millioner kroner til 3,94 milliarder kroner i 2012.
Samlet fik TDC-koncernen en omsætningen sidste år op på 26,1 milliarder kroner, hvilket er et lille fald på to procent i forhold til 2011.
