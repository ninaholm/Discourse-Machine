Al-Qaida ville angribe København
En af verdens farligste terrorister har undersøgt mulighederne for et angreb i København.


 Jyllands-Postens kontorer i Danmark var ikke de eneste mål for en af verdens mest eftersøgte terrorister, Ilyas Kashmiri. 
I 2009 undersøgte han muligheden for at gennemføre et angreb eller selvmordsangreb mod andre mål i København. Det viser en fortrolig rapport fra afhøringen af den amerikansk-pakistanske terrorist David Headley, som Jyllands-Posten er i besiddelse af, skriver avisen.
Headley blev anholdt i Chicago i oktober 2009 sigtet for terrorplaner mod Jyllands-Posten. Han har siden erkendt, at han også var involveret i terrorangrebet i Mumbai, Indien, hvor 166 blev dræbt. 
I maj 2009 mødte David Headley Kashmiri i Pakistan i et hus fyldt med selvmordsveste. Her blev der talt om et generelt angreb mod mål i København. 
- Under mødet med Ilyas Kashmiri blev jeg bedt om at koncentrere mine kræfter om angrebet på Danmark snarest muligt, forklarer Headley til efterforskerne. 
Da Headley blev anholdt, var han i besiddelse af optagelser af bl.a. Hovedbanegården, Københavns Rådhusplads og Livgardens kaserne ved Rosenborg Slot. 
Dermed tyder det ifølge Jyllands-Posten på, at truslen fra al-Qaida i Headley-sagen er mere alvorlig end hidtil antaget. 
- Jyllands-Posten har stor symbolværdi, men det er ikke sikkert, at det vil gøre den store forskel, hvis det lykkedes med et angreb et andet sted i København. Det er tankegangen, siger seniorforsker Lars Erslev Andersen, Dansk Institut for Internationale Studier.
David Headley forsøgte at rekruttere folk til angrebet i Storbritannien og Sverige. 
Det er uvist, hvad der er sket med angrebsplanerne.

