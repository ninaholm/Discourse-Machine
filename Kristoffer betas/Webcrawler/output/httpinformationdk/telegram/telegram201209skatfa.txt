Skat fælder stribevis af danske rigmænd
Rige skatteål snyder myndighederne for svimlende beløb - nu skal 735 millioner kroner betales tilbage.


 En omfattende aktion mod danske velhaveres hemmelige formuer i skattely sender store summer i statskassen.
Skat er ved at undersøge forhold hos 11.000 virksomheder og personer, og indtil videre er 800 blevet afsløret i at have kørt penge uden om skattevæsnet, skriver Morgenavisen Jyllands-Posten.
De er nu blevet bedt om at indbetale i alt 735 millioner kroner.
Dermed overstiger provenuet allerede det meget succesfulde projekt Credit Card, der fældede blandt andet golfspilleren Søren Hansen og fotomodellen Camilla Vest og i alt indbragte omkring 500 millioner kroner.
Aktionen, der har fået navnet Projekt Money Transfer, baserer sig på data fra bankerne om overførsler mellem danske bankkonti og konti i et halvt hundrede destinationer som Cayman Islands, Schweiz, Gibraltar og Maldiverne.
Dataene omfatter transaktioner for 3700 milliarder kroner, og de danske skattemyndigheder har undersøgt de største.
- Der vil altid være nogle, der forsøger at undgå at betale den skat, de skal, siger skatteminister Thor Möger Pedersen (SF) til Morgenavisen Jyllands-Posten.
- Her er det så lykkes at få en betydelig del af de skjulte indkomster og formuer tilbage i statskassen. Det er jeg meget tilfreds med, tilføjer han.
Skat oplyser, at der er endnu flere sager på vej, så provenuet kan ende med at blive endnu større.
