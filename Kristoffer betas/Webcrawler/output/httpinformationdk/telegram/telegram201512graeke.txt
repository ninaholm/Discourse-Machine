Grækenland gør klar til registrering af migranter
Den græske regering er på vej med hastelove om registreringscentre for migranter på øer nær Tyrkiet.


 Den græske regering er langt med planer om at etablere centre til registrering af migranter og flygtninge på øer i Det Ægæiske Hav.
Det skriver den britiske avis The Guardian, der fortæller, at regeringen vil oprette fem centre på øer nær Tyrkiet, hvorfra der alene i år er ankommet omkring 660.000 flygtninge og migranter med båd.
Loven om centrene blev ifølge The Guardian offentliggjort lørdag i regeringens lovtidende, og det er kommet som en overraskelse for mange.
Ikke alle er glade for det.
Lokalmyndigheder på blandt andet ferieøen Kos har længe argumenteret, at sådan et center vil tiltrække endnu flere flygtninge.
Lokalafdelingen af det konservative oppositionsparti Nyt Demokrati på Kos siger i en erklæring, at det med "matematisk præcision" vil ødelægge øens turistindustri.
Regeringen i Athen menes at have handlet hurtigt med loven efter heftig kritik fra EU på grund af Grækenlands manglende kontrol med grænserne og manglende registrering.
De mange migranter og flygtninge, der blandt andet kommer fra Syrien, Irak, Iran og Afghanistan, er typisk rejst lige igennem Grækenland og videre op gennem Europa.
EU har netop rettet kritik mod Grækenland over forholdene for flygtningene og migranterne. Vytenis Andriukaitis, EU's sundhedskommissær, har besøgt øen Lesbos, og i et brev til Jean-Claude Juncker, EU-Kommissionens formand, siger kommissæren, at han er rystet over sundhedsforholdene på øen.
I øjeblikket har Makedonien ved Grækenlands nordlige grænse lukket af for bølgen af migranter og flygtninge.
The Guardian citerer det, som avisen kalder en velplaceret "insider" for at sige, at regeringen i Athen har reageret af frygt for at blive smidt ud af Schengen-samarbejdet.
- Med den nuværende økonomiske krise ville det have været et forfærdeligt signal at sende til investorerne, siger kilden.
