Soldat fundet skyldig i drab på irakere



 En militærdomstol kendte i går en amerikansk sergent skyldig i drab på fire irakiske fanger i 2007, oplyser en talsmand for USA's hær.
 Domstolen, der ligger i Vilseck i det sydlige Tyskland, skal nu tage stilling til, hvilken straf soldaten skal have. Han risikerer fængsel på livstid.
 Den dømte, Michael Leahy, er en af fire soldater som er sigtet i sagen.
 Amerikanske medier har beskrevet, hvordan gruppen dræbte fire irakiske fanger, som var lagt i håndjern og havde bind for øjnene. Fangerne blev skudt i hovedet og derefter smidt i en kanal i den irakiske hovedstad Bagdad.
 På en videooptagelse, der blev afspillet i retten torsdag, tilstod Leahy drabene.
