USA vil lukke Guantanamo-lejren



 USA's forsvarsminister, Robert Gates, har givet ordre til, at der laves en plan for lukningen af Guantanamo-fangelejren. Den republikanske forsvarsminister er den eneste minister i præsident George W. Bushs regering, som fortsætter på sin post under den nye præsident, Barack Obama.
 Den danske udenrigsminister, Per Stig Møller (K), betegner det som "særdeles positivt", at USA planlægger at afvikle den omstridte fangelejr.
 - Den danske regering har konsekvent fastholdt, at tidsubegrænset tilbageholdelse af fanger på Guantanamo-basen er uacceptabel. Vi har - i lighed med det øvrige EU - ønsket, at lejren blev lukket hurtigst muligt, siger Per Stig Møller i en skriftlig kommentar til Ritzau.
 Det står endnu ikke klart, hvornår Obama vil tage sig af spørgsmålet om lukningen, men den kommende præsident siger til Time Magazine, at han håber at have afviklet fangelejren i løbet af sine første to år i Det Hvide Hus.
