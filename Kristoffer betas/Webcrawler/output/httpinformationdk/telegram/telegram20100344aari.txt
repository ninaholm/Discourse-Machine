44-årig mand fængslet for drab
En 41-årig mands mystiske død på sin bopæl i Søften ved Hinnerup har vist sig at være et drab, oplyser Østjyllands Politi. En 44-årig mand er anholdt.


 En 44-årig mand er ved et lukket grundlovsforhør i Retten i Randers blevet fængslet i fire uger, sigtet for at have dræbt en 41-årig mand. 
I første omgang var der ikke noget, der tydede på en forbrydelse, da politiet fredag fandt den 41-årige død på sin bopæl i Søften ved Hinnerup.
Men ligesyn og obduktion afslørede, at den 41-årige blev dræbt, og sent tirsdag aften kunne Østjyllands Politi så skride til anholdelse af den nu fængslede mand, der bor i Randers.
Politiet ønsker foreløbig ikke at fortælle, hvordan den 41-årige blev bragt af dage, eller hvordan den 44-årige sættes i forbindelse med sagen.
