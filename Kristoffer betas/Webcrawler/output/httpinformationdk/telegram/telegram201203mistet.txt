Mistet fly fløj formentlig på landkending
Piloterne på norsk Hercules-fly, som styrtede ved Kebnekaise, fløj sandsynligvis efter landskabets konturer.


 Det norske Hercules-fly, som forulykkede i Nordsverige, fløj sandsynligvis "taktisk", det vil sige lav flyvning langs landskabets konturer, da det nærmede sig Kiruna.
Det skriver aftenposten.no efter at have talt med oberstløjtnant Trond Sølna, chef for de norske Hercules-fly og landets mest erfarne Hercules-pilot. Årsagen til den såkaldt taktiske flyvning skulle være, at vejrforholdene var blevet bedre.
De sidste signaler fra den civile radar viste, at flyet befandt sig 2194 meter over jorden, mens den militære viste 2316 meter. Sveriges højeste bjerg, Kebnekaise, som flyet fløj ind og eksploderede, er 2111 meter højt.
- Hvis man flyver på instrumenter, skal flyet automatisk trækkes højere op end det, vi ved ud fra denne radaroplysning, fortæller Trond Sølna til netavisen.
Han finder det derfor vanskeligt at tro andet, end at piloterne fløj på visuelle præferencer, altså taktisk flyvning.
Oberstløjtnant Sølna, der er kollega og ven med de fem omkomne officerer, har vanskeligt ved at forestille sig, hvordan ulykken kunne ske med det norske luftvåbens nyeste Hercules.
- Det har alt tænkeligt udstyr til navigation om bord, instrumenter, der giver varsel, hvis jordoverfladen kommer for nær, og mandskabet er blandt de mest erfarne, siger han til aftenposten.no.
Tilsyneladende er det ikke korrekt, som det kom frem fredag, at vejrforholdene i området var meget dårlige. Det forulykkede Hercules fulgtes med et andet fly, som lettede fra Evenes i Norge 10 minutter senere.
- Besætningen på flyet, som kom efter det forulykkede, fortæller, at vejret lettede, da de nærmede sig Kiruna, siger Trond Sølna, som understreger, at alt forbliver antagelser, indtil flyets sorte boks er fundet.
Reglen for at flyve taktisk er, at der skal være et vist antal kilometers sigtbarhed og afstand til skyerne. Det er altid aftalt på forhånd, om en tur skal kunne flyves taktisk eller kun må gennemføres på instrumenter.
Oberstløjtnanten er sikker på, at ulykken ikke skyldes tekniske fejl på flyet. Det er derfor heller ikke på tale at udstede flyveforbud for Norges tre resterende Hercules-maskiner.
