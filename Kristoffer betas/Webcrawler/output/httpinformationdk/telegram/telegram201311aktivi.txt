Aktivister: Mortér rammer citadellet i Damaskus
Mange kampe udspiller sig omkring Syriens hovedstad Damaskus, hvor byens historiske centrum blev ramt søndag.


 En bølge af mortérgranater har søndag ramt tæt ved citadellet i Syriens hovedstad Damaskus - i hjertet af byens historiske centrum.
 Andre steder i nærheden af Damaskus udspiller sig heftige kampe, meddeler Syriens Observatorium for Menneskerettigheder, der støtter oprøret mod præsident Bashar al-Assad.
- En mortérgranat er landet tæt ved Damaskus' citadel, og den har såret adskillige mennesker. Andre granater har ramt Dwaila-distriktet, hvor de har sat en tekstilfabrik i brand, skriver gruppen.
Det statslige nyhedsbureau Sana bekræfter meldingerne om, at en tekstilfabrik er sat i brand, og regeringen beskylder "terrorister" for angrebet.
Sana skriver, at fabrikken er brændt ned til grunden.
Kampe udspiller sig i Barzeh i det nordlige Damaskus ifølge Syriens Observatorium for Menneskerettigheder, som bygger sine oplysninger på et netværk af aktivister, advokater og læger.
I det sydlige Damaskus udspiller sig kampe mellem oprørere og soldater, der får støtte af Hizbollah og militsen al-Hajar al-Aswad, der støtter præsident Bashar al-Assad.
Kampene kommer i kølvandet på regeringshærens kampagne for at tilbageerobre et område syd for hovedstaden.
Området har været under belejring af regeringshæren i tæt på et år, hvilket har medført, at folk sulter, og mange børn lider af fejlernæring.
I det nordlige Syrien har kurdiske soldater presset al-Qaeda-grupper i defensiven.
