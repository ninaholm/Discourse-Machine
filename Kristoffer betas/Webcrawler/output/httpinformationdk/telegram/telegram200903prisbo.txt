Prisboom på ejendomme rammer lejerne



 Prisen på private udlejningsejendomme er eksploderet de sidste ti år. Det ellers meget omtalte boom i priserne på ejerlejligheder kan slet ikke følge med.  
 Mens ejerlejlighederne steg med 177 procent fra 1997 til 2008, så steg priserne på private udlejningsejendomme samtidig med 357 procent. Det viser beregninger fra Lejernes Landsorganisation (LLO) på baggrund af Danmarks Statistik. LLO kalder udviklingen stærkt bekymrende, fordi det rammer store lavindkomstgrupper, som afskæres fra at leje en lejlighed i enkel, pæn standard, som er til at betale. 
 Ifølge Lejernes Landsorganisation illustrerer de voldsomme prisstigninger, at tusinder af billige boliger forsvinder ud af boligmarkedet. Lejlighederne sættes omfattende i stand med dyre luksusmoderniseringer, som derefter helt lovligt kan stige til det dobbelte i husleje, lyder kritikken fra LLO. 
 - De kolossale værdistigninger er jo et tydeligt signal om, at de private udlejningsejendomme er blevet meget værd som følge af stigende lejeindtægter. Ejendommene stiger jo ikke uden årsag og uden dækning for de høje priser, siger cheføkonom Jesper Larsen fra LLO til Ritzau. 
 Sammenslutningen af de store private udlejere, Ejendomsforeningen Danmark, afviser kritikken. Ifølge udlejerne er der hverken tale om overflødige eller luksuriøse moderniseringer men blot nødvendige opdateringer af utidssvarende lejligheder.
