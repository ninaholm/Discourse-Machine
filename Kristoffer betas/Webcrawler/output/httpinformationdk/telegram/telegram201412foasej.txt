FOA: Sejr at fede nu kan anses som handicappede
EU-dom betyder bedre beskyttelse af svært overvægtige på arbejdsmarkedet, lyder det fra FOA.


 Hos fagforbundet FOA opfatter formand Dennis Kristensen det som et gennembrud for lønmodtagere i Danmark og resten af Europa, at svært overvægtige ifølge EU-Domstolen skal have samme beskyttelse på arbejdsmarkedet som handicappede.
- Er man meget svært overvægtig, og har man som følge deraf en funktionsnedsættelse på jobbet, så skal man behandles som handicappet.
- Overvægt er et stigende problem i den vestlige verden, og for alle de lønmodtagere, som er svært overvægtige, betyder det, at de kan være omfattet af særlig beskyttelse, siger Dennis Kristensen.
Sagen er taget op på baggrund af den danske dagplejer Karsten Kaltoft, som i næsten 15 år var ansat i Billund Kommune, men hævder, at hans overvægt fik ham fyret.
Karsten Kaltoft er 172 cm høj, og da han arbejdede som dagplejer, vejede han 160 kilo. Det giver ham et BMI på 54, og dermed kan han betegnes som svært fed ifølge de officielle standarder.
Kommunen hævder, at det var faldende børnetal, der var årsag til fyringen.
Karsten Kaltofts fagforbund, FOA, har ført sagen mod Billund Kommune ved Retten i Kolding, hvor man bad EU-Domstolen se nærmere på den principielle baggrund.
Landsforeningen for overvægtige - Adipositasforeningen - har tidligere udtrykt bekymring for konsekvenserne, hvis svær overvægt skulle blive sidestillet med et handicap.
De svært overvægtige vil ikke kaldes handicappede, har foreningens landsformand, Birgitte Hansen, tidligere sagt til Avisen.dk. Hun frygter desuden, at det vil få arbejdsgivere til at vælge svært overvægtige fra.
Men Dennis Kristensen deler ikke foreningens frygt.
- Nu er der kommet en beskyttelse, som gælder både i ansættelses- og afskedigelsessituationen.
- Arbejdsgivere må ikke fravælge svært overvægtige med begrundelse i, at de er overvægtige, ligesom de heller ikke må afskedige medarbejderne med den begrundelse. Det er et gennembrud for beskyttelsen af de svært overvægtige, siger han.
Retten i Kolding bad EU-Domstolen om at få afklaret, om EU-retten omfatter et selvstændigt forbud mod forskelsbehandling på grund af fedme, og om fedme kan anses for at være et handicap.
Domstolen har afgjort, at overvægtige ikke er særligt beskyttet mod at blive fyret, men hvis fedmen er så udtalt, at det hindrer personen i at passe sit arbejde, kan det i nogle tilfælde sidestilles med et handicap.
