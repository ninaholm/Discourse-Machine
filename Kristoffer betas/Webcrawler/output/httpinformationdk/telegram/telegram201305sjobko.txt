S: Jobkonsulenter skal ud som i 90'erne
Beskæftigelsesindsatsen skal effektiviseres, så den virker, siger arbejdsmarkedsordfører Leif Lahn Jensen (S).


 Jobkonsulenterne skal ud i virksomhederne for at skaffe job til de ledige, ligesom man gjorde i 90'erne. Dansk beskæftigelsesindsats er meget dyr sammenlignet med andre lande, så den skal virke.
Det siger Socialdemokraternes arbejdsmarkedsordfører Leif Lahn Jensen til, at Danmark bruger 1,1 procent af bruttonationalproduktet, BNP, til formålet, mens Sverige slipper med 0,8 procent af BNP.
- Jeg har ikke noget imod, at beskæftigelsesindsatsen er dyr. Den skal bare virke. Den har ikke virket godt nok. De sidste ti år har man ført en helt forkert beskæftigelsesindsats.
- Vi skal for de samme penge lave en helt andet beskæftigelsesindsats, siger Leif Lahn Jensen.
Det indgår i opgaven, når tidligere skatteminister Carsten Koch (S) til efteråret fremlægger forslag som formand for Beskæftigelsesministeriets udvalg. Her skal der andre boller på suppen end det seneste tiår, mener arbejdsmarkedsordføreren.
- Indsatsen skal være rettet mod den enkelte. I dag er de ledige sat i rammer. Det skal vi væk fra. Skal den ledige i uddannelse, i job eller andet? Vi skal have en mere fleksibel og jobrettet indsats, som man gjorde i 90'erne, siger Leif Lahn Jensen

Jobcentre skal have meget bedre kontakt med virksomhederne, mener han.
Danske udgifter omfatter aktivering, jobtræning og jobcentrenes administration. Udgifterne ligger næsten tre gange over OECD-landenes gennemsnit på 0,4 pct. af BNP. Det skriver Dansk Arbejdsgiverforenings tidsskrift Agenda.
I år bruger Danmark 11 milliarder kroner til aktivering og drift af jobcentrene. Regningen vokser til 68 milliarder kroner med udgifter til dagpenge og kontanthjælp.
Leif Lahn Jensen vil ikke flytte opgaven væk fra de kommunale jobcentre, men de skal formidle job til ledige.
