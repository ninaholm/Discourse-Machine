Tysk Natoofficer brød reglerne



 Den tyske officer, som i fredags beordrede det blodige luftangreb mod to tankbiler i Afghanistan, brød reglerne. Det viser en foreløbig rapport fra Nato ifølge avisen Süddeutsche Zeitung. 
 Oberst Georg Klein overskred sine beføjelser og kom med en dårlig vurdering af situationen, hedder det i rapporten om angrebet, der dræbte snesevis af mennesker i den nordlige provins Kunduz.
 Det står "fuldstændig klart", at Klein ikke overholdt beslutningsprocedurerne, udtaler en højtstående tysk Nato-officer til avisen.
 Han siger endvidere, at en sådan beslutning burde været henvist til hovedkvarteret i den Nato-ledede Isaf-styrke. 
 Obersten bad amerikanske kampfly om at bombe to tankbiler, som var blevet kapret af Taliban. Han frygtede, at tankbilerne ville blive brugt som brandbomber mod Natostyrkerne i området. 
 Den foreløbige rapport viser dog, at Isaf-soldaterne ikke var udsat for nogen umiddelbar fare, da tankbilerne var kørt fast i sandet og blev nøje overvåget.
 Isaf erkender, at civile, som var samlet om lastbilerne for at få fat i gratis brændstof, blev dræbt og såret under angrebet. Der nævnes dog ikke noget konkret antal. Lokale afghanske myndigheder siger, at mindst 54 mennesker blev dræbt.
