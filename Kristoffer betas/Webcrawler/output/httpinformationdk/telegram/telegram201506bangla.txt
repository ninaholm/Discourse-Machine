Bangladesh rejser drabsanklage efter fabrikstragedie
Ejer af RanaPlaza-bygning nær Dhaka står anklaget for drab i sag, der førte til massive krav om sikkerhed.


 Politiet i Bangladesh har rejst den første officielle drabsanklage i forbindelse med en sammenstyrtet klædefabrik i 2013, da over 1130 tekstilarbejdere blev dræbt i landets værste erhvervsulykke nogensinde, meddeler anklagemyndigheden i landets hovedstad.
RanaPlaza-bygningen i Savar nær Bangladeshs hovedstad, Dhaka, var bygget på en sumpet grund, og fabriksulykken førte til massive krav om større sikkerhed og bedre arbejdsforhold i det tilbagestående land.
Fabriksbygningen styrtede sammen som et korthus den 24. april 2013.
Over 40 personer er anklaget for at have overtrådt loven og handlet uansvarligt, hvilket er usædvanligt i Bangladesh, hvor erhvervsledere i tekstilbranchen som regel går ustraffet for de ulykker, som sker på deres fabrikker.
- I alt er 42 personer blev anklaget i sagen - deriblandt fabrikkens indehaver, Sohel Rana, siger efterforskeren Bijoy Krishna Kar, som siger, at en person er anklaget for drab, mens en anden er anklaget for at have krænket forfatningen.
Undersøgelser har vist, at arbejderne blev tvunget ind i bygningen for at arbejde, selv om der dagen før var opdaget store sprækker i fabrikkens mure. Rana, som er den drabsanklagede, risikerer dødsstraf.
Sohel Rana blev anholdt efter en fire dage lang politijagt, hvor han øjensynligt forsøgte at flygte til Indien.
Omkring fire millioner mennesker arbejder i tekstilindustrien i Bangladesh. Nogle tjener kun omkring 260 kroner om måneden.
