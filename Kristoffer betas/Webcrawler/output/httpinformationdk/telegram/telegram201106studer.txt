Studerende advarer mod at fyre rektor
Københavns Universitets hårdt pressede rektor står midt i sit livs stormvejr. Men de studerende bakker ham op.


 Skandalesagen om Milena Penkowa belaster fortsat rektor Ralf Hemmingsen, der har mistet tilliden blandt forskerne på Københavns Universitet.
Men selvom kun hver femte forsker ifølge en rundspørge fra Berlingske har tillid til ledelsen, har Ralf Hemmingsen fortsat "fuld opbakning" fra sine studerende.
Det fastslår Studenterrådet på landets største forsknings- og uddannelsesinstitution, der tæller omkring 35.000 studerende og 7.000 ansatte.
- Vi mener slet ikke, at rektors afgang er løsningen på de kolossale udfordringer, som Københavns Universitet står over for, siger Ea Busch-Petersen, formand for Studenterrådet.
Hun mener, at der "tilpas handlekraft" i Hemmingsens handlingsplan, der skal rydde op efter Penkowa-svindelsagen.
Faktisk advarer Studenterrådet mod at fyre Ralf Hemmingsen før tid.
- Hvis det sker, er jeg bange for, at universitetet bliver handlingslammet. Efterdønningerne fra Penkowa-sagen er langt fra de eneste problemer, som vi står over for, siger Ea Busch-Petersen.
Hun kalder det dog "klart problematisk", at så stor del af forskerne ikke bakker op om rektor.
- Men som studerende står man tilbage og ved ikke rigtigt, hvad man skal mene. Det er rigtigt svært at finde hoved og hale i sagen, der har skabt stor forvirring og uklarhed, siger Ea Busch-Petersen.
