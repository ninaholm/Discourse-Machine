Netanyahu til jøder efter angreb: Israel er jeres hjem
Flere angreb på jøder i nyere tid får Israels premierminister til at bede jøder i Europa om at søge "hjem".


 Den israelske premierminister, Benjamin Netanyahu, opfordrer Europas jøder til at emigrere til Israel efter weekendens dødbringende angreb i København.
En synagoge i København blev angrebet natten til søndag, og en jødisk vagt, den 37-årige Dan Uzan, mistede livet.
- Jøder blev dræbt på europæisk jord, bare fordi de var jødiske, siger Netanyahu til sine ministre på det ugentlige kabinetsmøde i Jerusalem.
- Denne bølge af angreb vil fortsætte. Jeg siger til jøderne i Europa: Israel er jeres hjem, siger premierministeren ifølge den israelske netavis Haaretz.com.
For omkring en måned siden mistede fire jøder livet under en gidseltagning i et supermarked i Paris, efter at to islamistiske brødre to dage forinden havde angrebet det franske satiremagasin Charlie Hebdo og dræbt 12 personer.
Den jødiske vagt i København blev dræbt, da han bevogtede en konfirmationsfest med 80 gæster.
Allerede lørdag eftermiddag kontaktede Det Jødiske Samfund politiet for at få øget sikkerheden ved synagogen i Krystalgade.
Det skete som følge af angrebet mod kulturhuset Krudttønden på Østerbro, hvor den 55-årige danske filminstruktør Finn Nørgaard ifølge flere medier mistede livet.
Den skærpede sikkerhed på synagogen forhindrede, at gerningsmanden kom ind på synagogens område, lyder vurderingen.
 - Det har været vigtigt, at politiet var til stede. Alt tyder på, at vi har at gøre med en mand, som var villig til at gå endog meget langt og ikke veg tilbage for at trække våben mod politiet, siger justitsminister Mette Frederiksen (S) søndag på et pressemøde.
Angrebet får på længere sigt konsekvenser for andre jødiske bygninger, hvor sikkerheden nu også bliver skærpet.
