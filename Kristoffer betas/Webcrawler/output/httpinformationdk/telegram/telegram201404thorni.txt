Thorning om børnecheck: Vi tester gerne indeksering
Udbetaling af børnecheck til borgere fra andre EU-lande skal variere afhængig af købekraft i det enkelte land.


 Regeringen handler, når det gælder om at beskytte de danske velfærdsydelser.
Det er budskabet fra statsminister Helle Thorning-Schmidt (S), som i Folketingets spørgetime tirsdag fastslår, at regeringen nu vil tage en ny kamp med EU-Kommissionen om børnechecken.
Regeringen er nemlig parat til at gå ind i kampen for at indeksere børnechecken efter leveomkostningerne i forskellige EU-lande, siger Helle Thorning-Schmidt.
En indeksering vil konkret betyde, at udbetalingen af den omstridte børnecheck til borgere fra andre EU-lande vil variere fra person til person afhængig af købekraften i det enkelte land.
Dermed vil Danmark skulle betale markant mindre i børnecheck til borgere fra østeuropæiske EU-lande.
- Jeg kan også forstå, at Venstre er optaget af, om man kan indeksere børnecheckens størrelse efter leveomkostningerne i det land, hvor barnet bor. Det er en tanke, jeg sagtens kan følge. Vores jurister vurderer dog, at indeksering ikke er lovlig, siger Thorning og tilføjer:
- Men jeg vil i dag sige til Venstre, at vi tester det gerne. Vi tager nu kontakt til kommissionen for at få vurderet, om indeksering af børnechecken er muligt inden for forordningen.
- Og er det ikke muligt, så er vi indstillet på at indlede en dialog med kommissionen om at få forordningen ændret. Kort sagt: Regeringen handler. Vi tager et ansvar for at sikre vores velfærdsydelser, siger Helle Thorning-Schmidt i Folketingets spørgetime.
Forslaget om at indstille børnecheckens størrelse efter leveomkostningerne i de enkelte EU-lande har tidligere været bragt på bane af partier fra blå blok.
Venstres formand, Lars Løkke Rasmussen, mener, at regeringen burde have taget beslutningen på et langt tidligere tidspunkt:
- Statsministeren siger, at regeringen lytter, og regeringen handler. Men det er med forsinkelse, at man lytter, og vi har endnu til gode at se, hvori handlingen består, siger Lars Løkke Rasmussen.
