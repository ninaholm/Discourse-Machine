Energiminister venter på reaktion fra Dong
Regeringen vil stoppe brugen af kul i 2030. Men der skal stadig bruges kul i overgangsperiode, siger minister.


 Det er for tidligt at vurdere, om der skal ændres på den politiske aftale fra 2008, der giver Dong Energy lov at bruge flere kul på Avedøreværket i Hvidovre.
Det siger klima- og energiminister Martin Lidegaard (R), efter at Natur- og Miljøklagenævnet har ophævet Miljøstyrelsens godkendelse til "frit brændselsvalg" på Avedøreværket. Det sker efter en klage fra Greenpeace.
- Det er vigtigt at huske, at der lige nu er tale om en miljøsag, hvor Dong Energy ikke har kunnet få sin miljøgodkendelse til at bruge kul på Avedøre 2. Det næste skridt er derfor at afvente Dongs vurdering af sagen, og hvorvidt de kan få en miljøgodkendelse, siger Lidegaard.
Det er regeringens overordnede målsætning, at brugen af kul i Danmark skal være afviklet i 2030. Kul er blandt de mest klimaskadelige brændsler.
- Men det betyder også, at der vil være en overgangsperiode, hvor kul vil indgå i den danske energiforsyning, fastslår ministeren.
Dong Energy fik i 2008 lov at skrue op for brugen af kul på Avedøreværkets moderne og effektive blok 2, mod at Dong til gengæld øgede andelen af biomasse på koncernens øvrige kraftværker.
Afgørelsen fra Natur- og Miljøklagenævnet kommer, netop som Martin Lidegaard skal i gang med de vigtige forhandlinger om en ny langsigtet energiaftale. Aftalen skal gerne være klar inden nytår, hvor den hidtidige aftale 2008-2011 udløber.
Hele energisektoren venter spændt på resultatet af forhandlingerne, for energiselskaberne har brug for klare retningslinjer, inden de investerer milliarder i nye anlæg, som skal stå de næste 40-50 år.
Det var daværende klima- og energiminister Connie Hedegaard (K), som i 2008 efter hårde forhandlinger endte med at få bredt flertal bag den gældende energiaftale - bortset fra den del, der gav Dong Energy lov at fyre med flere kul.
S og SF ville ikke acceptere ønsket, og det fri brændselsvalg i Avedøre måtte derfor vedtages med et smalt flertal bestående af regeringspartierne V og K samt Dansk Folkeparti og Liberal Alliance.
ritzau/

