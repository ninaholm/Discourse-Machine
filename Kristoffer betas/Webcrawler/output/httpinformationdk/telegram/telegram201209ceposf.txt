Cepos: Følg Sverige ned på selskabsskat
Sverige vil sænke selskabsskatten fra 26,3 procent til 22 procent - Cepos vil have Danmark til at følge efter.


 Den svenske regering har torsdag fremlagt planer om at sætte selskabsskatten i landet ned fra 26,3 procent til 22 procent.
Og det får den liberale tænketank Cepos til at opfordre den danske regering til at gøre noget tilsvarende.
- Danmark konkurrerer med blandt andet Sverige om at tiltrække udenlandske investeringer. Så den svenske nedsættelse kan betyde, at endnu flere udenlandske investeringer går uden om Danmark og til Sverige i stedet, siger Mads Lundby Hansen, cheføkonom i Cepos.
Den kraftige nedsættelse i Sverige vil koste 16 milliarder svenske kroner pr. år, så der skal hentes indtægter andre steder.
Nedsættelsen skal blandt andet tiltrække multinationale selskaber. Den svenske regering mener dog, at hele erhvervslivet får glæde af den lavere skat, mens de mindre virksomheder i Sverige hellere havde set forbedringer andre steder.
Med de 22 procent kommer Sverige under EU-gennemsnittet på 23,4 procent. I Danmark ligger vi på 25 procent.
Ifølge Mads Lundby Hansen har Danmark i forvejen svært ved at tiltrække investeringer. Vi er udfordret på rammevilkår, mener han.
- Vi har markant højere skattetryk end svenskerne, timelønnen for en industriarbejder er 40 kroner højere, og nu bliver selskabsskattesatsen også lavere i Sverige, siger han.
I Danmark vil det ifølge Mads Lundby Hansen give et provenutab på 5,5 milliarder kroner at gå ned fra 25 til 22 procent.
Når der investeres mere til gengæld, bliver tabet i provenu mindre, mener han.
- Med et samlet offentligt udgiftsbudget på 1000 milliarder kroner, så burde det være muligt at finde fem milliarder kroner til at sænke selskabsskatten, siger han.
Det kunne for eksempel være ved at sænke forskellige tilskud til erhvervslivet, mener Mads Lundby Hansen.
