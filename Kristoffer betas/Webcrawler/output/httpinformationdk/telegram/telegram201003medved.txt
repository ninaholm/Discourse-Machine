Medvedev: Lad ikke militante skabe frygt



 De militante, der står bag de seneste bombeangreb i Moskva og det nordlige Kaukasus, vil ikke få lov at "skabe frygt og panik" i Rusland, siger landets præsident, Dmitrij Medvedev.
- Terroristernes mål er at destabilisere situationen i landet, ødelægge civilsamfundet og skabe frygt og panik blandt befolkningen, siger Medvedev ifølge nyhedsbureauet RIA-Novosti.
- Vi vil ikke tillade dette, understreger præsidenten.
To selvmordsbombeangreb i hovedstaden, Moskva, mandag har kostet 39 mennesker livet, mens 12 døde i et dobbeltangreb i byen Kisljar i det nordlige Kaukasus onsdag.
Medvedev betragter de blodige angreb i denne uge som "led i den samme kæde".
- De er udslag af den terroraktivitet, der har kunnet mærkes i Kaukasus. Vi har kæmpet mod det hele vejen, og det vil vi fortsætte med i fremtiden, siger Medvedev til nyhedsbureauet Itar-Tass.
