Parlamentsformand Schulz: Jeg ville stemme på Thorning
Den danske statsminister er tavs om sine EU-ambitioner - men der er klar opbakning fra EU-Parlamentets formand


 Statsminister Helle Thorning-Schmidt (S) er onsdag eftermiddag ankommet til Bruxelles, hvor hun ud på aftenen skal til møde med sine europæiske regeringskolleger for blandt andet at prøve at besætte en eller flere af EU's topposter.
Thorning selv er tavs ved ankomsten til et formøde med de øvrige socialistiske og socialdemokratiske partiledere.
Men den netop genvalgte formand for EU-Parlamentet, den tyske socialdemokrat Martin Schulz, bakker helhjertet op om Thorning som mulig ny EU-præsident som afløser for belgieren Herman Van Rompuy.
- Jeg kan ikke deltage i beslutningen - men hvis jeg kunne, ville jeg vælge Thorning-Schmidt, siger Schulz på vej ind til mødet med sine europæiske partifæller.
- Helle Thorning-Schmidt er en god veninde, og vi har arbejdet sammen i mange år i Europaparlamentet. Helle Thorning-Schmidt er en fremragende statsminister med stor international erfaring.
- Jeg har lært hende at kende som kollega i Europaparlamentet som en klar og meget tough kvinde - men også som en, der altid er klar til kompromis, og det er kvaliteter, en rådsformand har brug for, siger Schulz.
Schulz blev selv genvalgt som parlamentsformand for to uger siden som led i en aftale mellem de to store europæiske partigrupper - den socialistisk-socialdemokratiske PES og den borgerlige EPP, der tirsdag fik godkendt luxembourgeren Jean-Claude Juncker som kommende kommissionsformand.
Schulz betragter det som logisk, at hans gruppe nu også får jobbet som EU-præsident - og måske også som udenrigschef.
- Det socialdemokratiske parti og vores medlemspartier deltager i 21 af de 28 regeringer i unionen. Jeg synes, det er helt logisk, at vi efter valget af EPP's repræsentant nu skal have en socialistisk repræsentant i rådet, siger Schulz.
Det er onsdag eftermiddag stadig usikkert, om aftenens topmøde vil have held med at udnævne en rådsformand, eller om stats- og regeringscheferne i denne omgang kun vil forsøge at enes om en kandidat til posten som udenrigschef.
En kilde tæt på de forberedende konsultationer betegner først på eftermiddagen forhandlingerne om udenrigsjobbet som "fastlåste".
