Beboere bestjæles fortsat på bosted



 Beboerne på det tidligere bosted Tokanten på Amager bliver fortsat bestjålet. Så sent som i weekenden forsvandt i alt 500 kroner fra fire udviklingshæmmedes pengepunge, oplyser Socialforvaltningen i Københavns Kommune.
 Tyveriet kommer mindre end to uger efter, at det blev afsløret, at godt 57.000 kroner var forsvundet fra bostedet på Persillevej 2A. Der er blandt andet forsvundet penge fra beboernes konti, uden at der ligger bilag. I den forbindelse blev en leder fritstillet og sagen meldt til politiet. 
 - En begavet person ved, at svindet bliver opdaget - så hvorfor så kun tage småpluk på et par hundrede kroner hist og her i stedet for at tømme pungene. Det her virker som om, der er nogen, som for alt i verden vil undgå, at stedet bliver velfungerende - en gal person som vil ødelægge tilliden indadtil og udadtil, siger kontorchef i Socialforvaltningen Johnny Petersen. 
 Bostedet skærper nu kontrollen med beboernes penge yderligere.
