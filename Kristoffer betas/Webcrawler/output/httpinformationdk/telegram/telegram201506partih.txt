Partihoppere kan skubbe loyale partifolk ud i kulden
Kendte partihoppere risikerer at tage pladsen i Folketinget fra nye partifæller. Underlødig, mener S-kandidat.


 Ind med det nye, og ud med det gamle.
Sådan kan det politiske landskab komme til at se ud rundt om i landet efter valget på torsdag, hvor flere fremtrædende partihoppere fra især SF stiller op for nye partier.
For hvis kendte kandidater som Ida Auken, Astrid Krag, Jesper Petersen og Mattias Tesfaye bliver valgt ind, kan det meget vel blive på bekostning af en kandidat, der loyalt har arbejdet for sit parti i årevis.
Ifølge valgforsker Søren Risbjerg Thomsen ser de danske vælgere historisk set mildt på kendis-partihoppere, der derfor kan lukrere på deres kendthed i de nye partier.
- Lokale kandidater kan være stærke i deres egen lille del af en storkreds, men de landskendte kandidater kan trække mange flere stemmer - også hvis de kommer fra et andet parti, siger han.
I Københavns Storkreds står Ida Auken ifølge flere iagttagere til at skubbe det mangeårige radikale medlem, Lone Loklindt, af tinge, og i Sønderjylland har Jesper Petersens skifte til Socialdemokratiet allerede skubbet den lokale S-kandidat Kim Qvist af plakaten i Sydjyllands Storkreds.
Og Kim Qvist er derfor godt træt af partihoppere som Jesper Petersen, "der ser det at være i Folketinget som en del af en karrierevej."
- De er så forhippede på at få en taburet, at de er parat til at give afkald på deres holdninger for at få en mere central plads i det parti, hvor de tror, at magten er, siger han og fortsætter:
- Når man så oven i købet kombinerer partihopperiet med at prøve at vinde pladsen fra nogle, der har trådt deres sko i samme parti i mange år, så begynder det rigtigt at blive underlødigt for mig.
Ritzau har forsøgt at få et interview med Jesper Petersen om kritikken, men han meddeler, at han ikke har mulighed for at deltage.
I stedet svarer han via sms:
- I Socialdemokratiet er det jo de lokale medlemmer, der vælger, hvem deres kandidat skal være. Jeg blev opfordret af de lokale folk til at stille op, og jeg er rigtig glad for den opbakning, jeg møder blandt medlemmer og vælgere her i Haderslev og Sønderjylland.
