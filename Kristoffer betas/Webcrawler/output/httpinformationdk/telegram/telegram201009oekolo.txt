Økolog: EU udvander miljøkrav til maskiner
I en overgangsperiode vil EU-Kommissionen lempe miljøkrav til store landbrugsmaskiner. Miljøminister Karen Ellemann må stemme imod, kræver Det Økologiske Råd.


 Det Økologiske Råd er stærkt utilfreds med, at EU-Kommissionen foreslår at lempe miljøkravene til entreprenør- og landbrugsmaskiner i en overgangsperiode.
Udslippet af kvælstof-ilter og partikler fra de såkaldte ikke-vejgående maskiner udgør i dag omkring 20-25 procent af hele transportsektorens udledning. Der er derfor tale om en alvorlig forureningskilde, siger civilingeniør Kåre Press-Kristensen, luftforureningsmedarbejder ved Det Økologiske Råd.
- Derfor skal miljøminister Karen Ellemann (V) stå fast på miljøkravene i ministerrådet, siger han.
Baggrunden er nye krav i et EU-direktiv om de ikke-vejgående maskiner. Her strammes kravene til motorernes udstødning løbende. For at lette overgangen til de nye krav må der i en overgangsperiode sælges et mindre antal gamle maskiner.
Men efter massivt pres fra erhvervsinteresser har EU-Kommissionen nu pludselig foreslået at øge det tilladte salg af de gamle forurenende maskiner med 150 procent, hævder Kåre Press-Kristensen. Begrundelsen er, at en række motorproducenter ikke opfylder de nye miljøkrav. Men det er fordi, de har sovet i timen, mener Det Økologiske Råd. 
- Gamle ikke-vejgående maskiner er ikke forsynet med partikelfilter og forurener derfor 10 gange mere med sundhedsskadelige partikler end nye maskiner. Også forureningen med kvælstofoxider er markant større. Ifølge OECD's seneste miljøopgørelse udsættes omkring en million danskere dagligt for farlig luftforurening, siger Kåre Press-Kristensen. 
