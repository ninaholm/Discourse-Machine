NSA overvåger dagligt millioner af mobiltelefoner
Afhoppet whistleblower forsyner avis med nye afslørende dokumenter om den amerikanske efterretningstjeneste.


 Den amerikanske efterretningstjeneste NSA kortlægger dagligt den geografiske placering for flere hundrede millioner mobiltelefoner, skriver Washington Post.
Det fremgår af tophemmelige dokumenter, som den tidligere NSA-medarbejder Edward Snowden har udleveret til avisen.
Papirerne viser, at NSA dagligt henter tæt på fem milliarder registreringer om mobiltelefoner rundt om i verden.
Informationerne bliver fodret til en gigantisk database, som er i stand til på ethvert tidspunkt af døgnet at vise den præcise placering for "mindst hundredvis af millioner af mobiltelefoner".
Afsløringen tyder på, at NSA har kreeret et massivt overvågningsredskab, konstaterer Washington Post.
NSA afviser at kommentere oplysningerne.
Edward Snowden, der har arbejdet for både NSA og CIA, forlod USA i maj og begyndte fra et hemmeligt sted i Hongkong at forsyne i første omgang britiske og amerikanske aviser med fortrolige oplysninger om NSA's overvågningsmetoder og programmer.
Snowden har siden fået midlertidig asyl i Rusland. USA har anklaget ham for spionage og ønsker ham udleveret.
