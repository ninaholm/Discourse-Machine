SF-kandidater holder ministerliste skjult
Hverken Astrid Krag eller Annette Vilhelmsen vil fortælle, hvem de ønsker som ministre, hvis de vinder SF-valg


 Skal Ole Sohn fortsat være erhvervs- og vækstminister, hvis Astrid Krag bliver formand for SF? Og kan skatteminister Thor Möger Pedersen fortsætte på posten, hvis hans nye chef hedder Annette Vilhelmsen?
De spørgsmål må SF's ministerhold vente med at få svar på, indtil formandsvalget er overstået.
Det fastslog både den 29-årige sundhedsminister Astrid Krag og den 52-årige erhvervsordfører Annette Vilhelmsen, da de søndag deltog i det første af ti debatmøder med SF's medlemmer i forbindelse med partiets valg af ny formand.
Annette Vilhelmsen valgte at holde et blankt A4-papir frem, da hun på debatmøde i Herning blev spurgt om, hvordan hendes ministerliste ser ud.
- Det handler ikke om, hvem der skal være minister, men hvem der skal være formand. Hvis jeg bliver formand, så sætter jeg et godt hold.
- Jeg synes også, at vi har et godt hold nu, men det er ikke det, som formandsvalget handler om, siger Annette Vilhelmsen.
De øvrige fem ministre på SF's ministerhold har alle stillet sig bag sundhedsminister Astrid Krag, og det kunne dermed tyde på, at de regner med at kunne fortsætte på deres poster, hvis Astrid Krag vinder.
Men på Christiansborg løber rygterne imidlertid om en ministerrokade uanset, hvem der vinder formandsvalget.
Astrid Krag afviser dog, at hun overvejer en rokade, som vil fjerne erhvervs- og vækstminister Ole Sohn, hvis hun bliver formand.
- Det er ikke mig, der står bag de rygter, siger Astrid Krag, som mener, at der generelt cirkulere alt for meget sladder blandt journalisterne i forbindelse med formandsvalget i SF.
- Vi har diskuteret, om vi skal tage pay per view for at følge med i SF's formandsvalgkamp, fordi vi giver så meget godt stof til journalisterne på Christiansborg, siger Astrid Krag.
