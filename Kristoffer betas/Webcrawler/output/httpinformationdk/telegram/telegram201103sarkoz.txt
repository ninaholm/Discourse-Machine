Sarkozy, Cameron og Clinton til hastemøde
Frankrig, Storbritannien og USA vil diskutere situationen i Libyen før planlagt topmøde i Paris.


 Situationen i Libyen er nu så tilspidset, at Frankrig, Storbritannien og USA har valgt at sætte sig sammen, før de skal deltage i et internationalt topmøde i Paris lørdag eftermiddag.
Den franske præsident, Nicolas Sarkozy, den britiske premierminister, David Cameron, og den amerikanske udenrigsminister, Hillary Clinton, deltager i hastemødet, oplyser kilder til nyhedsbureauet AFP.
Emnet ved mødet vil være rollefordelingen under den internationale militæraktion i Libyen, som er under opsejling.
Lørdag morgen og formiddag har der været en række meldinger om, at libyske regeringsstyrker under ledelse af Muammar Gaddafi har bombet den centrale oprørsby Benghazi.
Alt imens venter en række internationale ledere på at skulle aftale detaljerne for militæraktionen i Libyen. Herunder den danske statsminister, Lars Løkke Rasmussen (V).
Danmark deltager i missionen med seks F-16-fly. Regeringen har tidligere meldt ud, at de skulle i aktion søndag, men oven på Gaddafis seneste angreb har udenrigsminister Lene Espersen (K) luftet muligheden for, at danskerne allerede skal angribe lørdag.
Det ventes, at Nicolas Sarkozy vil komme med en fælles udtalelse klokken 15.30 lørdag eftermiddag.
