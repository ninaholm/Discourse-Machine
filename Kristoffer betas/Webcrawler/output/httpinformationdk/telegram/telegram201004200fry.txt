200 frygtes døde i jordskred i Brasilien
Redningsfolk frygter, at op mod 200 kan være døde i jordskred i området omkring Rio de Janeiro i Brasilien.


 Omkring 200 mennesker er begravet i jordskred nær Rio de Janeiro, siger chefen for det lokale brandvæsen.
- At dømme efter hvad naboerne siger, kan cirka 200 personer være begravet, men det står ikke klart. Der kan være flere, siger brandchefen, Pedro Machado.
Seks døde er gravet ud af mudderet efter et jordskred i Niteroi tæt ved Rio de Janeiro. Onsdag aften var området ramt af et større jordskred, der begravede omkring 50 huse. Myndighederne siger, at der ikke er meget håb om at finde overlevende.
Tidligere har myndighederne oplyst, at mindst 150 personer er omkommet som følge af oversvømmelserne i Rio-området.
Regionen omkring millionbyen er ramt af rekordstore oversvømmelser efter de værste regnskyl i et halvt århundrede.
Den voldsomme regn begyndte mandag i myldretiden og fortsatte uafbrudt gennem 15 timer.
