Mogens Lykketoft velsigner ramadanmiddag
For første gang taler Folketingets formand til ramadanmiddag på Christiansborg. DF raser. Özlem Cekic jubler.


 Folketingets formand Mogens Lykketoft sender en videohilsen, når der fredag for femte gang er ramadan-middag i Folketingets kantine Snapstinget for at fejre afslutningen på muslimernes fastemåned, ramadanen.
På Christiansborg får ramadanmiddagen dog kritik fra Dansk Folkepartis afgående medlem af præsidiet, Søren Espersen. Han mener, at Folketinget dermed skal bruges til "bederum".
- Hele arrangementet er skammeligt, og det er skammeligt, at Folketingets formand går ind og blåstempler det. Jeg synes, han burde have holdt sig væk, siger Søren Espersen.
Han henviser til, at Mogens Lykketoft (S) som den første formand for Folketinget taler ved middagen via en videohilsen.
- Som formand taler man på hele Folketingets vegne. Og i sager, hvor der virkelig har været uoverensstemmelser ikke bare i præsidiet, men i stor stil i Folketinget, der burde han ikke vælge side, men i stedet lade muslimerne have den fest for sig selv, siger Søren Espersen.
Mogens Lykketoft mener, at kritikken er forfejlet. I videohilsnen fastslår han, at samtale på tværs af religionerne er godt - og det budskab står han ved.
- Repræsentanter fra alle andre partier end Dansk Folkeparti har deltaget indtil flere gange i den sammenkomst, siger Mogens Lykketoft, og tilføjer:
- Jeg ser meget afslappet på det. Alt, hvad der fører til bedre dialog er godt. Alt, hvad der sikrer, at folk, der ikke kender hinanden så godt i forvejen, kommer til at tale sammen på tværs af mulige skel, er godt.
Hans budskab har stor betydning, mener Özlem Cekic (SF), der sammen med teatret Mungo Park står for arrangementet.
- Det er ekstremt stort, at formanden for Folketinget vælger at byde gæsterne velkommen til ramadanmiddag i det danske parlament. Det er på lige fod med, hvis det var statsministeren, og det sender et fantastisk stærkt signal til minoriteterne i Danmark, siger Özlem Cekic.
