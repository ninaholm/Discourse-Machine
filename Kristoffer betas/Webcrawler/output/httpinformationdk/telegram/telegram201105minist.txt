Minister tager prestigepris fra Penkowa
Milena Penkowa mister sin EliteForsk-pris. Den gives til kun rollemodeller, og det er hun ikke, lyder det.


 Den skandaleramte hjerneforsker Milena Penkowa fratages nu sin prestigefyldte EliteForsk-pris.
Det oplyser Videnskabsministeriet på sin hjemmeside.
- Et af kriterierne for at modtage EliteForsk-prisen er at være rollemodel og kaste et positivt lys over forskningen, forklarer videnskabsminister Charlotte Sahl-Madsen (K).
- Efter at Milena Penkowa er blevet dømt for dokumentfalsk, underslæb og falsk anklage har Københavns Universitet indstillet, at hun fratages prisen, tilføjer hun.

Videnskabsministeren er enig i vurderingen og har nu meddelt Penkowas advokat, at ministeriet tilbagekalder tildelingen af prisen, lyder det.

Kronprinsesse Mary overrakte EliteForsk-prisen til Milena Penkowa i januar 2009, og det skete under en feststemt ceremoni i Glyptoteket i København.
Prisen beløber sig til 1,1 million kroner, hvor 900.000 kroner går til forskning, mens 200.000 kroner ruller direkte ind på montagens konto som "personlig hædersgave".
Men Københavns Universitet indrømmer, at de begik en fejl ved at indstille Penkowa til prisen, og derfor betaler Danmarks største læreanstalt de 200.000 kroner tilbage af sin egen kasse.
Københavns Universitet agter umiddelbart ikke at opkræve pengene hos Penkowa, som for nylig accepterede en dom på tre måneders betinget fængsel for underslæb for 28.000 kroner, dokumentfalsk og falsk anklage.
Hele balladen om Penkowa har tæret på tilliden til Københavns Universitet, mener videnskabsminister Charlotte Sahl-Madsen, som nu fører skærpet tilsyn med universitet.
