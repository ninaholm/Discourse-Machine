400.000 mister deres sundhedsforsikring
Når skattefradraget for sundhedsforsikringer forsvinder, vil 400.000 droppe dem, viser prognose.


 I dag har 1,1 million danskere en privat sundhedsforsikring. Om få år vil antallet være næsten halveret, skriver Politiken mandag.
Så markant bliver konsekvensen af, at regeringen fjerner skattefradraget på private sundhedsforsikringer ifølge en ny prognose, som økonomerne i Dansk Sundhedsinstitut, DSI, har udarbejdet.
- Det har været et gratis gode for arbejdsgiverne at give til medarbejderne. Når de skal til at betale, vil det kun være virksomhedernes nøglemedarbejdere, der får forsikringerne, siger projektchef Jesper Nørregaard fra DSI til Politiken.
Forsikringen giver adgang til hurtig behandling på privathospital, men i praksis har behandlingsgarantien dog udhulet en del af effekten.
Forsikringen giver dog bedre muligheder for blandt andet psykologsamtaler, fysioterapi og sundhedstjek.
Skattefradraget blev indført i 2002, og siden er antallet af sundhedsforsikringer vokset fra 142.000 til 1,1 millioner.
Nu afskaffer den nye regering det så igen - hvilket vil betyde en skatteregning per forsikret medarbejder på op til 1000 kroner om året, skønner Danica Pension.
DSI har analyseret lignende forløb i England og Australien, hvor omtrent halvdelen faldt fra, da skatterabatten forsvandt. Instituttet vurderer, at Danmark vil opleve en nedgang på 400.000, skriver Politiken.
