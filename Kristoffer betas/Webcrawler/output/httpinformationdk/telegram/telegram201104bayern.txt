Bayern München fyrer Louis van Gaal
Den tyske fodboldklub fyrer med øjeblikkelig virkning træner Louis van Gaal efter en yderst skuffende sæson.


 Den hollandske fodboldtræner Louis van Gaal er fortid hos den tyske storklub Bayern München.
Fyringen kommer efter lørdagens skuffende 1-1-resultat ude mod Nürnberg, hvilket betyder, at de forsvarende mestre er langt fra sikre på Champions League-deltagelse næste sæson.
Hollænderen kom til klubben forrige sommer og havde en forrygende første sæson i Bayern. Holdet vandt både Bundesligaen og den tyske pokalturnering
Derudover spillede holdet sig frem til finalen i Champions League, hvor det dog blev til et nederlag til italienske Inter.
På grund af den skuffende sæson var van Gaal og klubledelsen allerede i marts blevet enige om, at samarbejdet skulle stoppe her til sommer, hvilket var et år før tid.
Men lørdagens resultat blev tilsyneladende for meget for Bayern-toppen. I resten af sæsonen, hvor der endnu resterer fem spillerunder i ligaen, overtager Andries Jonker trænerposten. Han har hidtil været assistent for van Gaal.
Det ligger allerede fast, at Bayer Leverkusen-træner Jupp Heynckes træder til som cheftræner efter sommerferien.
Fyringen af van Gaal er ingen stor overraskelse, da en placering uden for top-2 i Bundesligaen regnes for en katastrofe for ledelsen. I 2009 blev Jürgen Klinsmann fyret, da holdet lå nummer tre, og Felix Magath måtte forlade klubben i 2007, hvor holdet lå nummer fire.
Bayern vinder ingen titler i år og er i øjeblikket blot på fjerdepladsen i ligaen - hele 14 point efter Dortmunds førerhold.
Endnu værre er det, at der er seks point op til Leverkusen, som for tiden sidder på den vigtige andenplads, der giver direkte kvalifikation til Champions League.
Desuden halter Bayern et enkelt point efter Hannover på tredjepladsen, hvilket giver adgang til Champions League-kvalifikationen. Fjerdepladsen betyder blot Europa League-deltagelse, hvilket slet ikke kan måle sig med Bayerns ambitioner.
