O'Malley tager kampen op mod Hillary Clinton
Tidligere guvernør Martin O'Malley meddeler, at han vil forsøge at blive demokraternes præsidentkandidat.


 Ved et vælgermøde i en park i Baltimore i den amerikanske delstat Maryland har Martin O'Malley officielt meddelt sine ambitioner.
Han vil være USA's præsident og bo i Det Hvide Hus i Washington D.C., når den nuværende præsident, Barack Obamas, periode udløber i januar 2017.
O'Malley, der er tidligere guvernør i Maryland, stiller op for at blive demokraternes præsidentkandidat til valget i 2016, men det er han ikke ene om.
USA's tidligere udenrigsminister Hillary Clinton, der er gift med eks-præsident Bill Clinton, har allerede erklæret, at hun vil være præsidentkandidat for partiet.
CNN påpeger, at O'Malleys største problem måske bliver at finde ud af, hvordan han skal hamle op med Hillary Clintons valgmaskine, når kampen om at vinde kandidaturet for alvor går ind.
Den 52-årige O'Malley har også meddelt sit kandidatur på Twitter, hvor han fortæller, at han "stiller op som præsident for at genopbygge den amerikanske drøm".
Han har været Marylands guvernør i to perioder og har også været borgmester i Baltimore.
New York Times skriver, at han tilhører venstrefløjen blandt demokraterne, der i øvrigt også er præsident Obamas parti.
Da han meddelte sit kandidatur, talte han også om en mere ligelig fordeling af velstanden. Han opfordrede ifølge CNN til mere økonomisk retfærdighed, og at hullet mellem rige og fattige i USA skal lukkes.
- Det er det hastearbejde, der venter os i dag: At genopbygge den sande amerikanske drøm for alle amerikanere, sagde han.
Ud over Clinton og nu O'Malley er der kun én yderligere demokratisk præsidentkandidat - i hvert fald indtil nu. Den tredje er Bernie Sanders.
Republikanerne derimod har en hel stribe, der vil være partiets kandidat. Foreløbig har otte personer meldt deres kandidatur, og politiske kommentatorer i USA mener, at den liste bliver længere endnu.
