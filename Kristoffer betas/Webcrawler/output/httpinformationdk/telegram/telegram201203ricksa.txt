Rick Santorum vinder i Kansas
Den stærkt religiøse præsidentkandidat Rick Santorum vinder i Kansas, mens Mitt Romney tager sejren i Wyoming.


 Den stærkt religiøse præsidentaspirant Rick Santorum vinder en klar sejr ved republikanernes vælgermødeafstemning i den ærkekonservative stat Kansas lørdag.
Santorum fået 51 procent af stemmerne, mens nummer to Mitt Romney har fået 21 procent, rapporterer amerikanske medier.
Rick Santorum var på forhånd storfavorit til at vinde i Kansas, og de tre øvrige republikanske præsidentkandidater har stort set ikke ført valgkamp i staten.
- Vi har jaget de andre kandidater bort. Dette er en komfortabel sejr, sagde en tydelig glad Santorum til sine vælgere ifølge amerikanske medier.
De to andre kandidater, Newt Gingrich og Ron Paul, skrabede henholdsvis 14 og 12 procent af stemmerne til sig.
Mitt Romney, der fortsat er favorit til at blive Republikanernes udfordrer til præsident Barack Obama, tog derimod de fleste stemmer ved vælgermødeafstemningen, kaldet caucus, i staten Wyoming, hvor Republikanerne også går til valg.
Desuden har Romney lørdag vundet lignende afstemninger på småøerne Guam, Northern Marianas samt Jomfruøerne.
Politiske iagttagere siger, at Santorums sejr i Kansas vil give ham mere vind i sejlene forud for tre vigtige primærvalg tirsdag i staterne Alabama, Mississippi og Hawaii, hvor Romney og Santorum står næsten lige ifølge de seneste meningsmålinger.
Efter at Republikanerne har gennemført primærvalg og vælgermødeafstemninger i 25 stater, har Romney samlet cirka en tredjedel af de 1144 delegerede, der er nødvendige for at blive kåret som Republikanernes kandidat til præsidentvalget i november.
