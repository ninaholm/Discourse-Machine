Medier: John Kerry bliver ny udenrigsminister i USA
Manden, som skal afløse Hillary Clinton i det amerikanske udenrigsministerium, er angiveligt fundet.


 John Kerry, tidligere demokratisk præsidentkandidat, står til at blive ny udenrigsminister i USA efter Hillary Clinton, som snart træder tilbage.
Det fortæller kilder i Det Demokratiske Parti til nyhedsbureauet Reuters og flere amerikanske medier.
ABC News rapporterer, at præsident Barack Obama har besluttet sig for at pege på Kerry, som er formand for Senatets magtfulde udenrigsudvalg. CNN skriver det samme med henvisning til en demokratisk kilde, som har talt med Kerry, lyder det.
Men Obamas beslutning bliver angiveligt ikke offentliggjort de næste par dage af forskellige årsager: Blandt andet på grund af den tragiske skolemassakre, som fredag kostede 20 børn livet i Newtown, Connecticut.
Den rutinerede toppolitiker John Kerry, senator for delstaten Massachusetts, kendes blandt andet fra den amerikanske valgkamp i 2004, da han stillede op til præsidentvalget for Demokraterne og tabte til republikaneren George W. Bush.
Nu kan han få comeback helt fremme i rampelyset.
USA's afgående udenrigsminister, Hillary Clinton, har meddelt, at hun ønsker at træde tilbage efter fire år i jobbet. Hun nævnes som en mulig kandidat ved præsidentvalget i 2016, når Barack Obamas anden og sidste embedsperiode udløber.
Ifølge ABC News ventes Clinton at sige farvel til det amerikanske udenrigsministerium i løbet af få uger. Kerry blev favorit til at overtage hendes post, da Susan Rice, som er FN-ambassadør for USA, torsdag trak sig fra kapløbet.
Det skete, efter hun var blevet lynafleder for Det Hvide Hus' håndtering af angrebet på det amerikanske konsulat i Benghazi i Libyen, hvor USA's ambassadør og tre andre amerikanere blev slået ihjel.
Republikanerne bankede siden løs på Rice, efter at hun kort efter drabene hævdede, at Benghazi-angrebet var en spontan reaktion på en anti-muslimsk video ved at bruge CIA-argumenter, som hun nu erkender var forkerte.
Ifølge Reuters kan den officielle meddelelse, som bekræfter, at John Kerry bliver ny udenrigsminister for USA, allerede blive udsendt i kommende uge.
