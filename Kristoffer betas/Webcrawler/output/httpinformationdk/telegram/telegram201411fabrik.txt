Fabrikker til kemiske våben i Syrien bliver nu destrueret
Syriske anlæg til at fremstille kemiske våben i Syrien vil blive ødelagt. Arbejdet begynder i november.


 FN indleder en ny fase i kampen mod Syriens kemiske våben, når organisationen begynder ødelæggelsen af de syriske anlæg, hvor våbnene kan produceres.
- Der er syv hangarer og fem underjordiske tunneler, der skal destrueres, siger Australiens FN-ambassadør, Gary Quinlan, som er præsident for Sikkerhedsrådet, efter et lukket møde med FN's særlige rådgiver i forbindelse med Syriens kemiske våbenprogram, Sigrid Kaag.
- Ødelæggelsen er planlagt til at begynde senere på måneden og vil formentlig være afsluttet i løbet af sommeren næste år, siger han og henviser til, at oplysningerne kommer fra Kaag.
Kaag oplyser desuden ifølge Quinlan, at yderligere en fabrik, som den syriske regering først for nylig har fortalt om, også vil blive destrueret. Denne facilitet til fremstilling af kemiske våben blev afsløret i september og havde til formål at producere doser af det dødelige stof ricin.
FN vil parallelt med ødelæggelsen af de udpegede anlæg arbejde med at få verificeret oplysninger fra Syrien om landets giftarsenal og muligheder for at producere kemiske våben, da vestlige efterretningstjenester mistænker Syrien for ikke at have informeret om det fulde omfang af landets kemiske våben.
Aftalen om at destruere Syriens kemiske våben blev indgået efter et kemisk angreb i Damaskus' forstæder i august 2013, hvor hundredvis af mennesker mistede livet.
Det var efter planen meningen, at Syrien allerede skulle have sørget for at tilintetgøre produktions- og lagerfaciliteterne, men de omtalte 12 cementhangarer og tunneler samt ricin-fabrikken blev altså ikke ødelagt som aftalt.
Den syriske FN-ambassadør siger til journalister, at ødelæggelsen af de 12 faciliteter er "planlagt til at begynde i denne måned, hvis ikke allerede i denne uge".
- De er tomme - tomme produktionsfaciliteter, tomme tunneler. Vi taler om tekniske detaljer i forbindelse med det såkaldte syriske kemiske program, siger ambassadør Bashar Ja'afari.
- Mit land og min regering er fuldstændig engagerede og fast besluttede på at fortsætte samarbejdet. Der er ingen kemiske våbenprogrammer i Syrien længere, fastslår han.
