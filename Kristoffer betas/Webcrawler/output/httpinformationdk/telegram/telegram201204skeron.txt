Det sker onsdag i terrorsagen mod Breivik



 Anders Behring Breivik har klokken 9 taget plads i Oslo Byret.
Retten er sat til onsdagens retsmøde - den tredje dag i straffesagen mod den terror- og drabstiltalte Breivik. Den 33-årige nordmand er atter iklædt jakke, skjorte og slips.
* Onsdag fortsætter afhøringen af Breivik om hans liv og levned fra gymnasietiden til det punkt, hvor han begyndte at arbejde med sine terrorplaner.
* Det er statsadvokat Inga Bejer Engh - en af de to anklagere i sagen - der stiller spørgsmål til Breivik, som har taget plads på anklagebænken.
* Anklagemyndigheden har delt afhøringen op i tre dele: Perioden frem til 2006, den konkrete planlægning af terrorhandlingerne, og begivenhederne under selve terrorhandlingerne den 22. juli.
* Anklager Engh har på forhånd varslet, at anklagemyndigheden vil bruge mest tid på den første del.
* Både anklagemyndigheden, Breiviks forsvarere samt bistandsadvokaterne for de dræbtes pårørende og de sårede kan stille spørgsmål til Breivik under hver del.
* Der er afsat fem retsdage til Breiviks forklaring og udspørgningen af ham.
* Hvis tidsplanen holder, tager hele straffesagen ti uger, og der ventes dom senest 20. juli.
