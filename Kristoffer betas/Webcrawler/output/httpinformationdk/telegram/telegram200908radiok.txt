Radiokanal i hurtigt udbud



 Et hurtigt udbud kan nu hjælpe den nødlidende Radio 100 FM. Partierne bag medieforliget har lavet en aftale, der betyder, at den femte og sjette FM-kanal bliver sendt i et hurtigt udbud.
 Dermed kan Radio 100 FM hurtigere få klarhed over, om den stadig kan sende på frekvensen efter 2011, hvor den nuværende aftale udløber. Og den trængte radiostation håber, at det kan være med til at få investorerne til igen at åbne for pengekassen, hvis de ved, at radioen kan sende på kanalen mange år frem i tiden.
 - Det her er en rigtigt god nyhed, fordi jeg nu har noget konkret at gå videre til potentielle investorer med. Det har været vigtigt for mig at få noget ned på papir, og det har jeg nu, siger adm. direktør for Radio 100 FM Jim Receveur i en udtalelse. 
 Han roser politikerne for at have handlet meget hurtigt i sagen.
 - Radio 100 FM og hele den kommercielle radiobranche har holdt vejret i forhold til beslutningen, og det vil helt klart hjælpe både de lokale og nationale spillere i markedet, mener Jim Receveur.
 Aftalen, der nu bliver sendt i udbud, løber over otte år, men altså først med virkning fra 2011, når den nuværende aftale udløber.
