Venstre savner visioner i Thornings tale
Helle Thorning-Schmidt lover smalhans i strid med sine mange valgløfter mener Venstres Kristian Jensen


 Det skorter på visioner i Helle Thorning-Schmidts (S) første nytårstale som socialdemokratisk statsminister. Hun tier om, hvad hun vil med magten, men lover danskerne økonomisk smalhans i lodret modstrid med sine valgløfter.
 Sådan siger Venstres gruppeformand, Kristian Jensen.
 - Det lyder som noget helt andet, end hvad hun sagde under valgkampen. Hun protesterede mod Venstres linje om, at vi var nødt til at passe på pengene. Dengang sagde Helle Thorning-Schmidt, at man kan ikke spare sig ud af krisen, påpeger han.
Det er sød musik i liberale ører, når hun vil reformere førtidspension, kontanthjælp samt skat. Men det strider mod hendes valgløfter, siger Kristian Jensen.
- Nu får vi så at vide, at det står på nedskæring, besparelse og smalhans de kommende år. Det er endnu et sted, hvor Helle Thorning-Schmidt løber fra dét, hun sagde i valgkampen, siger han og fortsætter:
- Det er glædeligt, at hun lægger op til en skattereform og reform af førtidspension og fleksjob. Det arbejdede den tidligere VK-regering med. Dengang kunne vi desværre ikke få Socialdemokraterne med. Nu håber vi, at de er klar til en større reform, siger han.
Han vil ikke love, at Venstre støtter en skattereform, selv om SF's skatteminister, Thor Möger Pedersen, vil optø VK-regeringens nedfrosne topskattelettelser.
- Vi vil ikke være med til at gøre det dyrere at være dansker. Og vi vil ikke gøre det dyrere at drive virksomhed og have arbejdspladser i Danmark. Men kan man lave en skattereform, som gør det mere attraktivt at arbejde, vil vi gerne være med, siger han.
 Kristian Jensen er skuffet over hendes "visionsløse" tale.
- Danskerne har ventet på at få en forklaring på hendes løftebrud, siden regeringen trådte til. Men det er der ikke noget af, siger han.
