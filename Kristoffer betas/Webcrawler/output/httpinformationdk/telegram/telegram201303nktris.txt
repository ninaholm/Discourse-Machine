NKT risikerer milliardsmæk i kartelsag
NKT Cables er anklaget for at have deltaget i kabel-kartel med 12 andre kabelproducenter verden over.


 Presset på den danske kabelproducenter NKT stiger i sagen om ulovlig kartelvirksomhed anlagt af EU-Kommissionen. NKT Cables er anklaget for at have deltaget i kartellet på lige fod med 12 andre kabelproducenter, skriver dagbladet Børsen.
To andre kabelproducenter i henholdsvis Italien og Frankrig har hensat omkring 1,5 milliarder kroner til bøder og sagsomkostninger, mens NKT undlader at hensætte noget beløb.
Administrerende direktør for NKT, Thomas Hofman-Bang, forklarer, at situationen er håndteret retmæssigt.
- Vi har ikke gjort noget forkert, der giver anledning til at afsætte et beløb. Dermed er risikoen håndteret retmæssigt, som du kan se af noten, siger Thomas Hofman-Bang til Børsen.
Dermed henviser direktøren til det netop afsluttede 2012-regnskab.
Ifølge Børsen risikerer NKT en bøde på op til 10 procent af omsætningen på godt 15 milliarder kroner, hvis selskabet bliver fundet skyldig i kartelvirksomhed.
I 2009 ransagede EU-Kommissionen en række europæiske producenter af søkabler og højspændingskabler og fandt så meget belastende materiale, at 12 selskaber, herunder NKT Cables og NKT Holding, i juli 2011 modtog en klagepunktsmeddelelse.
Kabelproducenterne er i EU-Kommissionens kikkert for at have drevet ulovlig kartelvirksomhed i perioden fra 1998 til 2008.
