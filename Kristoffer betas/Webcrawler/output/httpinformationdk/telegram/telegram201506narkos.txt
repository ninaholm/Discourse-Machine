Narkosmuglere i Mexico byggede surfbræt om til miniubåd
Myndighederne i Tijuana fandt 22 plastikbeholdere med ni kilo syntetisk narkotika i ombygget surfbræt.


 Narkotikasmuglere byggede et surfbræt om til en fjernkontrolleret miniubåd i et forsøg på at smugle narko til USA fra en nordvestlig mexicansk grænseby, oplyser politiet i Tijuana.
Smuglerne havde placeret narkotika for 100.000 dollar (omkring 658.000 kroner) i et "underligt" tre meter langt bræt af fiberglas, som blev fundet af en tilfældigt forbipasserende på en strand i grænsebyen Tijuana.
Da politifolk undersøgte brættet nærmere fandt de ud af, at det havde en dobbeltbund og en batteridrevet motor med en lille skrue. Inde i brættet fandt myndighederne 22 plastikbeholdere med ni kilo syntetisk narkotika.
Myndighederne mener, at det lille fartøj kom på afveje og ved en fejltagelse skyllede op på stranden i Tijuana, efter at der var sivet vand i dets motor.
De mexicanske narkotikakarteller finder hele tiden på nye smuglermetoder, og der har i de seneste år været adskillige opsigtvækkende historier om blandt andet droneflyvninger med narkotika, store tunneler under den amerikansk-mexicansk grænse og brug af gammeldags katapulter.
Tidligere i denne måned opdagede Ecuadors politi flere ton kokain, der forklædt som fiskemel sejles til Mexico. I alt har politiet i Ecuador beslaglagt 41 ton kokain i år, oplyser landets indenrigsministerium ifølge dpa.
Mexico har gennem en længere årrække døjet med magtfulde narkokarteller, som har kæmpet om magten over den indbringende handel med ulovlige stoffer til USA.
Præsident Enrique Peña Nieto, der ved sin indsættelse i december 2012 lovede at sætte en stopper for en banderelateret voldsbølge, bliver beskyldt for at gøre for lidt for at nedkæmpe de magtfulde narkokarteller.
Siden 2007 anslås det, at banderelateret vold har kostet flere end 100.000 mennesker livet i Mexico.
