Israelsk regeringskilde bekræfter angreb i Syrien
Israelske fly angreb angiveligt transport af missiler på vej til Hizbollah i Libanon.


 En israelsk embedsmand bekræfter, at israelske krigsfly angreb en transport af missiler i Syrien, da de angiveligt var ved at blive transporteret til partisaner i Hizbollah i nabolandet Libanon.
Luftangrebet skete fredag, efter at det var blevet godkendt ved et hemmeligt møde i premierminister Benjamin Netanyahus sikkerhedsråd sent torsdag, siger embedsmanden.
De israelske fly var så vidt vides ikke inde i syrisk luftrum, men udenfor, da de affyrede deres missiler
 Den militante Hizbollah-bevægelse i Libanon er i tæt alliance med det syriske regime. Bevægelsen har i mange år fået støtte fra både Iran og Syrien, hvilket har været afgørende for dens stærke magtposition i landet.
I januar bombede israelerne en lastbil-konvoj i Syrien, som ifølge både diplomatiske kilder og kilder blandt syriske oprørere var lastet med våben, som var på vej til netop Hizbollah.
De første israelske fly fløj ind over den sydlige by Sidon klokken 18.10 dansk tid, mens to fly fulgte tre timer senere over Jounieh, der ligger nord for Beirut.
Der var flere amerikanske medierapporter om, at luftangrebet måske var rettet mod kemiske våben i Syrien.
Hizbollah udkæmpede i 2006 en 34 dage lang krig mod Israel.
Syriske regeringskilder siger, at de ikke har informationer om et bombeangreb.
Israel er stadig teknisk set i krig med nabolandet Syrien.
