Stormen tager til: Politiet fraråder at gå ud
Flere steder i landet fraråder politiet nu al unødvendig udgang.


 Den kraftige storm tog for alvor fat i Danmark torsdag ved middagstid, og seks politikredse fraråder nu al unødvendig udgang.
- Al unødig udkørsel og ophold udendørs frarådes på grund af væltede træer, løse tagsten og nedfaldende el-ledninger, skriver Sydøstjyllands Politi på Twitter.
Også Syd- og Sønderjyllands Politi, Midt- og Vestjyllands Politi, Østjyllands Politi, Fyns Politi og Bornholms Politi fraråder al unødig kørsel og ophold udenfor.
- Det indskærpes på det kraftigste, at al unødig udkørsel og ophold udendørs frarådes i hele politikredsen, skriver Sydøstjyllands Politi.
Midt- og Vestjyllands Politi har indkaldt ekstra mandskab til at tage sig af de mange opkald til 112 og 114.
- Himmel og jord står i et. Vi bliver kimet ned på 112. Tagsten blæser ned, hele tage er ved at blæse af og træer vælter overalt, siger vagtchef Kjeld Nedergaard til Ritzau.
Tagsten er også blæst af bygninger flere steder, oplyste politiet i Syd- og Sønderjylland kort før klokken 13.
Sydsjællands Politi har meldt om et væltet træ på landevejen mellem Næstved og Rønnede. Politiet er i gang med oprydningsarbejdet.
Hos Sydjyllands Politi advarer man om ekstremt glatte veje, da køretøjer ikke kan komme ud og salte vejene.
Også på Sjælland melder politiet om fare ved at gå ud.
- Melding om løse tagsten i Slotsgade i Slagelse. Pas på hovedet, skriver Sydsjællands og Lolland-Falsters Politi på Twitter.
Med en strøm af advarsler via Twitter har politiet flere steder i landet bedt borgerne om at være opmærksom på trampoliner og andre ting, som vinden kan flytte rundt på.
På flere politistationer har man forberedt sig på flere opkald end normalt fra borgerne.
Flere steder i landet samarbejder politiet og Vejdirektoratet, når det gælder spørgsmål om lukning af broer og andre veje.
- Jeg synes, folk kører pænere i dag end normalt, fortæller talsmanden hos Midt- og Vestjyllands Politi, Kurt Stenfeldt.
Ordensmagten opfordrer i øvrigt folk til at tænke sig om, inden de taster 112.
Hertil kan man kun melde om akutte og farlige hændelser, lyder det.
