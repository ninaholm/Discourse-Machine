Retligt råd afviser at udlevere al-Khawaja
Bahrains retlige råd afviser at løslade den danske livstidsfange Abdulhadi al-Khawaja, skriver nyhedsbureau.


 Den danske statsborger Abdulhadi al-Khawaja, der afsoner en livstidsdom for at kræve demokrati i Bahrain, vil ikke blive løsladt og overført til Danmark.
Det fastslår det højtstående retlige råd i Golfstaten, som har behandlet en anmodning fra Danmark, ifølge det bahrainske nyhedsbureau, BNA.
Dermed er anmodningen om at få al-Khawaja udleveret efter alt at dømme fejet af bordet.
Ifølge det lokale nyhedsbureau er den sultestrejkende al-Khawaja - der er tæt på at lide sultedøden - ikke omfattet den bahrainske retsplejelovs bestemmelser om udlevering.
Det har ikke været muligt at få oplysningen bekræftet af det danske Udenrigsministerium, men i løbet af eftermiddagen har såvel en af al-Khawajas døtre som en af familiens advokater også skrevet på Twitter, at den danske anmodning er blevet afvist.
- Det her beviser, at Bahrain ikke er villig til reformer og forandring, siger Maryam al-Khawaja til Ritzau.
- På trods af løfter om at forbedre forholdene i landet, så gør styret helt åbenlyst ingenting, siger hun.
Hun vil nu tage kontakt med den øvrige familie.
En af al-Khawajas advokater, Faten Haddad, skriver på Twitter, at Bahrain har afvist det danske ønske om at få den sultestrejkende dansker løsladt fra den livstidsdom, han sidste år fik for at kræve demokrati i Bahrain.
Der er ifølge advokaten stadig mulighed for, at Bahrains konge - der er blevet dekoreret med Storkorset af dronning Margrethe - kan benåde Abdulhadi al-Khawaja, men det er endnu aldrig sket for fanger, der har sultestrejket, fastslår hun over for Ritzau.
Udenrigsminister Villy Søvndal har de seneste dage sagt, at der var lagt et massivt diplomatisk pres på Bahrain for at få den danske demokratiforkæmper løsladt.
