USA gransker præsident Karzais bror
Avis: Præsident Karzais bror er genstand for amerikansk korruptionsundersøgelse.


 Føderale anklagere i New York har indledt en korruptionsundersøgelse mod en bror til Afghanistans præsident, Hamid Karzai, oplyser avisen Wall Street Journal med henvisning til unavngivne amerikanske embedsmænd.
Sådan en undersøgelse kan blive en ny kilde til gnidninger mellem USA og Afghanistan.
Den pågældende bror, Mahmoud Karzai, er amerikansk statsborger. Anklagerens kontor i New Yorks Southern District er ved at afgøre, om der foreligger tilstrækkeligt med beviser til at anklage Karzai for skatteunddragelse og organiseret kriminalitet, oplyser Wall Street Journal.
Mahmoud Karzai afviser over for avisen, at han har overtrådt loven.
- De finder ikke noget. Jeg er bare en forretningsmand, siger han.
Karzai-regeringen og dens nærmeste medarbejdere er ikke fremmed for anklager om korruption. Mohammed Zia Salehi, der er rådgiver for præsident Karzai, er under anklage for at have modtaget bestikkelse. Vestlige medier har desuden sat præsident Karzais halvbror Ahmed Wali Karzai i forbindelse med narkotikasmugling.
