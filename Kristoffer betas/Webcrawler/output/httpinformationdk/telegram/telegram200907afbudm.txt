Afbud fra ministre ærgrer Outgames



 Fire invitationer har arrangørerne af World Outgames sendt til regeringen, og fire afslag er kommet retur. 
 Justitsminister Brian Mikkelsen (K), kulturminister Carina Christensen (K), udenrigsminister Per Stig Møller (K) og statsminister Lars Løkke Rasmussen (V) har alle takket nej til at møde op til den største begivenhed nogen sinde i København for homo-, bi- og transseksuelle. 
 Begrundelse: Ministrene er på ferie.
 Deres fravær ærgrer Outgames' administrerende direktør, Uffe Elbæk. 
 - Vi er kede af, at regeringen og det officielle Danmark ikke er repræsenteret. Lars Løkke Rasmussen har skrevet en god hilsen, men det er det. Vi kan ikke forstå prioriteringerne, siger Uffe Elbæk.
 Lørdag aften bliver World Outgames skudt i gang ved en åbningsceremoni på Rådhuspladsen, hvor forventningen er et tilskuerantal på 25.000. I løbet af næste uge er der både fester, foredrag og sportskonkurrencer fordelt rundt i hele København. Selv om de næste otte dages svans og dans bliver uden politiske repræsentanter, ser Uffe Elbæk frem til en forrygende uge. 
 - Det bliver rigtig dejligt. Der er så mange ting og steder, man kan gå på opdagelse i, siger han.
 Overalt i København har World Outgames allerede sat sit præg med scener og banner fordelt rundt omkring i hovedstaden. De mange forskellige danske dialekter og fremmedsprog afslører, at begivenheden tiltrækker folk fra hele Danmark og hele verden. 
 World Outgames er både et sportsarrangement og en kulturel begivenhed samtidig med, at der bliver sat fokus på menneskerettigheder.   
