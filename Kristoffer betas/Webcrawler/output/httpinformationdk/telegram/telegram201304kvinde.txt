Kvinder efterlyser hjælp til amning
Fødende kvinder er generelt tilfredse med fødslen. Næsten hver tredje efterlyser dog mere støtte til amning.


 Mere end ni ud af ti kvinder har en positiv oplevelse af deres fødsel. Men det halter fortsat, når det gælder blandt andet instruktion i amning, fødeselsforberedelse og opfølgende kontakt med sygehuse for de mange, der sendes tidligt hjem fra fødeafdelingen.
Det viser den første store landsdækkende undersøgelse af kvinders erfaringer med graviditet, fødsel og barsel.
Undersøgelsen fra Danske Regioner omfatter alle kvinder, der fødte et levende barn på et offentligt sygehus fra august til oktober 2012.
40 procent har ikke haft en samtale med personalet om fødslens forløb. Næsten lige så mange er ikke blevet kontaktet af sygehuset efter udskrivelsen, hvis de blev udskrevet inden 24 timer.
Hver tredje af de fødende er i tvivl om amning og ernæring af barnet efter udskrivelsen. Næsten lige så mange oplever fejl under graviditeten. Knap en ud af fire mener ikke, at sygehusets tilbud om fødselsforberedelse er godt nok.
- Selvom der er mange ting, som vi er gode til, så er der ting, som vi klart skal gøre bedre, siger formanden for Danske Regioners Sundhedsudvalg, Ulla Astman (S) fra Region Nordjylland.
Hun mener dog, at kritikken af, at alt for mange kvinder sendes alt for tidligt hjem, ikke afspejles i undersøgelsen.
- Der har været en skræmmekampagne, som dementeres af undersøgelsen. Selvom hver femte ikke mener, at perioden fra fødsel til hjemsendelse er passende, så dækker det også over, at halvdelen af dem gerne ville have været hjem, før de blev udskrevet, siger hun.
Formanden for Jordemoderforeningen, Lillian Bondo, mener, at svarene tegner et samlet billede, som Danmark internationalt kan være meget tilfreds med.
- Men når det gælder blandt andet amning, som er central for barnets sundhed, må regionerne i deres aftaler med regeringen sikre de nødvendige ressourcer. Og efterfølgende skal man hjælpe kvinderne godt i gang under trygge rammer enten på sygehuset eller i hjemmet, siger hun.
