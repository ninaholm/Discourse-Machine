Sverige tillader jagt på 20 ulve
I alt 20 ulve må dræbes under vinterens omstridte ulvejagt i Sverige, hvor bestanden skal holdes på 210 dyr.


 De svenske myndigheder fastslog fredag, at der under vinterens ulvejagter må skydes i alt 20 ulve fra midten af januar til midten af februar.
- Vi har lagt os på det laveste niveau, som forskerne har anbefalet. De vurderer, at med en tilvækst på 13 procent i ulvestammen i Sverige kan der skydes i alt 20 dyr, siger Susanna Löfgren fra den statslige styrelse Naturvårdsverket.
Indtil nu har omkring  3000 jægere meldt sig til ulvejagten, siger Löfgren og tilføjer, at mange af de tilmeldte sidste år ikke deltog. Sidste vinter blev der dræbt en ulv mere end de 27 tilladte. Ulvejagten, der var den første siden 1964, havde over 12.000 tilmeldte jægere.
Det svenske parlament vedtog sidste år, at ulvebestanden skal begrænses til 210 dyr i 20 kobler og med 20 nye hvalpe årligt.
 Miljøforkæmpere og dyreværnsforeninger siger, at bestemmelserne for ulvejagt er grusomme og dårligt koordinerede.
Verdensnaturfonden WWF siger, at fredagens beslutning mangler videnskabeligt grundlag, og at dyr, der er genetisk værdifulde, nu risikerer at blive skudt. 
