Svag al-Khawaja kom til retten i rullestol
En afkræftet Abdulhadi al-Khawaja er mødt frem i retten i Bahrain kørende i en rullestol.


 Der var til det sidste usikkerhed om, om Abdulhadi al-Khawaja tirsdag ville møde op i retten til den nye civile retssag i Bahrain, der skal tage stilling til hans omstridte livstidsdom fra sidste år.
Men den dansk-bahrainske aktivist, der har sultestrejket i mere end tre måneder, er mødt frem i rullestol, skriver AFP.
Abdulhadi al-Khawajas omstridte livstidsdom i Bahrain skal gå om i dag, og hans advokater havde på forhånd tilkendegivet, at han næppe ville dukke op i retssalen, fordi han var for svækket.
Al-Khawaja er shiamuslimsk som størstedelen af landets befolkning og er stærkt kritisk over, at den sunnimuslimske kongefamilie sidder tungt på magten.
Han blev anholdt sidste år for at opfordre til et systemskifte og siden idømt livsvarigt fængsel. Han har i øjeblikket sultestrejket i mere end 100 dage, men hævder at være blevet tvangsfodret undervejs.
Den danske udenrigsminister Villy Søvndal (SF) har hidtil forgæves presset på for at få udleveret dansk-bahraineren, og det samme har både EU, FN og USA.
