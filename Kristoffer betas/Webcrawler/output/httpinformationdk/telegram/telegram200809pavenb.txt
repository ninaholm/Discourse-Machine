Paven beder for flyselskab



 Pave Benedikt XVI beder for det italienske flyselskab Alitalia, som har erklæret sig ude af stand til at fortsætte driften og bedt staten tage over. Det fortalte han i dag den ansvarlige for det seneste mislykkede forsøg på at redde Alitalia, konkurskommissær Augusto Fantozzi.
 Fantozzi mødte paven i lufthavnen i Rom og bad ham om at bede en "særlig bøn" for det italienske flyselskab, som allerede har trodset to redningsforsøg og nu risikerer at blive afviklet. Pave Benedikt svarede imidlertid:
 - Jeg har bedt for jer i nogen tid.
 De to mænd mødtes umiddelbart inden paven tog plads i et Alitalia-fly med kurs mod Frankrig, hvor han vil gennemføre en pilgrimsrejse til den hellige by Lourdes.
 Paven foretrækker altid at flyve med Alitalia-fly, når han rejser rundt i verden. 
 Premierminister Silvio Berlusconi har i et forsøg på at opfylde sine valgløfter opfordret det italienske forretningsliv til at redde flyselskabet, som ikke har haft overskud siden 1999.
