EU: Gasstrid går ud over troværdigheden



 EU's 27 medlemslande skærper kritikken over for Rusland og Ukraine i kølvandet på gasmanglen som følge af den russisk-ukrainske gaskonflikt.
 Samtidig er EU-landenes energiministre hasteindkaldt til et møde i Bruxelles på mandag, hvor de skal diskutere situationen på energimarkedet.
 "Begge sider har indtil nu udvist utilstrækkelig vilje til at løse problemet, hvilket skader deres troværdighed," hedder det blandt andet i en fælles EU-erklæring efter et møde i Prag.
 I erklæringen understreges det også endnu engang, at det er uacceptabelt for EU, at unionens borgere og virksomheder lider under gasmangel på grund af gasstriden. 
 EU opfordrer derfor parterne til at acceptere uafhængige observatører, som skal overvåge gastilstrømningen gennem Ukraine samt en øjeblikkelig genoptagelse af gasleverancerne til Europa.
 Dog er der også optimisme at spore. EU forventer således, at "de nuværende forhandlinger vil føre til en hurtig løsning".  
