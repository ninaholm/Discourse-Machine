Japansk skælv et af historiens kraftigste
Ifølge amerikansk opgørelse er jordskælvet i Japan det femte kraftigste siden år 1900.


 Det jordskælv, som netop har ramt Japan, er med sine 8,9 på richterskalaen det femte kraftigste siden år 1900. Det viser en opgørelse fra det Nationale Amerikanske Jordskælvs-informationscenter.
- Vi er oppe i den klasse af jordskælv, som er blandt de højeste, man nogensinde har målt. Selvom der findes større skælv, så er det helt i toppen. Der går årtier mellem så store jordskælv, siger Peter Voss,
ved GEUS.
Mellem 1906 og 2005 har der kun været 13 jordskælv i størrelsesordenen 8,5 til 9,5 på richterskalaen.
Det kraftigste jordskælv til dato blev målt i Chile den 22. maj 1960, hvor man nåede helt op på 9,5 på richterskalaen. I den forbindelse omkom omkring 5000 mennesker.
I nyere tid er jordskælvet ved Sumatra i 2004 det værste. Her blev målt 9,1 og flere end 220.000 mennesker mistede livet.
Et jordskælv på 8,0 til 8,9 på richterskalaen siges at give voldsomme skader - og selv jordskælvssikrede konstruktioner tager betydelig skade. Hvis skælvet derimod sniger sig op på 9,0, sker der meget voldsomme og altødelæggende rystelser.
Men richterskalaen fortæller ikke altid præcist, hvordan effekterne af et jordskælv er, understreger Peter Voss. Meget afhænger nemlig af, hvor jordskælvet rammer.
- Vi har for eksempel set jordskælv, som lå lavt på richterskalaen - men alligevel forårsagede store ødelæggelser. Men når vi når så højt op som i Japan, så er der helt sikkert rigtig store ødelæggelser, siger han.
I Danmark har vi også oplevet jordskælv i de senere år. Disse er dog meget små i forhold til, hvad japanerne netop har oplevet. Skælvene i Danmark i december 2008 og februar 2010 målte mellem 4,6 og 4,7 på richterskalaen.
