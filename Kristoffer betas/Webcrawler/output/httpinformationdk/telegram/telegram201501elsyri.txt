EL om Syrien-krigere: Kald dem hellere islamiske fascister
Det er retorisk morgengymnastik, at justitsministeren kalder danske IS-krigere for landsforrædere, mener EL.


 Justitsminister Mette Frederiksens (S) melding om, at Syrien-krigere fra Danmark begår landsforræderi, møder skuldertræk fra Enhedslisten.
Det ændrer nemlig intet i den virkelige verden, lyder det fra Enhedslistens retsordfører, Pernille Skipper.
- Der er jo ikke noget juridisk forandret i, at justitsministeren har en moralsk holdning om, at man begår landsforræderi, siger hun.
- Og hvis jeg personligt skulle vælge et ord at sætte på, så synes jeg måske, at "landsforræder" er et lidt mildt ord for de mennesker, der kæmper sammen med Islamisk Stat, der jo begår mord og voldtægter og etnisk udrensning, siger hun.
I stedet for "landsforræder", mener Pernille Skipper, at ord som "islamistisk fascist" og "monster" er mere passende for dem, der drager til Syrien for at kæmpe for indførelsen af det islamistiske kalifat.
- Jeg er hverken vred eller såret over, at Mette Frederiksen har den holdning. Men både hun og os andre må jo afvente, hvad Straffelovrådet finder frem til omkring, hvad landsforræderi overhovedet kan anvendes til ved domstolene, siger hun.
Det er ikke første gang, at diskussionen om landsforræderi dukker op på Christiansborg.
Det skete senest, da Folketinget i efteråret skulle beslutte sig for at sende kampfly til Kuwait for at bekæmpe Islamisk Stats fremmarch i Irak.
Her strittede den borgerlige opposition imod med begrundelsen om, at muligheden for at straffe IS-krigere for landsforræderi skulle afdækkes.
Regeringen afviste dengang at gå ind i diskussionen om landsforræderi, men nu har justitsministeren altså samlet handsken op.
