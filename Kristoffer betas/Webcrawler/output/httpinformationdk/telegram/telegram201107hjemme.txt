Hjemmehjælpere slipper for håndskannere
Flere kommuner vil gøre op med stopurstyranniet i ældreplejen og dropper håndskannerne, skriver Avisen.dk.


 I København og Morsø slukker kommunen nu for hjemmehjælpernes håndskannere. Det sker blandt andet for at give mere frihed til de ansatte i ældreplejen, skriver Avisen.dk.
Københavns Kommune starter til august et forsøg, hvor en gruppe hjemmehjælpere vil få udleveret et stykke papir med adresser og information om borgerne i stedet for håndskanneren.
Opgaverne er de samme som i dag, men det bliver ikke lagt fast, at de skal bruge et bestemt minuttal på hver type opgave. Som en del af forsøget får halvdelen af hjemmehjælperne også mulighed for at skrue op og ned for besøgenes længde.
Hjemmehjælpernes fagforening, FOA, har i årevis efterspurgt mindre registrering for de ansatte i ældreplejen.
- Jeg hilser alle forsøg på nytænkning velkommen, siger sektorformand Karen Stæhr til Avisen.dk.
I Morsø Kommune har hjemmehjælperne kørt vejene tyndt uden håndholdte computere det sidste halve år. Den lille kommune med 21.000 indbyggere blev i første omgang tvunget til det, fordi der ikke var råd til at opgradere det tekniske udstyr.
- Men ændringen har også givet mere kvalitet i ældreplejen, fortæller Rikke Würtz, der er social- og sundhedschef i den nordjyske kommune.
Ønsket om at afskaffe håndskannerne er et tegn på, at der er en ny ledelsesstil på vej i den offentlige sektor. Det vurderer Eigil Boll Hansen, der er forsker på ældreområdet hos Anvendt Kommunal Forskning (AKF).
- Der er så småt kommet en bevægelse, hvor man tænker, at man nok har lagt for mange bindinger på sosu'ernes arbejdsdag, siger han til Avisen.dk.
