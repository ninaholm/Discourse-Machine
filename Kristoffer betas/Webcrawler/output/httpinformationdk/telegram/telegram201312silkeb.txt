Silkeborg på plads: Landets borgmesterkabaler er gået op
Silkeborg Byråd har holdt konstituerende møde som det sidste af landets 98 byråd. Alle borgmestre er på plads.


 Fredag eftermiddag er landets 98. borgmesterpost faldet endeligt på plads.
Det sidste konstituerende byrådsmøde er blevet holdt i Silkeborg, og det er venstremanden Steen Vindum, der kan tage borgmesterkæden om halsen.
Og dermed står det nu fast med bindende aftaler, hvem der skal være borgmestre i alle landets 98 kommuner de næste fire år.
Med støtte fra samtlige af byrådets partier tager Steen Vindum borgmesterposten fra den socialdemokratiske Hanne Bæk Olsen på udramatisk vis.
Og udramatisk er lige præcis det ord, der beskriver årets kommunalvalg bedst, mener valgforsker fra Danmarks Medie- og Journalisthøjskole, Roger Buch.
- Konstitueringerne gik langt hurtigere denne her gang og blev afgjort hurtigere. De har holdt bedre, da vi har omkring halvt så mange brudte aftaler og rævekager, som vi så rigtig mange af ved det seneste kommunalvalg, siger han til Ritzau.
Inden for de første 48 timer efter kommunalvalget den 19. november havde de fleste kommuner fundet deres borgmester og i blot fire kommuner blev aftalerne brudt inden konstitueringen, så borgmesterkæden skiftede skuldre.
Og det finder Roger Buch usædvanligt.
- Det gik utrolig hurtigt den her gang. Langt de fleste steder fandt hurtigt ud af borgmesterposterne, og endda hurtigere end normalt, siger kommunalforskeren.
Kommunalvalget i år var dog ikke uden drama. Socialdemokraterne sprang fra en aftale på Lolland for at beholde borgmesterposten, og i Nyborg skiftede en socialdemokrat til Venstre, så borgmesterposten gik fra S til Venstre.
 To nye konstitueringsaftaler vippede S-borgmesteren af pinden i Dragør, der først fik en lokalliste og efterfølgende endte med en V-borgmester.
I den konservativt styrede Allerød Kommune var der længe dødt løb mellem K og V, hvor det trak op til lodtrækning. I sidste ende overlod den siddende K-borgmester posten til en partifælle.
Sidste kommunalvalget var efter Roger Buchs vurdering mere farverigt. Her var der om rævekager og dolkestød i omkring ti kommuner, hvor politikere løb fra aftaler og udpegede nye borgmestre.
Venstre er landets største borgmesterparti med 48, Socialdemokraterne har 33, Konservative 13, De Radikale og SF har hver én, mens der er lokallister for bordenden i to kommuner.
