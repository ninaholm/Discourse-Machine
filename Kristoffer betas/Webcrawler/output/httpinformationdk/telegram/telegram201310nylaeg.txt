Ny lægekonflikt lander på forligsmandens bord
Lægesekretærer vil ikke affinde sig med nul kroner i lønstigning. De ender nu i Forligsen med lægerne.


 Lægerne og lægesekretærerne i HK/Privat skal mødes med forligsmanden 5. november.
De er blevet indkaldt til at komme i Forligsinstitutionen, efter at forhandlingerne om en ny overenskomst for lægesekretærerne brød sammen sidst i september.
- Vi møder op for at finde en løsning, lyder det fra faglig sekretær i HK/Privat, Birgitte Schneider.
Det er Praktiserende Lægers Arbejdsgiverorganisation, PLA, der har spillet ud med en nul kroners lønstigning til lægesekretærerne.
Men det vil lægesekretærerne ikke finde sig i, da lønnen normalt følger overenskomsten for lægesekretærer på det offentlige område. Her får de en regulering af lønnen på 2,2 procent over to år.
- Lægesekretærerne skal have mere i lønningsposen - mindst lige så meget som de offentlige lægesekretærer, mener Birgitte Schneider.
- Desuden skal de have ret til mere efteruddannelse, så de bliver endnu dygtigere til deres job. Ellers kan det blive svært at få enderne til at nå sammen, siger HK/Privats faglige sekretær.
I første omgang blev forhandlingerne om lægesekretærernes løn og arbejdsvilkår udskudt på grund af de praktiserende lægers konflikt med Danske Regioner tidligere på året.
Derfor mødtes parterne for første gang lige før sommerferien. Men parterne var for langt fra hinanden - og derfor blev Forligsinstitutionen bedt om at hjælpe til.
Lægesekretærernes fagforening HK/Privat har udsendt strejkevarsel og anmodet om sympatikonfliktvarsel fra øvrige fagforeninger.
Det kan for eksempel være sygeplejersker og bioanalytikere hos de praktiserende læger.
Det er ikke første gang, at lægerne spiller en hovedrolle i en konflikt. I sommer var det lægerne, der følte sig banket på plads af deres arbejdsgivere - regionerne.
