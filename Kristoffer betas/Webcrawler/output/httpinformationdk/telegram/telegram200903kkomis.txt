K: Komisk gymnasieudspil fra opposition



 Socialdemokraterne, SF og De Radikale skaber mere uro om gymnasierne med et forslag, der sigter mod at gøre gymnasieuddannelsen mindre akademisk. Det mener den konservative uddannelsesordfører Charlotte Dyremose.
 - Det er et komisk udspil. Den ene del er en tro kopi af regeringens eget udspil. Den anden del går på tværs af oppositionens egne intentioner. Med det her vil oppositionen overakademisere gymnasiet. Konservative vil foretage de nødvendige justeringer, så gymnasierne kan få fred efter en par turbulente år. 
 Oppositionen siger, at den har lyttet til de kritiske røster, der har været af gymnasiereformen, men Charlotte Dyremose mener, at partier plukker på en uhensigtsmæssig måde i forslag fra en ekspertgruppe.
 - I forhold til de ting, som den professionelle følgegruppe har foreslået, er det ærgerligt, at S-R-SF kun vil være med til halvdelen. Nu sidder vi tilbage med en række gode anbefalinger til et bedre gymnasium, som blot løber ud i sandet. Det er uambitiøst af oppositionen, siger Dyremose.
 De tre oppositionspartier har særligt rettet fokus mod den såkaldte almen studieforberedelse (AT), der er et tværfagligt samarbejde mellem gymnasiefagene, og den afsluttende studieretningsopgave (SRP).
 S, R og SF have ændret AT fra et A- til B-niveau fag. Det betyder, at de danske gymnasieelever for fremtiden vil modtage færre undervisningstimer i blandt andet metode. Samtidig skal der løsnes op på kravene til SRP, så opgaven ikke nødvendigvis skal skrives inden for begge de to studieretningsfag, som eleverne lægger sig fast på efter et halv år i gymnasiet.
