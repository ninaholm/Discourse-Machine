EL kræver en milliard kroner til ældre på finansloven
Enhedslisten kræver omkring 3000 nye medarbejdere i ældreplejen, men finansministeren er skeptisk.


 Når Enhedslisten møder op til finanslovforhandlinger senere på efteråret, sker det med krav om en milliard kroner til landets ældre i en såkaldt ældrepakke, skriver Jyllands-Posten.
Ældrepakken skal sikre mere hjemmehjælp og fire konkrete minimumrettigheder, så plejekrævende ældre får ret til regelmæssige bade, rengøring og gåture.
 - De ældre bliver udsat for en ringere og ringere behandling, siger politisk ordfører Johanne Schmidt-Nielsen (EL) til Jyllands-Posten.
- Det er simpelthen ikke værdigt at behandle de generationer, der har opbygget vores velfærdssamfund, på den måde. Vi vil have vendt udviklingen, siger hun.
Enhedslisten, der er regeringens parlamentariske grundlag, vil bruge en milliard kroner på at realisere rettighederne.
 Pengene skal sikre fem millioner ekstra hjemmehjælpstimer årligt. Det svarer til cirka 3000 nye medarbejdere, vurderer Enhedslisten ifølge Jyllands-Posten.
Enhedslisten har tidligere sagt, at partiet ikke vil slække nævneværdigt på sine krav, når regeringen skal forsøge at indgå en finanslovaftale. Johanne Schmidt-Nielsen understreger dog, at ældrepakken ikke er et ultimativt krav.
Finansminister Bjarne Corydon (S) er skeptisk over for Enhedslistens forslag.
- Vi må drøfte tingene ved forhandlingsbordet, men det lyder ikke umiddelbart realistisk i forhold til de økonomiske rammer, som vi skal respektere i de her år, siger Bjarne Corydon til Jyllands-Posten.
Ud over de mange nye hænder til pensionisterne vil Enhedslisten have mere velfærd, mere lighed og beskæftigelse samt grønne investeringer.
