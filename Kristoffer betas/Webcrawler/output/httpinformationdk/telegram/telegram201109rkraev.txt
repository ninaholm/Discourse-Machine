R kræver flere reformer end efterløn
En rød regering skal fortsætte reformkursen efter dagpenge og efterløn mener De Radikales Morten Østergaard.


 En regering under Helle Thorning-Schmidt skal ikke blot gennemføre efterlønsreformen og halvere dagpengeperioden. Skatten på arbejde skal sænkes - fuldt finansieret - beskæftigelsessystemet forbedres, og flere udlændinge skal søge arbejde i Danmark.
- Udfordringen er fortsat at skabe et solidt økonomisk grundlag for at investere i uddannelse og forskning. Derfor er udfordringen ikke at rulle de reformer som har forbedret samfundsøkonomien, tilbage, men at finde nye reformer, siger han.
- Tiden er ikke til at rulle tilbage. Tiden er til at rulle fremad, tilføjer han.
Det siger De Radikales finansordfører Morten Østergaard, inden han og partileder Margrethe Vestager lørdag indleder "svære og måske langvarige" forhandlinger med Helle Thorning-Schmidt om et program for en S-SF-R-regering.
Chancen er "50-50" for, om de De Radikale går med i en regering, vurderer Margrethe Vestager og Morten Østergaard.
- Det vigtige er at få stærk radikal indflydelse. Det kan være i regering. Det kan også være uden for regering, siger hun til TV2 News.
De Radikale vil investere massivt i uddannelse, så 60 procent af unge tager en videregående uddannelse. Derfor skal der skabes et økonomisk råderum til store investeringer i uddannelse og forskning, påpeger Morten Østergaard.
Han vil ikke kommentere, om Vestager vil være vicestatsminister, da De Radikale ved valget vandt et mandat mere end SF.
- Nu drejer forhandlingerne sig om, hvorvidt vi skal sidde i en regering. Ministerposter er det sidste punkt på dagsordenen. Det er ikke relevant at diskutere, før man ved, om man sidder i en regering, siger han.
Knasterne mellem S-SF og R er økonomi, reformer, skattepolitik, samt uenighed om udlændingepolitik og uddannelse, påpeger Morten Østergaard.
