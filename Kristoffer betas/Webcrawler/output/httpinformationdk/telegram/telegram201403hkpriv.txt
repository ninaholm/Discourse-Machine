HK/Privat siger ja til forligsskitse
HK/Privat anbefaler medlemmerne at stemme ja til mæglingsforslag, som forligsmand fremsætter fredag.


 HK/Privat mener, at medlemmerne bør stemme ja til det mæglingsforslag, som både Dansk Arbejdsgiverforening og LO allerede har nikket ja til.
Det var forligsmand Asbjørn Jensen, der tidligere på ugen præsenterede mæglingsskitsen. Forslaget sendes til afstemning fredag.
- Vi har forhandlet os til enighed på langt hovedparten af vores overenskomster, men kunne ikke blive enige med SAS og Tivoli, som derfor bliver omfattet af forligsmandens skitse, siger formanden for HK/Privat, Simon Tøgern.
- Vi har forhandlet os til rette på 26 overenskomster, herunder 24 landsdækkende, siger han.
I HK/Privat lægger man vægt på, at årets overenskomstforhandlinger har styrket både uddannelse og efteruddannelse, som var et af hovedkravene fra HK/Privat.
- Herunder er uddannelsesløftet til dem, der bliver fyret, meget positivt. Det lever op til vores krav om "tryghed gennem uddannelse", siger Simon Tøgern.
Forligsmanden forklarer, at det har været relativt nemt at nå en mæglingsskitse, fordi industriens treårige overenskomst hurtigt faldt på plads.
Mæglingsforslaget, der kommer til at omfatte godt 35.000 lønmodtagere, som endnu ikke har fået overenskomst, kom rimeligt smertefrit i hus, har forligsmanden tidligere forklaret.
Han ville dog ikke kommentere, om mæglingsforslaget er økonomisk forsvarligt og forbedrer danske virksomheders konkurrenceevne.
