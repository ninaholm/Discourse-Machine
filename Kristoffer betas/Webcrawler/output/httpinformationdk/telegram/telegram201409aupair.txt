Au pair-piger skal have mere fritid og flere lommepenge
Partier forhandler onsdag om et nyt udspil, der skal forbedre vilkår for au pair-personer i Danmark.


 Flere penge på lommen og mere tid væk fra den brummende støvsuger og de legende børn.

Det er, hvad au pair-personer i Danmark kan se frem til, hvis regeringens udspil til au pair-ordningen bliver til virkelighed.
Onsdag bliver de første skridt i forhandlingerne taget. Forligspartierne sætter sig sammen ved forhandlingsbordet med beskæftigelsesminister Mette Frederiksen (S) for bordenden.
Umiddelbart er der ikke lagt op til den store strid i ændringen af au pair-ordningen. Enhedslisten og SF har dog ønsket, at au pair-personer skal have mere i lommepenge af deres værtsfamilie, end der er lagt op til.
Ifølge udspillet skal man som au pair have 4000 kroner om måneden i lommepenge. I dag ligger beløbet på 3250 kroner.
Også Dansk Folkeparti og Venstre ser fornuftige takter i udspillet.
Indtil nu har det været svært at tyde, hvornår man som au pair har fri fra opgaverne i hjemmet.
Det bliver nu tydeligere med de nye ændringer, mener Mette Frederiksen. Blandt andet med et mere detaljeret arbejdsskema, en ekstra halv fridag og helligdagsfri.
- Det er det hele lagt sammen, der skal være med til at tydeliggøre, hvornår man kan forventes at bidrage til det praktiske i familien, og hvornår man har fri, siger Frederiksen.
Udspillet lægger ikke op til mere kontrol af au pair-personer og de au pair-bureauer, der står bag kontakten.
Det er ellers blevet efterspurgt af blandt andet fagforbundet FOA, efter at historier om overarbejde og ekstraopgaver har været fremme i medierne.
- Udspillet lægger op til mere oplysningsarbejde. Familier, der forbryder sig mod reglerne, kan komme i en karensperiode. Vi skal ikke rundt og kontrollere arbejdsskemaer i hver familie, siger Mette Frederiksen.
FOA er overordnet tilfreds med udspillet, men ønsker endnu bedre forhold for gravide au pair-piger.
- Selvom forholdene er forbedret, kan au pair-personer stadig blive opsagt og sendt hjem på grund af graviditet, hvis værtsfamilien vælger det, siger forbundsformand Dennis Kristensen.
