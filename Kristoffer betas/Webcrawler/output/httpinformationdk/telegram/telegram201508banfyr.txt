Ban fyrer FN-chef efter anklager om voldtægt
Ny anklage om overgreb får lederen af FN's fredsbevarende mission i Den Centralafrikanske Republik til at gå.


 FN's generalsekretær, Ban Ki-moon, har fyret lederen af FN's fredsbevarende mission i Den Centralafrikanske Republik (CAR) efter alvorlige anklager mod missionen.
På opfordring fra Ban har missionens chef, den senegalesiske diplomat Babacar Gaye, derfor indleveret sin afskedsbegæring, oplyser generalsekretæren selv til journalister i New York onsdag.
Det sker dagen efter, at Amnesty International rettede nye anklager mod fredsbevarende soldater i FN-styrken i landet (Minusca).
Menneskerettighedsorganisationen har interviewet en række vidner og mener at kunne dokumentere grove overgreb.
- De beviser, vi har, peger kraftigt på, at en FN-soldat har voldtaget en ung pige, og at fredsbevarende tropper vilkårligt har dræbt to civile, sagde Joanne Mariner, senior kriserådgiver i Amnesty International, tirsdag.
Organisationen opfordrede til, at der straks igangsættes en uafhængig undersøgelse, og at de implicerede øjeblikkeligt bliver suspenderet, mens undersøgelsen er i gang.
Beskyldningerne er ikke de første mod FN-soldater i CAR.
I april i år afslørede en lækket FN-rapport, at franske FN-soldater angiveligt var impliceret i en sag om misbrug af børn i det centralafrikanske land i 2013 og 2014.
Ifølge Amnesty fandt det nye overgreb mod en 12-årig pige sted 2. august, da Minusca udførte en operation i hovedstaden Bangui.
Ud over voldtægten af den 12-årige pige beskyldes Minusca-soldater også for at have slået en dreng og hans far ihjel den 3. august.
