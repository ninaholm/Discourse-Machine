Plejehjem: For mange ældre går med ble
Alt for mange ældre på plejehjem går med ble, selv om det ikke er nødvendigt, viser undersøgelse.


 De fleste ældre på plejehjem og plejecentre i Danmark går med ble, selv om en del af dem godt kunne undgå det.
Det viser en undersøgelse fra Politiken Research, der omfatter svar fra 381 plejehjemsledere.
På hvert andet plejehjem er mellem 60 og 100 procent af beboerne blebrugere.
Og plejehjemslederne giver samtidig udtryk for, at det er gået for vidt, skriver Politiken søndag: Ni ud af ti er enige i, at de ældre i mindre grad bør gå med ble og i stedet komme på toilettet.
- Det kan være nedværdigende for beboerne at gå med ble, men de protesterer ikke. Også selv om det kan være varmt og ubehageligt at have på, siger plejehjemsleder Birthe Mortensen, Engholm i Allerød.
 Hun mener, at bleforbruget ikke alene skyldes, at de ældre er ude af stand til at styre tarm eller blære. Årsagen er også fortravlet personale, der ikke altid har tid til at hjælpe med toiletbesøg.
Stort set alle i undersøgelsen siger, at de ældres inkontinensproblemer gør bleen til et uundværligt sikkerhedsnet for mange. Men flere peger også på, at det er muligt at træne flere til at gå på toilettet eller behandle deres inkontinens.
En plejehjemsleder skriver: Det spiller ind, at det er mere tidskrævende at arbejde forebyggende end at bruge en ble.
En anden peger på "manglende kompetencer og fokus på, hvad der skal til for, at en ældre ikke skal være blebærer".
Tidligere udenlandske undersøgelser har vist, at ældres brug af ble stiger meget hurtigt, efter at de er flyttet på plejehjem.
Socialminister Karen Hækkerup (S) finder unødig brug af bleer krænkende.
- Det handler om faglighed og ressourcer. Men de ældre skal saftsuseme ikke lægges i ble, før det er nødvendigt, siger Karen Hækkerup til Politiken.
