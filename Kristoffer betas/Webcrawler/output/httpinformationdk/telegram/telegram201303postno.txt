PostNord får ny bestyrelsesformand
Erhvervsmanden Jens Moberg bliver den nye bestyrelsesformand for PostNord, efter Fritz Schur har trukket sig.


 Det svensk-danske postselskab PostNord AB får ny formand for bestyrelsen, oplyser Transportministeriet.
Og det bliver den tidligere Microsoft-direktør, Jens Moberg, som kan bryste sig af titlen som den nye bestyrelsesformand. Han glæder sig til at tiltræde posten.
- PostNord spiller en vigtig rolle i samfundet, og jeg ser frem til at være med til at udvikle selskabet i en periode med store forandringer, siger Jens Moberg i en pressemeddelelse og tilføjer:
- Jeg er stolt over at have fået muligheden for at bidrage i denne proces og ser frem til at rulle ærmerne op og komme i gang med arbejdet, således at posten fortsat kan være et attraktivt selskab for sine kunder, medarbejdere og samarbejdspartnere.
Jens Moberg erstatter den nuværende bestyrelsesformand, Fritz Schur, som efter mange år har valgt at trække sig på den kommende generalforsamling den 18. april i Stockholm.
Transportminister Henrik Dam Kristensen (S) er glad for, at Jens Moberg har påtaget sig opgaven.
- Med Jens Moberg som formand får vi en bestyrelsesformand, som efter min mening vil kunne samle bestyrelsen og direktionen om et fælles mål for PostNords udvikling, siger Henrik Dam Kristensen i en pressemeddelelse.
