V og K vil stemme hurtigst muligt om retsforbeholdet
- Danskerne skal snarest til afstemning om retsforbehold, så vi kan deltage i Europol-samarbejdet, lyder det.


 Retsforbeholdet skal hurtigst muligt udskiftes med en tilvalgsmodel, så Danmark kan deltage i politisamarbejdet Europol.
Sådan lyder budskabet fra Venstre og Konservative på vej ind til et møde i Statsministeriet med de øvrige såkaldte ja-partier, Socialdemokraterne, Radikale og SF, om en afskaffelse af forbeholdet, der i dag holder os uden for store dele af EU's fælles retspolitik.
- Vi ser gerne en folkeafstemning hurtigst muligt. Regeringen har udtømt sit program, og hvis vi skal vente helt til september med et folketingsvalg, kan vi ligeså godt stemme om retsforbeholdet i foråret, siger Venstres formand, Lars Løkke Rasmussen.
Ifølge TV2 bliver afstemningen senest holdt ved udgangen af marts 2016.
Det skulle partierne angiveligt være enige om, og det åbner for en folkeafstemning lang tid før.
- Det er vigtigt, at vi finder en dato, hvor folkeafstemningen senest skal finde sted, og så må vi håbe, der relativt hurtigt kommer et valg (), så vi kan få den folkeafstemning før, siger Lars Løkke Rasmussen og bliver suppleret af De Konservatives formand, Søren Pape Poulsen.
- Hvis det senest bliver første kvartal 2016, kan afstemningen også komme i andet kvartal 2015, siger K-formanden.
Det centrale i forhandlingerne om retsforbeholdet bliver at finde en måde, så Danmark stadig kan stå uden for dele af det europæiske retssamarbejde.
- Vi skal nu drøfte det spørgsmål, at når danskerne skal til afstemning, skal det være på et kendt grundlag. Hvis vi fjerner forbeholdet, skal danskerne vide, hvad de får i stedet. Hvad har vi så meldt os til, og hvad har vi meldt os fra, siger Lars Løkke Rasmussen.
Både V og K vil sikre, at asyl- og flygtningepolitikken fremover bliver bestemt i Danmark. Det skal tilvalgsmodellen sikre.
- Det er helt afgørende for De Konservative, at man kan nedlægge veto på asyl- og udlændingepolitikken.
- Det skal kun bestemmes et sted, og det er på Christiansborg, siger Søren Pape Poulsen på vej til forhandlinger om en afskaffelse af retsforbeholdet.
