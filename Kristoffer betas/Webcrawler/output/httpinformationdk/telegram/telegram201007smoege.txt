Smøger er stadigt billigere end før
Eksperterne mener, at en pakke smøger skal koste 50 kroner af hensyn til danskernes vaklende helbred. Alligevel er smøger stadigt billigere end for ni år siden


 Trods regeringens prisforhøjelse for nylig på cigaretter af sundhedsmæssige årsager, så er det stadigt billigere at købe en pakke smøger, end det var for ni år siden. Det fremgår af et svar fra skatteminister Troels Lund Poulsen (V) til socialdemokraternes forbrugerordfører Benny Engelbrecht.
En 20-styks pakke Prince kostede i 2002 40,76 kroner opgjort i 2010 kroner. I dag koster den samme pakke smøger 39 kroner - fire procent billigere.
- Med den viden, vi har om prisens betydning for forbruget, er det absurd, at den reelle pris for cigaretter i forhold til købekraften stadigt ligger under 2002-prisen. Regeringens meget nølende prisforhøjelse for nylig er altså langt fra nok, siger Benny Engelbrecht.
Såvel sundhedseksperter og regeringens Forebyggelseskommission har efterlyst en højere cigaretpris som afgørende for at forhindre især unge i at begynde at ryge. Alligevel er det altså fortsat fire procent billigere at starte med at ryge i dag, end det var for ni år siden. 	
- Vi ligger på en dumpeplads internationalt, når det gælder kræft, og rygning er en meget vigtig faktor i det regnestykke. Oplysning er ikke nok. Der skal også afgifter til, hvis kursen skal vendes, siger Benny Engelbrecht og fortsætter:
- Det er svært at omvende inkarneret rygere. Til gengæld burde vi plukke de lavthængende frugter, som det er at gøre det mindre attraktivt for de unge overhovedet at begynde at ryge. 
Socialdemokraterne ønsker den nuværende pris på 39 kroner for en pakke cigaretter sat op med ti kroner. Dermed lægger de sig i umiddelbar forlængelse af forslaget fra regeringens Forebyggelseskommission, som anbefaler en pris på 50 kroner. 
 Ca. 14.000 - hvert fjerde - af alle årlige dødsfald i Danmark skyldes rygning. 
