Netanyahu: Sharons minde vil leve for evigt
Både Israel højreorienterede regering og den politiske opposition sørger over Sharons død.


 Premierminister Benjamin Netanyahu siger lørdag, at den israelske befolkning "for altid vil ære mindet om tidligere premierminister Ariel Sharon."
- Den israelske stat bøjer hovedet efter tidligere premierminister Ariel Sharons død, siger Netanyahu i en erklæring.
- Hans minde vil for evigt være bevaret i nationens hjerte, siger Netanyahu, som udtrykker dyb personlig sorg over Sharons død.
I en erklæring fra præsident Shimon Peres hedder det, at "min kære ven Arik (Ariel) Sharon tabte i dag sit sidste slag."
- Arik var en tapper soldat og en dristig leder, som elskede sin nation, og som var elsket af sin national. Han var en af Israels største beskyttere og vigtigste arkitekter, der ikke kender frygt, og som aldrig var bange for visioner. Han vil blive savnet meget, siger Peres.
I krigene i 1967 og 1973 ledte Sharon Israel frem til sejrene over egypterne i Sinaiørkenen.
 Både den højreorienterede regering og den politiske opposition sørger over Sharons død.
De siger enstemmende, at den afdøde leder efterlader sig store fodspor i regionen gennem militær invasion, jødiske bosættelser på erobret land og en chokerende, ensidig beslutning om at trække israelske soldater og jødiske bosættere ud af Gazastriben i 2005.
- Nationen Israel har mistet en afholdt mand, en stor leder og en tapper kriger, siger ministeren for strategiske anliggender, Yuval Steinitz, i en erklæring.
