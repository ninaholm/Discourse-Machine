Røde Khmer-leder mødt af tårer i retten



 Overlevende efter De Røde Khmerers rædselsregime brød ud i tårer og reagerede med lettelse og vrede, da Pol Pots ledende torturbøddel i dag blev stillet for en domstol i den cambodjanske hovedstad, Phnom Penh. 
 30 år efter regimets fald indledte Cambodja dermed det første retsopgør mod en leder for De Røde Khmerer, der menes at have 1,7 millioner menneskeliv på samvittigheden.
 Den 66-årige tidligere fængselsleder Kaing Guek Eav, også kaldet Duch, er anklaget for krigsforbrydelser, tortur, folkedrab og forbrydelser mod menneskeheden, mens han stod i spidsen for det såkaldte S-21-torturcenter i en tidligere skole. 
 Omkring 800 cambodjanere, deriblandt buddhistiske munke, stimlede sammen ved det FN-støttede tribunal i håb om at overvære den historiske begivenhed.
 - Når jeg ser Duch, kommer hele min vrede tilbage, siger den 56-årige Phok Khan til nyhedsbureauet Reuters.
 Duch har erkendt at have begået overgreb, men siger, at han kun udførte ordrer.
 Hans advokat bad i dag domstolen respektere Duchs menneskerettigheder og give ham en fair rettergang.
