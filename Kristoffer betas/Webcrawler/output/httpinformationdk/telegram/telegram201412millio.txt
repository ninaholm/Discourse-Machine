Over en million fulgte med hver dag i DR's julekalender
"Tidsrejsen" blev den mest populære DR-julekalender i 11 år, viser opgørelse fra DR.


 Over en million seere fulgte i gennemsnit med, når Dixie og Sofie tog af sted på tidsrejser til både det pangfarvede Dragør anno 1984 og til den noget mere dystre udgave i 2044 i DR's julekalender "Tidsrejsen".
Med en seerandel på 47 procent gør det julekalenderen til den mest populære fra DR i 11 år.
Den seneste julekalender med en større seerandel var, da Nissebanden tog til de tidligere dansk-vestindiske øer i "Nissernes Ø" fra 2003.
Den opnåede en seerandel på 54 procent, men selve seerantallet var dog langt lavere, da julekalenderne frem til 2007 blev sendt klokken 18, hvor der ikke er så mange tv-kiggere.
Seertallet glæder ikke overraskende DR's dramachef, Piv Bernth.
- Jeg er superglad på seriens, på seernes og på dem, der har lavet dens, vegne. Tallene viser, at de har lavet noget, som giver mening for rigtig mange.
- Vi vil jo gerne samle hele familien, og det er lykkedes med "Tidsrejsen". Det er jeg glad for, siger Piv Bernth i en pressemeddelelse.
Hun glæder sig samtidig over, at seerne vurderer kvaliteten af serien som særlig høj.
Den får en samlet vurdering på 4,4 ud af de maksimale 5,0, hvilket ikke er set højere blandt DR's julekalendere i nyere tid, oplyser DR.
Den høje seervurdering placerer "Tidsrejsen" i selskab med dramaserier som "Borgen" og "Forbrydelsen", som også begge scorede 4,4, og foran "Arvingernes" første sæson.
- Det er ikke bare en tuttenutte-fortælling med nogle søde små nisser. Ikke at der er noget galt i det til mindre børn, men for de større skal der være lidt mere kød på, siger Piv Bernth.
Det gennemsnitlige seertal på 1.020.000 hver aften er det næsthøjeste de seneste 20 år.
I 2012 så 1.080.000 seere med på "Julestjerner", mens den helt store seermagnet er tilbage fra 1993, hvor "Nissebanden i Grønland" blev set af 1.136.000 personer.
