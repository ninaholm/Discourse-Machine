Fejl går igen i bog til indfødsretsprøve
Også Integrationsministeriets lærebog til indfødsretsprøven har en fejlagtig beskrivelse af Nordisk Råd. Integrationsministeren er fortsat tavs.


 Det var ikke kun selve indfødsretsprøven, der forleden havde en indbygget fejl, der gjorde det umuligt at svare rigtigt på et spørgsmål.
Også Integrationsministeriets egen lærebog til prøven har den samme fejl.
De godt 3100 deltagere i prøven i sidste uge skulle i spørgsmål 27 svare på, hvilken opgave Nordisk Råd har.
Det rigtige svar er, at rådet rådgiver de nationale regeringer, men det svar var slet ikke en af de tre svarmuligheder i prøven.
I stedet skulle deltagerne ifølge rettevejledningen til prøven svare, at Nordisk Råd rådgiver de nationale parlamenter.
Et svar, som altså ikke desto mindre er forkert.
Men også i lærebogen "Danmark før og nu - læremateriale om historie, kultur og samfundsforhold til indfødsretsprøven", går den forkerte forståelse af Nordisk Råd igen.
"Nordisk Råd er et organ, der rådgiver de nationale parlamenter i de nordiske lande," påstår bogens forfattere således - i strid med sandheden.
Ritzau har via en rundspørge til sprogcentrene foreløbig kendskab til mindst 15 deltagere, der dumpede prøven på grund af det fejlagtige spørgsmål.
De 15 havde alle én fejl for meget til at bestå og samtidig fejl i det omdiskuterede spørgsmål, som altså ikke kunne besvares korrekt ud fra de angivne svarmuligheder.
Ritzau har siden onsdag bedt integrationsminister Birthe Rønn Hornbech (V) svare på, om hun vil give dispensation til de prøvedeltagere, der er dumpet i prøven på grund af fejlen.
Indtil videre er ministeren dog ikke vendt tilbage.
