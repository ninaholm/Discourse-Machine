USA's drengespejdere dropper homoforbud
Spejderne har været under stort pres, men de vil stadig ikke tillade, at voksne ledere er åbent homoseksuelle.


 Spejderbevægelsen i USA vil skrotte en del af organisationens landsdækkende forbud mod homoseksuelle i egne rækker.
Boy Scouts of America har i hele foreningens 103 års levetid afvist at optage unge, der åbent erklærer sig som homoseksuelle. Men de kan fremover få lov til at blive medlemmer.
Organisationen vil dog fortsat afvise voksne ledere, der er homoseksuelle.
60 procent af organisationens nationale råd, der tæller omkring 1400 delegerede, stemte torsdag for at fjerne forbuddet med virkning fra 1. januar 2014.
- Ingen unge vil blive nægtet medlemskab hos Boy Scouts of America på baggrund af seksuel orientering eller præference, skriver organisationen i en meddelelse.
- Mens folk har forskellige meninger om denne politik, kan vi alle nå til enighed om, at det er godt for børn at være spejder, lyder det videre.
USA's højesteret gav i 2000 Boy Scouts of America (BSA) ret til fortsat at afvise personer, der åbent viser, at de er homoseksuelle.
Siden er presset på spejderbevægelsen øget markant, blandt andet fra præsident Barack Obama, som har gjort kampen for homoseksuelle rettigheder til en af overskrifterne for sin anden periode.
Tidligere på året skrev over 400.000 amerikanere under på støtteerklæring til en homoseksuel mand i Californien, der ønskede at blive medlem, og homoseksuelle spejdere har oprettet flere støttegrupper.
Konservative kræfter har til gengæld forsøgt at få organisationen til at opretholde forbuddet. Blandt andet skrev actionskuespilleren Chuck Norris i en klumme, at homoseksuelle ikke har noget at gøre i spejderbevægelsen.
Organisationen er med omkring 2,6 millioner unge og cirka én million voksne medlemmer blandt de største i USA.
