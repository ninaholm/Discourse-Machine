Fitnesskæder tjener på de dovne
Fitnesskunderne tjener mange penge på kunder, der næsten aldrig kommer.


 Hver anden fitnesskunde kender det: Man bruger mellem 200 og 400 kroner om måneden på at være medlem i en fitnesskæde, men man sætter så godt som aldrig sine ben i et af centrene.
Det skriver Politiken lørdag.
Mens centrene bugner med nye medlemmer i januar, tynder fremmødet kraftigt ud få måneder efter, siger idrætsanalytiker Kasper Lund Kirkegaard, Idrættens Analyseinstitut til avisen.
- Kæderne tjener mange penge på, at cirka halvdelen af kundemassen er inaktive i lange perioder, siger Kasper Lund Kirkegaard.
Han har gennem de seneste to år undersøgt fitnesskundernes og medlemmernes vilkår i kommercielle fitnesscentre og foreninger.
- Kunderne betaler for deres fitnessabonnement hver eneste måned uden at bruge faciliteterne. Hvis alle medlemmerne dukkede op, ville systemet bryde sammen. Der ville være lange køer, og de ville få verdens dårligste træningsoplevelse, siger Kasper Lund Kirkegaard.
Kasper Lund Kirkegaard har set på træningsmønstrene blandt 6500 aktive fitnesskunder fra 104 centre. Selv blandt de mest aktive brugere, misser 30 procent regelmæssigt træning, fordi de mangler tid eller lyst.
