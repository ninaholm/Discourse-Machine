Iran støtter midlertidig våbenhvile i Syrien
Iran bakker op ideen om en midlertidig våbenhvile i Syrien, siger præsident Mahmoud Ahmadinejad.


 Den iranske regering i Teheran bakker op ideen om en midlertidig våbenhvile i Syrien i forbindelse med en kommende muslimsk højtid og efterfølgende helligdage.
Det siger den iranske præsident, Mahmoud Ahmadinejad, ifølge iranske nyhedsmedier.
Iran mener også, at frie valg er den rigtige vej at gå for at løse den nu 19 måneder lange konflikt mellem oprørere og det syriske styre i Damaskus.
Den internationale fredsmægler for Syrien, Lakhdar Brahimi, har foreslået, at både præsident Bashar al-Assads regeringsstyrker og de væbnede oprørere stopper kampene under den såkaldte Eid al Adha festival, der begynder i næste uge.
Iran anses for at være den syriske ledelses nærmeste allierede i Mellemøsten. Iran har tidligere afvist enhver tale om våbenhvile i Syrien og lovet støtte til Assad.
Den syriske ledelse har også vist interesse for en våbenhvile under højtiden. En talsmand har sagt, at Assad-regeringen "vil lytte" til ethvert forslag til at afslutte konflikten.
Talsmanden siger dog, at det er afgørende, at begge parter deltager i en eventuel aftale.
Flere talsmænd for den syriske opposition har tilkendegivet, at de er parate til at "gøre det samme" som regeringen, hvis den går med til en våbenhvile.
