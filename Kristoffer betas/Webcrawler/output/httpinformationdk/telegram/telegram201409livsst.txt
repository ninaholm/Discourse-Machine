Livsstilssygdomme rammer hårdt i almene boliger
Beboere i den almene boligsektor er to-tre gange oftere indlagt for visse sygdomme end andre borgere.


 De klassiske livsstilssygdomme har særdeles godt fat i de almene boligområder.
Borgere i almene boliger indlægges nemlig i gennemsnit tre gange så ofte på hospitalet med lungesygdomme som borgere i andre boligtyper. Og de indlægges mere end dobbelt så ofte på grund af diabetes.
Det viser en ny fælles analyse fra KL og boligselskabernes organisation, BL, hvor de blandt andet har analyseret antallet af indlæggelser blandt 18-64-årige.
Målt på alle indlæggelser uanset diagnose er forskellen mindre voldsom, men dog stadig meget markant. Beboere i almene boliger er i gennemsnit indlagt 53 procent oftere end andre borgere. Det skriver Momentum, der er KL's nyhedsbrev.
Finn Diderichsen, professor på Institut for Folkesundhedsvidenskab ved Københavns Universitet, mener, at resultaterne tegner et klart og tydeligt billede af, at den generelle helbredstilstand ganske enkelt er dårligere blandt beboere i almene boligområder.
- Det er et udtryk for, at vi har et boligmarked, som i stigende grad er blevet opsplittet. Det giver store sociale forskelle mellem boligområderne og dermed også en skævhed i sundhedstilstanden, siger Finn Diderichsen til Momentum.
Bent Madsen, direktør i BL, er ikke overrasket over, at folk i almene boliger langt oftere er indlagt end andre borgere.
- Grundlæggende løser den almene sektor jo en boligsocial opgave, og en del af vores beboere kæmper desværre med nogle sygdomme - ikke mindst livsstilssygdomme. Vi er jo netop til for, at alle kan få sig et ordentligt sted at bo, siger Bent Madsen.
Han peger på, at diabetes og lungesygdomme er store folkesygdomme, som koster rigtig mange indlæggelsesdage for samfundet. Og derfor betyder tallene også, at der er et stort potentiale for at sætte ind med forebyggelse målrettet beboerne i de almene boligområder.
I løbet af efteråret vil KL og BL følge op med et sæt fælles anbefalinger til, hvordan kommuner og boligselskaber lokalt kan samarbejde om forebyggelse
