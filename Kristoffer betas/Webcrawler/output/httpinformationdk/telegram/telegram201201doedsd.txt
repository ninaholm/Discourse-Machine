Dødsdømt Mars-sonde drøner mod Jorden
Ruslands rumagentur venter, at en Mars-sonde rammer Argentina inden midnat.


 Det russiske rumagentur regner nu med, at en Mars-sonde, der aldrig er nået til Mars, falder ned på Jorden meget snart, og at den nok ramler ned i Argentina.
Det russiske nyhedsbureau Interfax citerer en unavngiven kilde i rumagenturet Roskosmos for at sige, at resterne af sonden "formentlig" slår ned i Argentina.
- Ifølge informationerne kl 13.30 (dansk tid, red.) vil fragmenterne fra Phobos-Grunt falde ned på Jorden søndag kl. 18.52 (dansk tid red.), 120 kilometer vest for den argentinske by Rosario, siger kilden.
Der foreligger ingen officielle kilder til oplysningerne.
Rosario, der måske rammes af flere hundrede kilo rumskrot, ligger omkring 500 kilometer nordvest for Buenos Aires, Argentinas hovedstad.

Tidligere har det ellers lydt fra agenturet, Roskosmos, at den 13,5 ton tunge sonde ville ramme Stillehavet ud for Chile.
To andre prognoser har lydt på Det Indiske Ocean og Atlanterhavet.
Tidligere søndag sagde Roskosmos så ifølge nyhedsbureauet Itar-Tass, at den del af sonden, der ikke brænder op i atmosfæren, formentlig rammer Jorden på et tidspunkt søndag mellem klokken 15.36 og 23.24 dansk tid.
Men hvor præcist kunne ikke siges med sikkerhed. Itar-Tass skrev, at det muligvis ville ske i den kinesiske del af Gobiørkenen.
Sonden hedder Phobos-Grunt. Den blev opsendt den 9. november i fjor, men blev hængende i Jordens atmosfære og nåede aldrig frem til Mars-månen Phobos.
Nu er den så ved at falde tilbage til Jorden, hvor den kom fra
Ifølge Roskosmos
er det mellem 20 og 30 fragmenter, der rammer Jorden. Totalt vejer de op til 200 kilo.
