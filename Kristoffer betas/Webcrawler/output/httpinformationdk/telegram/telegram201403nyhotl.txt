Ny hotline: Virksomheder skal ringe efter arbejdskraft
Beskæftigelsesminister introducerer en hotline, så virksomheder kan få anvist medarbejdere af jobcentre.


 Næsten 150.000 jobklare er arbejdsløse, men alligevel kan nogle virksomheder ikke skaffe dansk arbejdskraft og hyrer derfor østeuropæere i stedet.
Denne type historier vil beskæftigelsesminister Mette Frederiksen (S) gerne undgå i fremtiden, og derfor lancerer hun nu en såkaldt hotline.
Her kan virksomheder over hele landet fra på tirsdag ringe til ét nummer - 72 200 350 - og få hurtig hjælp til at finde nye medarbejdere.
Det skriver Morgenavisen Jyllands-Posten mandag.
Inden for tre dage skal jobcentrene have fundet egnede kandidater blandt de arbejdsløse. Eller løse virksomhedens behov på en anden måde.
- Det handler grundlæggende om at sikre hurtig hjælp til virksomheder, der søger nye medarbejdere.
- Og som måske har oplevet ikke at kunne få den ønskede hjælp i jobcentrene eller af andre årsager har behov for at kunne rekruttere hurtigt og effektivt, siger Mette Frederiksen.
Initiativet skal ses som led i regeringens planer om at ændre jobcentrenes fokus.
- Vi vil tilbage til situationen, hvor det handler mere om at anvise job end om at smide folk i aktivering, siger ministeren, der også håber, at initiativet kan forebygge flaskehalse, når opsvinget kommer.
De fire beskæftigelsesregioner koordinerer indsatsen på tværs af landets 94 jobcentre.
I løbet af 24 timer skal jobcentret vende tilbage og afstemme virksomhedens præcise behov. I løbet af 72 timer skal der ligge bud på, hvem virksomheden kan kalde ind til samtale.
Hos byggeriets arbejdsgivere i Dansk Byggeri er arbejdsmarkeds- og uddannelseschef Louise Pihl dog ikke sikker på, at den nye hotline vil gøre en forskel.
I byggebranchen er der således en tradition for, at arbejdsgiverne rekrutterer ledige sjak via eksempelvis fagforeningen 3F.
- Vi vil ikke afvise, at en hotline kan blive brugt til noget, men det kræver, at man ændrer kulturen hos vores virksomheder, så de tænker den ind i rekrutteringen, siger Louise Pihl.
