Claus Hjort: Klapjagt på Løkke må høre op
Claus Hjort Frederiksen mener, at det er blevet en sport for pressen at få Lars Løkke Rasmussen ned med nakken


 Venstres tidligere finansminister Claus Hjort Frederiksen har fået nok af pressens - som han kalder det - klapjagt på sin partiformand Lars Løkke Rasmussen.
- Nogle aviser er i gang med Lars Løkkes privatøkonomi, de ser på hans private boliglån, de ser på hans firmabil.
- Lejeren af hans hus i Græsted er blevet opsøgt af tre journalister og udspurgt om forskellige ting.
- Det, synes jeg, antager groteske former, siger Claus Hjort Frederiksen, der tidligere onsdag også afbrød et tv-interview med Løkke i harme over TV2-journalistens pågående spørgsmål til Venstre-formanden.
Claus Hjort Frederiksen erkender, at bilagssagen er noget rod og sjusk, men Lars Løkke Rasmussen har bøjet sig i støvet, bekendt sine synder, sagt undskyld, understreger han.
- Han har fået professionel bistand af en advokat og revisor til at bringe orden i tingene, og der er videreformidlet de oplysninger, der skal videreformidles, siger Claus Hjort Frederiksen til Ritzau.
Spørgsmål: Pressen viser vel interesse, fordi der efter det fire timer lange pressemøde fortsat kommer oplysninger frem om eksempelvis flybillet, diæter, og at Moderniseringsstyrelsen har måttet rykke adskillige gange for oplysninger fra Lars Løkke. Er han ikke lidt det, man kunne kalde et rodehoved?
- Det, tror jeg, har været almindelig kendt, at der har været rod i det her. Han har fået hjælp til at rydde op, svarer Claus Hjort Frederiksen.
Spørgsmål: Hvorfor har I ikke forlængst hjulpet Lars Løkke med professionel bistand til at få orden i sagerne, så I måske kunne have været denne sag foruden?
 - Vi er nødt til at se på sagen, når den kommer frem. Lars Løkke har af egen drift rettet det her op, svarer Claus Hjort Frederiksen.
Han mener, at sagen har karakter af, at - som han udtrykker det - det "er en sport for journalisterne at skulle få Lars Løkke ned med nakken".
Spørgsmål: Hvis det var en socialdemokratisk politiker, der var havnet i samme situation som Lars Løkke, ville du så også mene, at pressen udsatte ham eller hende for en hetz?
- Jeg er fuldt ud klar over de vilkår, der er. Jeg bebrejder ikke Pernille Rosenkrantz-Theil (S), at hun bliver ved at holde liv i denne her sag. Jeg kender jo om nogen spillereglerne efter mange år i politik.
- Men alligevel vil jeg fastholde, at når det er erkendt, undskyldt og rettet op, må der komme noget fairness i behandlingen af Lars Løkke, siger Claus Hjort.
