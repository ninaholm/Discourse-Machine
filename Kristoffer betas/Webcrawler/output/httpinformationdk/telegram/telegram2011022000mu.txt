2000 Mubarak-folk forsøger at trænge ind
Der kastes med sten ved Tahrir-pladsen mellem demonstranter og Mubarak-tro folk.


 2000 Mubarak-tilhængere møder op ved Tahrir-pladsen i Kairo, og der har været sammenstød og stenkast.
Det rapporterer BBC og tv-stationen al-Jazeera.
Ifølge al-Jazeera er det ikke lykkedes de regeringstro demonstranter at trænge ind på pladsen, hvor formentlig flere hundredetusinde demonstranter er samlet for at kræve præsident Hosni Mubaraks afgang.
Tv-stationens korrespondent på stedet kan rapportere, at Mubarak-folkene befinder sig på den anden side af en barrikade, der er opført i en sidegade til pladsen.
BBC siger, at det drejer sig om 2000 demonstranter, der er tro over for Mubarak-styret.
De har angrebet og er blevet modangrebet med sten.
Inde på selve pladsen er der feststemning med folk, der danser og klapper. Det afbrydes lejlighedsvis af store grupper, der samles til muslimsk bøn. 
