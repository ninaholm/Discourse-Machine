Canada køber 65 F-35 JSF-fly
Den canadiske regering har besluttet at købe 65 F-35 Joint Strike Fighter-jagerfly af samme type, som Danmark også regner med at investere i.


 Canada har besluttet at købe 65 nye Lockheed Martins femte generation Joint Strike Fighter F-35. De skal erstatte landets aldrende flåde af jagerfly, oplyser den canadiske forsvarsminister Peter MacKay. 
Allerede inden det blev meddelt, er aftalen kritiseret, fordi handlen ikke har været udbudt i licitation.
F-35 stealth jagerfly, som er udviklet af Lockheed Martin i et multinationalt samarbejde, som omfatter Canada, USA, Storbritannien og andre, kommer til at koste ni milliarder canadiske dollar (knap 50 milliarder kroner), siger MacKay. 
Handlen vil efter sigende ske parallelt med den amerikanske regerings planer om at købe 2443 Lockheed Martin F-35 Lightning II jagerfly. 
Canadas opposition, som er utilfreds med den manglende konkurrence i handlen, har garanteret at ville underkende aftalen, når den kommer til magten. Men der er ingen umiddelbare planer om nyvalg.
- Dette fleksible stealth jagerfly vil hjælpe de canadiske styrker med at forsvare det canadiske luftrum og vise os som en stærk og pålidelig partner i forsvaret af Nordamerika, og give Canada en effektiv og moderne kapacitet til internationale operationer, siger MacKay. 
Købsprisen omfatter erhvervelsen af flyet og dertil knyttede våben, infrastruktur, de basale reservedele, uddannelse i simulatorer, uforudsete udgifter og driftsomkostninger ved projektet. 
Vedligeholdelse vil ifølge lokale medier beløbe sig til ekstra syv milliarder canadiske dollar (38 milliarder kroner) over 20 år. 
- Leveringen af de nye fly ventes at begynde i 2016, siger MacKay. 
Danmark, Norge, Holland, Tyrkiet og Australien er også partnere i F-35 programmet.
