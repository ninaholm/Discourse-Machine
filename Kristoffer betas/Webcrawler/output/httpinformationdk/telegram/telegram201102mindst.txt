Mindst 10 dræbt efter flystyrt i Honduras
Et fly med 20 personer er styrtet ned i Honduras. Mindst 10 har mistet livet.


 Mindst 10 personer har mistet livet, efter et lille fly med 20 personer er styrtet ned nær Honduras hovedstad, Tegucigalpa. Det fortæller Røde Kors.
- Der er mere end 10 mennesker dræbt. Der er lig i flyets kabine, siger Røde Kors mand på stedet Luis Romero.
Ifølge chefen for Honduras Luftvåben, Colonel Ruiz Pastor Lanza, har militæret fået besked om, at et fly fra San Pedro Sula til hovedstaden Tegucigalpa mistede kontakten med kontroltårnet. Derudover siger han, at helikoptere og ambulancer er sendt til stedet.
I 2005 slap den daværende præsident, Ricardo Maduro, uskadt fra et styrt med et lille fly, hvor alle blev reddet i god behold.
Dengang skyldtes styrtet et mekanisk problem, der betød, at flyets motor døde, da det skulle lande i feriebyen Tela 180 kilometer fra hovedstaden, Tegucigalpa.
