Dyrt for statskassen at østeuropæere tager så mange job
Der er milliarder at spare, hvis ledige danskere fik jobbene i stedet for østeuropæere.


 Der er et milliardbeløb at spare for det danske samfund, hvis danskere og i særdeleshed ledige dagpengemodtagere overtager nogle af de tusindvis af job, som i dag varetages af arbejdere fra østeuropæiske lande.
Det skriver Morgenavisen Jyllands-Posten fredag på baggrund af en ny analyse fra AE-rådet, Arbejderbevægelsens Erhvervsråd.
Opgjort i helårsstillinger arbejder godt 32.000 østeuropæere i Danmark.
Hvis de bliver erstattet af danskere, vil det per job give et tilskud i statskassen på mellem 51.400 kroner og 251.300 kroner, alt efter om de udenlandske arbejdere bor her, betaler skat og har krav på kontanthjælp - eller er udstationerede og lægger deres skattekroner i hjemlandet.
Hver gang en ledig dansker går fra dagpenge og i arbejde til for eksempel en årsløn på 300.000 kroner forbedres de offentlige finanser nemlig med 251.300 kroner på grund af sparede udgifter til dagpenge og større skatteindbetalinger.
Professor og tidligere overvismand Torben M. Andersen, Aarhus Universitet, kalder tallene for "relevante" i jobkrise-debatten og siger til Jyllands-Posten:
 - Det er påfaldende, at vi en tid med høj ledighed stadig importerer arbejdskraft. Samfundsmæssigt er det uheldigt og dyrt, hvis der sker en fortrængning af dansk arbejdskraft.
Administrerende direktør i AE-rådet, Lars Andersen enig:
- Tallene viser, at det rent samfundsøkonomisk er den bedste forretning og en stor gevinst, hvis arbejdsgiverne får ledige danskere i arbejde frem for for eksempel østeuropæiske arbejdere, siger Lars Andersen til Jyllands-Posten.
Tallene kommer i forlængelse af en diskussion om, hvorfor de mange ledige danskere ikke er i stand til at få fat i en større del af jobbene i lavtlønsområdet.
