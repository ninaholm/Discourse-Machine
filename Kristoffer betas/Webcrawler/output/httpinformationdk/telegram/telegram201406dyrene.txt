Dyrenes Beskyttelse savner konkret handling i svineplan
Der er sat fokus på svinevelfærd med ny handleplan. Men Dyrenes Beskyttelse savner handling.


 Danske svin skal have et bedre liv i staldene, inden de ender på spisebordet.
Hos Dyrenes Beskyttelse er man grundlæggende tilfreds med, at fødevareminister Dan Jørgensen (S) er kommet med en plan for hvordan.
- Men vi savner konkrete tiltag. Det er godt, at det nu er blevet anerkendt, at der er problemer med dansk svineproduktion. Men der mangler handling i planen, siger Britta Riis, direktør hos Dyrenes Beskyttelse, til Ritzau.
En undersøgelse om mavesundheden hos slagtesvin og -søer viser, at 30 procent af slagtesvinene havde mavesår af varierende grad, mens det var lidt over halvdelen af slagtesøerne, der fik den diagnose.
Af handlingsplanen, der blev offentliggjort torsdag, fremgår det, at "de svære tiltag af mavesår hos søer antages at være et problem for trivslen".
- Vi ved allerede i dag, at grovfoder er det, der skal til for at afhjælpe mavesår hos svin. Her kunne man skride ind allerede i dag og gøre trivslen bedre for de svin, siger Britta Riis.
- Vi har allerede meget viden om, hvad man kan gøre. Og det savner jeg i planen, siger direktøren.
Fødevareministeren vil med planen også give forbrugerne et reelt valg, når de står ved køledisken og skal vælge aftensmaden. Målet er at forpligte slagterierne og detailhandlen til at give forbrugerne mere information og større valgmulighed i forhold til produkter med bedre dyrevelfærd.
- En af de positive ting i planen er, at vi får forpligtet detailhandlen. Kører vi i Dyrenes Beskyttelse en kampagne om forholdene for burhøns og økologiske høns, kan vi faktisk flytte forbruger over til at købe økologiske æg, siger Britta Riis.
- Allerede nu er der trends i detailhandlen, hvor man sætter fokus på dyrevelfærd. Og det er rart, at butikkerne nu spiller med på den bane, siger direktøren.
