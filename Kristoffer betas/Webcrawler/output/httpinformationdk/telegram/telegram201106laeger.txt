Læger forbyder gaver fra medicinalindustri
Lægeforeningen laver nye regler for at forhindre manipulation fra lægemiddelindustrien. Gaver bliver forbudt.


 Det bliver forbudt for læger at modtage nogen som helst gaver fra konsulenter fra lægemiddelindustrien. Det fastslår et nyt etisk kodeks, som Lægeforeningen er på vej med.
- I dag er det tilladt for læger at modtage småting som kuglepenne, kalendere og så videre, men det vil vi gerne stoppe, siger Yves Sales, formand for foreningens lægemiddeludvalg, i en pressemeddelelse.
- Budskabet skal ikke kunne misforstås, så der står: Nul gaver - selv ikke af ubetydelig værdi, siger han.
Det nye etiske kodeks fastlægger desuden en række spilleregler for besøg fra lægemiddelkonsulenter. Besøgene skal blandt andet aftales i forvejen, ligesom det skal aftales på forhånd, hvad der skal diskuteres.
Ifølge Lægeforeningen skal de nye regler blandt andet dæmme op for, at repræsentanter fra medicinalindustrien uopfordret anbefaler, at lægemidler bruges til behandling af lidelser, som de ikke er godkendt til.
- Mange læger oplever, at lægemiddelkonsulent på vej ud af døren lige anbefaler, at et lægemiddel bruges til andre sygdomme, end dem, det af myndighederne er godkendt til. Det er ikke tilladt, og det vil vi meget gerne forhindre, siger Yves Sales.
Kodekset henvender sig alene til læger, fastslår foreningen.
- Vi mener, at det er meget naturligt at starte hos os selv. Men Lægeforeningen vil kraftigt opfordre Lægemiddelindustriforeningen til at bakke op om den nye kodeks, siger han.
Det nye kodeks skal endeligt godkendes i Lægeforeningens bestyrelse til august.
