Barfoed: Svensk romakritik ude i hampen
Den svenske regering har været for meget ude i sommervarmen. Sådan lyder det fra justitsministeren, efter svenskerne har kritiseret Danmark for romaudvisning.


 - Jeg er fuldstændig ligeglad med, hvad svenske politikere finder på at sige i Sverige i sommervarmen.
Sådan lyder det fra justitsminister Lars Barfoed (K), efter svenske politikere har beskyldt Danmark for racisme i forbindelse med udvisningen af 23 romaer.
Justitsministeren siger, at svenskerne er ude i hampen og ikke aner, hvad de taler om, fordi de ikke har haft besøg af romaer.
- De svenske politikere kan vente på, at de samme grupper kommer til Sverige. Så kan de se, om de vil acceptere, at de pågældende camperer rundt omkring i parkerne i Gøteborg og generer almindelige mennesker. Ture rundt på rastepladser og generer svenskerne der. Så kan vi se, om de svenske politikere synes det er helt i orden, og at de bare skal blive ved, siger Lars Barfoed til TV Avisen.
Ifølge Lars Barfoed bliver Danmark nødt til at udvise romaerne for at forhindre at flere kommer til og forstyrrer den offentlig orden.
- Hvis vi ikke sørger for at sende dem hjem, så viser vi, at Danmark er et sted, hvor man bare kan campere rundt omkring i parker og forladte bygninger med den kriminalitet, der er risiko for følger med. Det kan jeg som justitsminister ikke acceptere. Derfor går vi så langt, som vi har mulighed for inden for europæisk rådgivning. Det har intet med racisme at gøre, siger Lars Barfoed til TV Avisen. 
Udvisningen af romaerne skete, efter lokale beboere i en kolonihave på Amager beskyldte romaerne for tyverier.  
De 23 rumænske romaer blev dog ikke udvist på grund af kriminalitet, men med henvisning til den offentlige orden ved at krænke husfreden. Flere af dem har forklaret, at de var i Danmark for at tjene penge ved at samle flasker.
