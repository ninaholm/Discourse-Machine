Obama besøger Buchenwald



 USA's præsident, Barack Obama, besøgte i dag mindestedet for koncentrationslejren Buchenwald sammen med Tysklands forbundskansler, Angela Merkel.
 Sammen med Merkel lagde Obama hvide roser til minde om lejrens ofre.
 De to var ledsaget af Nobels fredsprismodtager og overlevende for Holocaust Elie Wiesel samt formanden for Den Internationale Lejrkomité Buchenwald-Dora, Bertrand Herz.
 Buchenwald og dens mange satellitlejre husede fra 1937 til 1945 250.000 fanger fra en række europæiske lande. De levede og arbejdede under umenneskelige forhold. Omkring 56.000 af dem døde.
 Obama har selv en familiemæssig forbindelse til Buchenwald, da hans grandonkel var blandt de amerikanske soldater, der i april 1945 befriede en del af Buchenwald-lejren.
 Charles Payne, den i dag 84-årige bror til Obamas mormor, deltog som 19-årig i befrielsen af Ohrdruf, der var en af Buchenwalds satellitlejre og lå omkring 35 kilometer sydvest for hovedlejren.
 Obama har betegnet besøget i Buchenwald som vigtigt for ham også af personlige grunde. Befrielsen af Ohrdruf var et stort chok for den unge Charles Payne.
