Landbrug & Fødevarer: Bevar de økologiske 2020-mål
De økologiske 2020-mål, som nu bliver skrottet, har været med til at drive økologien fremad, lyder det.


 Det ærgrer Landbrug & Fødevarer, at regeringen dropper målsætningen om, at Danmarks økologiske landbrugsareal skal være fordoblet i 2020 i forhold til arealet i 2007.
Administrerende direktør Karen Hækkerup mener, at det er vigtigt, at de økologiske mål bliver bevaret.
 - Så længe der er stor interesse blandt landmænd for at omlægge, synes vi, det er ærgerligt ikke at have et ambitiøst mål. Målet sender et positivt signal til de landmænd, der overvejer omlægning, siger Karen Hækkerup og fortsætter:
- Målene har fungeret som et pejlemærke, så både erhvervet og forskellige politiske initiativer har trukket i samme retning. At have et ambitiøst mål for den økologiske produktion har været med til at drive økologien fremad og skabe økologisk vækst, siger hun i en pressemeddelelse.
Det er netavisen Altinget, som skriver, at miljø- og fødevareministeren, Eva Kjer Hansen (V), har droppet målsætningen. Det var ellers Venstre selv, der som regeringsparti i 2009 var med til af formulere det økologiske mål.
Siden de blev indført i 2012, har Landbrug & Fødevarer bakket om målene, og Karen Hækkerup påpeger, at det i øjeblikket går rigtig godt for økologisk landbrug.
Der er også sket en stigning i økologisk landbrugsjord. Den seneste opgørelse fra NaturErhvervstyrelsen, som Landbrug & Fødevarer har set, viser, at yderligere 22.000 hektar landbrugsjord i Danmark nu bliver økologisk.
Selvom regeringen har droppet selve den kvantitative målsætning, understreger Eva Kjer Hansen dog, at ambitionerne står ved magt.
- Det er min ambition, at den danske økologiske produktion og dermed øko-arealet skal vokse frem mod 2020, skriver hun i en mail til Altinget.
