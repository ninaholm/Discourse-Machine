Spanien overtager kontrol med storbank
Den spanske stat overtager nødlidende pengeinstitut, der mangler mindst 10 milliarder euro for at overleve.


 En af Spaniens største banker, Bankia, blev onsdag overtaget af staten. Banken har milliarder af euro ude at svømme i risikable lån til det hårdt ramte ejendomsmarked i landet.
Indgrebet fra statens side var ventet og kommer to dage før, at den spanske regering på fredag vil fremsætte nye krav til bankerne om, at de skal styrke deres kapitalgrundlag.
Overtagelsen er skidt nyt for de tusindvis af investorer, der i forbindelse med børsnoteringen af Bankia i 2011 tog chancen og købte aktier. Bankia blev dannet i 2010 ved en sammenlægning af syv nødlidende sparekasser.
Staten har tidligere ydet et nødlån til Bankia på knap 4,5 milliarder euro. Frem for at tilbagebetale lånet får staten en ejerandel svarende til 45 procent af aktierne i banken.
- Og det betyder, at staten overtager kontrollen med Bankia, hedder det i en meddelelse fra økonomiministeriet.
Bankia bad selv staten om at gribe ind ved at bede centralbanken om at konvertere lånet til aktier.
Den nye ledelse i Bankia skal hurtigst muligt aflevere en plan for, hvordan den har tænkt sig at få sin økonomi rettet op, oplyser centralbanken, som understreger, at Bankia er solvent, og kunderne i banken ikke skal frygte at miste deres indeståender.
- Den delvise nationalisering er en kontroversiel beslutning, fordi det vil medføre store tab for de tusindvis af investorer, der forsynede banken med kapital ved at købe aktier i 2011, siger en ekspert til BBC.
Den spanske regering ventes at skulle tilføre Bankia 10 milliarder euro yderligere for at sikre bankens overlevelse, ifølge nyhedsbureauet Reuters.
Siden finanskrisen satte ind for fire år siden, har den spanske stat reddet mange mindre banker, men ingen af samme størrelse som Bankia, der rangerer som den fjerdestørste i landet.
