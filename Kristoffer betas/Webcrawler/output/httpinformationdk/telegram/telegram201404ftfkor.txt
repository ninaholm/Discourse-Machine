FTF: Kortuddannede betaler for ufaglærte
Fysioterapeuter, pædagoger og lærere betaler ufaglærtes uddannelse, siger FTF's formand, Bente Sorgenfrey.


 Fysioterapeuter, lærere og pædagoger betaler gildet i regeringens beskæftigelsesreform.
Det mener hovedorganisationen FTF, hvis ledige medlemmer mister seks ugers selvvalgt uddannelse, mens ufaglærte ledige får 80 procent i dagpenge og 20 procent i lån til at uddanne sig til faglærte i to år.
 - I dag har FTF's sygeplejerske, pædagog eller bygningskonstruktør ret til seks ugers selvvalgt uddannelse. Det forsvinder. Det er klart en forringelse i forhold til lediges FTF'eres vilkår. Det er ikke særlig hensigtsmæssigt for ledige skolelærere eller pædagoger, siger Bente Sorgenfrey.
Hun blev tirsdag orienteret af regeringen sammen med LO-bosserne.
Derfor vil FTF kæmpe med næb og kløer for at ledige FTF'ere fortsat får seks uger selvvalgt uddannelse. Selv om LO's formand, Harald Børsting, roser reformen, rammer den også socialpædagoger i LO-forbund, påpeger hun.
- Kortuddannede betaler en del af gildet, siger Bente Sorgenfrey.
Hun støtter, at a-kasserne fremover kan formidle job til ledige i det første halve år. Staten kan spare en halv milliard kroner, hvis a-kasser formidler alle job til ledige i stedet for kommunernes jobcentre, så reformen sparer kun staten for et mindre beløb, påpeger hun.
Mens ufaglærte ledige fremover får 80 procent af dagpengene i to år til at blive faglærte, har FTF's medlemmer betalt deres uddannelse med den lavere SU, påpeger Bente Sorgenfrey.
- Mine medlemmer har klaret uddannelse på SU. Også de, der er lidt oppe i årene og har stiftet familie, siger FTF's formand.
Spørgsmål: - Har regeringen åbnet en gavebod for fagforeningerne dagen før 1. maj?
- Det er klart, at der er tænkt over, at man skal bruge mange af de positive elementer til at markere sig 1. maj, siger Bente Sorgenfrey.
