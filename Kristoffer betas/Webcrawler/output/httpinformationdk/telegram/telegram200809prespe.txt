Pres for penge til forfulgte forfattere



 Både Det Radikale Venstre og SF opfordrer nu kulturministeren til at give penge til kommunerne, så de kan huse forfattere på flugt fra hjemlandets diktatur. En opgørelse lavet af Ritzau viser, at ingen danske byer vil bruge penge på at huse forfatterne i 2009, og dermed tegner den nye fribyordning til at blive en foreløbig fiasko.
 Det Radikale Venstre foreslår en pulje på fem millioner kroner til de første fem forfattere, der kommer til Danmark som en del af fribyordningen.
 - Hvad sker der for regeringen, når den godt vil invitere forfulgte hertil, men ikke betale? Regeringen vil gerne bryste sig af at kæmpe for ytringsfrihed, men når regningen for at hjælpe forfulgte forfattere skal betales, så skubbes regningen videre til kommunerne, siger den radikale leder, Margrethe Vestager. 
 SF's kulturordfører, Pernille Frahm, vil også gerne hjælpe kulturministeren med at finde penge til de forfulgte forfattere.
 Umiddelbart står Carina Christensen dog ikke klar med pengene.  
 - Fribyordningen er et tilbud til kommunerne. Hvis en kommune vil promovere sig selv som en friby, kan den prioritere det. Sådan fungerer det jo også med gode erfaringer i andre lande, siger ministeren.
