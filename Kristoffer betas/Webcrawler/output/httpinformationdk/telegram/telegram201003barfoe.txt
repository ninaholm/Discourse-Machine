Barfoed vil se på skilsmisser til foråret



 Justitsminister Lars Barfoed (K) vil drøfte kritikken af skilsmissebørns vilkår med retsudvalget i løbet af foråret.
Han lægger dog ikke op til indgreb nu og her, men henviser til, at forældreansvarsloven skal evalueres i 2011.
- Der er løbende holdt møder med retsudvalget netop om forældreansvarslovens virkninger. Jeg vil naturligvis tage emnet op på det kommende møde her i foråret. Desuden har forligspartierne bag denne lov aftalt, at der skal ske en samlet evaluering af loven i 2011, skriver Lars Barfoed i en mail til Ritzau.
Gennem hele onsdagen er det haglet ned med kritik af forældreansvarsloven, fordi skilsmissebørn i mange tilfælde ender i en situation, hvor de selv skal vælge, om de vil bo hos mor eller far.
Senest har Socialdemokraterne sagt, at de ikke vil vente på evalueringen i 2011. De vil hurtigst muligt have ændringer, der tilgodeser børnene tarv.
- Vi sender nu et brev til Lars Barfoed og opfordrer ham til at indkalde forligspartierne, så vi hurtigst muligt kan ændre loven, siger Karen Hækkerup.
Trods kritikken forsvarer Lars Barfoed dog fortsat loven.
- Loven er fuldstændig klar: Barnets stemme skal høres, men barnet må aldrig blive ansvarliggjort. Børnenes samtaler med børnesagkyndige psykologer skal sikre, at barnets perspektiv og synspunkter kan komme til udtryk. Men barnet må naturligvis ikke føle, at det tvinges til at vælge mod sin vilje, skriver han.
Lars Barfoed henviser desuden til, at Familiestyrelsen løbende følger erfaringerne med forældreansvarsloven for at sikre, at loven fungerer efter hensigten.
