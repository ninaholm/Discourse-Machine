Konservative uenige om kursen efter nederlag
En stor del af det konservative bagland vil stadig hellere vende sig mod Venstre end mod midten.


 Et valgnederlag og 10 års parforhold med Venstre har ikke slidt mere på De Konservative, end at store dele af baglandet fortsat foretrækker at ligge i arm med den gamle regeringspartner i stedet for tilnærmelser til De Radikale og Socialdemokraterne.
 En rundspørge viser, at 41 procent af de konservative lokalformænd foretrækker en tilknytning til Venstre. Et flertal på 48 procent foretrækker dog samarbejde over midten med De Radikale og Socialdemokraterne.
 Det viser den rundspørge, som Ritzau har foretaget, med svar fra halvdelen af de 97 konservative lokalformænd forud for det årlige konservative landsråd i Herning lørdag.

 Partileder Lars Barfoed ser således ud til at have haft et lille flertal i baglandet bag sig med sin fremstrakte hånd til De Radikale på andendagen i valgkampen, som endte i et stort nederlag.

 Efter nederlaget er landsrådet er skåret ned til en enkelt dag, og pressen er i år ikke inviteret med til middagen ved årsmødet.
 I rundspørgen i baglandet er opbakningen til Lars Barfoed pæn uden at være pralende. Tre fjerdedele af svarene går på, at Barfoed er den rigtige til at skaffe fremgang ved næste valg.
 Og hvis han skulle forlade posten, så står klimakommissær Connie Hedegaard suverænt øverst på deres ønskeseddel. Hun får 41 procent af stemmerne i baglandet.
 - Hun har karisma, fornuft, forhandlingsevne - hun besidder alt, mener Henrik Biehl, lokalformanden i Frederikssund.
 Det eneste, hun ikke har, er lyst til at vende tilbage til dansk politik. Hun vil ikke.

 Den tidligere konservative formand, Lene Espersen, har kun opbakning fra fem procent af baglandet i undersøgelsen. Afgående socialminister Benedikte Kiær er nummer to i popularitet, men langt efter Connie Hedegaard. Kiær får syv procent.
