Serbien nærmer sig EU med populær premierminister
Ny serbisk premierminister vil arbejde for at få Serbien med i EU inden 2020. EU-chef er på vej til landet.


 Aleksandar Vucic er nu officielt Serbiens premierminister.
Vucic tiltræder posten søndag, efter at han i marts fik det stærkeste folkelige mandat siden tidligere præsident Slobodan Milosevic efterlod landet isoleret og nærmest bankerot i 1990'erne.
Og en af prioriteterne for den nytiltrådte premierminister er et EU-medlemskab.
- Den Europæiske Union er måske ikke et ideelt fællesskab, men det er det bedste samfund, vi kan være med i, og jeg håber, at Serbien vil blive medlem i slutningen af dette årti, siger Vucic.
EU's udenrigspolitiske chef, Catherine Ashton, besøger Serbiens hovedstad, Beograd, mandag for at mødes med den ny premierminister og parlamentet.
- Serbien har gjort imponerende fremskridt på sin europæiske vej i løbet af de seneste år. Mest bemærkelsesværdigt er de begyndende diskussioner med EU, siger Ashton ifølge nyhedsbureauet AFP i en erklæring.
Aleksandar Vucic er blevet særligt populær efter sin ledende rolle i kampen mod kriminalitet og korruption i Serbien.
Han varsler også et opgør med samfundets strukturer, så Serbien kan bevæge sig fremad.
- Jeg er parat til at påtage mig opgaven med at gennemføre reformer, for jeg er overbevist om, at hvis status quo opretholdes, vil konsekvenserne være ødelæggende, siger Vucic.
Det højreorienterede Serbiens Progressive Parti (SNS) fik med cirka 50 procent af stemmerne så godt som fordoblet sit stemmetal og vandt en jordskredssejr ved parlamentsvalg i marts i det kriseplagede Serbien
Serbien søgte optagelse i EU første gang 2009. Det fik officielt status som kandidatland i 2012 efter en normaliseringsproces omkring Kosovo, som har erklæret sig uafhængig fra Beograd og nu er et selvstændigt land.
Serberne satser på at leve op til alle optagelsesbetingelser i EU i 2018 og efterfølgende optagelse i 2020.
Serbien står til at blive den tredje republik fra det tidligere Jugoslavien, som bliver optaget i EU. De første var Slovenien og Kroatien.
