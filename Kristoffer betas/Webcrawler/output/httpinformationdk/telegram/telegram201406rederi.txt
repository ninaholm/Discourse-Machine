Rederierne glæder sig til billigere lodser
Folketinget har vedtaget, at liberalisere lodsloven - det giver rederierne billigere lodsning til skibene.


 Rederierne kan se frem til, at det bliver billigere at tage lods om bord, når de sejler gennem de danske farvande, der er nogle af verdens snævreste. Det er afgørende med lavere priser, hvis flere skibe skal tage lods om bord, fastslår Danmarks Rederiforening.
- Vi mener, at lodsloven er godt balanceret, så der tages hensyn til både effektiviteten men også sikkerheden. Da det er frivilligt at vælge, om man anvender gennemsejlingslods, er det afgørende, at priserne holdes i ave, hvilket liberaliseringen også kan være med til, siger vicedirektør i Danmarks Rederiforening Jan Fritz Hansen i en pressemeddelelse.
Vicedirektøren frygter ikke, at ændringerne der gradvist frem til 2020 åbner for konkurrence på lodning under gennemsejling, vil forringe sejlads- og miljøsikkerheden i danske farvande.
Folketinget vedtog onsdag ændringerne i lodsloven, så det ikke længere er det statslige lodsselskab Danpilot, der har alle lodsninger på gennemsejlingen. Ændringen har mødt protester fra blandt andet lodserne selv og Danmarks Naturfredningsforening.
På trods af protesterne, frygter Danske Lodser ikke liberalisering af lodsmarkedet, hvor et af argumenterne ifølge formanden for Danske Lodser Bjarne Cæsar Jensen har været, at lodserne er for højt lønnet.
Ifølge formanden for Danske Lodser Bjarne Cæsar Jensen får lodserne i gennemsnit 1,1 million kroner om året inklusiv pension og alle tillæg samt arbejde hver anden weekend og i højtiderne.
- Det skal holdes op imod, at det tager mellem 10 og 15 år at uddanne os, fra vi starter på skolen, til vi har erfaring nok som seniorofficerer i handelsflåden til at blive lods, lød argumentet fra Bjarne Cæsar Jensen.
Lodsformanden frygter heller ikke, at lodserne skal gå ned i løn. Flere lodser har ifølge Bjarne Cæsar Jensen vendt blikket mod Saudi-Arabien, hvor de har fået job til en højere årsløn - skattefrit.
Rederiforeningen har hele tiden støttet forslaget om at give andre end det statslige Danpilot adgang til at udføre gennemsejlingslodsninger i danske farvande
