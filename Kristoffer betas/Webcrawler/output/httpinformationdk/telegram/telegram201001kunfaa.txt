Kun få mink lider, siger avlerne



 De danske minkfarme har generelt en god dyrevelfærd. Sådan læser Dansk Pelsdyravlerforening den rapport, som Veterinærrejseholdet har skrevet efter kontrolbesøg på 140 farme i efteråret.
Foreningens direktør, Sander Jacobsen, henviser til, at de fire politianmeldelser bygger på mellem 3 og 10 skadede dyre på hver af de anmeldte farm.
 - Hver farm har flere tusinde dyr. Så der er tale om decimaler af promiller. I enhver større by er der mange flere mennesker, som har det skidt, siger Sander Jacobsen.
Han påpeger, at Fødevarestyrelsen selv har erklæret, at rejseholdet ikke har kunnet genkende det billede af minkfarmene, som TV2-programmet Operation X har tegnet med udbredt dyremishandling på landets minkfarme.
 Direktøren siger også, at de to tredjedele af de kontrollerede minkfarme, som fik påtaler for ikke at stimulere minkene med halm, rør eller hylder, overtræder regler, som foreningen selv har været med til at anbefale sammen med Dyrenes Beskyttelse.
 - Det er selvfølgelig uacceptabelt. Og vi har banket det ind i medlemmerne med piber og trommer på flere stormøder med dem, siger Sander Jacobsen.
