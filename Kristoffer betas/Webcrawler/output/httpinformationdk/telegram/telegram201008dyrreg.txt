Dyr regning på vej efter skybrud
Erstatningen for weekendens oversvømmelser vil løbe op i mange millioner. Nogle af kældrene kan indeholde dyre ting og sager.


 Det voldsomme skybrud, der i weekenden på det nærmeste satte Storkøbenhavn og Nordsjælland under vand, kommer til at koste. Præcist hvor stor erstatningen bliver til hus- og sommerhusejere, er endnu for tidligt at sige. 
Men sammenligner man med, hvor meget forsikringsselskaberne ifølge brancheforeningen Forsikringsoplysningen måtte af med som følge af de voldsomme skybrud i somrene 2006 og 2007, kan dette års skader løbe op i mange millioner.
I 2006 kostede vandskaderne omkring 460 millioner kroner, mens de i 2007 stod i knap 600 millioner kroner, oplyser chefkonsulent Christian Skødt.
Forsikringsselskabet Tryg Forsikring, som dækker omkring en femtedel af markedet, har endnu ikke opgjort regningen. 
Men foreløbig er anmeldt omkring 2000 skader som følge af skybruddet, og der kan komme flere, efterhånden som folk kommer hjem fra ferie, siger kommunikationsdirektør Troels Rasmussen.
- Det er svært på forhånd at vurdere, hvad de enkelte skader har kostet, fordi de oversvømmede kældre måske befinder sig i områder af Danmark, hvor indholdet kan være ganske kostbart, siger kommunikationsdirektør i Tryg Troels Rasmussen.
Danmarks andet store forsikringsselskab, Topdanmark, mærker også presset. Foreløbig er anmeldt 500 skader, og på selskabets akuttelefon står konstant 20-25 i kø.
Gennemsnitlig koster en skybrudsskade 20-30.000 kroner.
Voldsomme regnskyl giver mange skadesanmeldelser, men det går langt hårdere ud over danskerne, når en storm raser. For eksempel kostede den store januarstorm i 2005 ifølge Forsikringsoplysningen mere end fire milliarder kroner i erstatninger.
