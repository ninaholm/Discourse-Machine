Forsvarsminister: Vores soldater gør en forskel mod IS
Nicolai Wammen (S) mener, at det er vigtigt at støtte irakerne mod Islamisk Stats grusomheder.


 Enhedslisten vil have, at Danmark skal trække sine syv F-16-fly og 280 mand, som træner irakiske soldater, hjem fra Irak, når deres mandat udløber til oktober.
Venstre og De Konservative vil derimod forlænge den danske militære indsats mod Islamisk Stat (IS), så den fortsætter efter oktober.
Forsvarsminister Nicolai Wammen (S) er glad for en bred politisk opbakning og konstaterer, at de danske soldater gør en forskel.
- Vores udsendte soldater gør sammen med den øvrige koalition en forskel i kampen imod IS' forfærdelige terror, og vi kan være stolte af vores udsendte mænd og kvinder.
- Det er vigtigt, at vi støtter kampen mod terroristerne for at beskytte den irakiske civilbefolkning mod IS' grusomme overgreb på mænd, kvinder og børn, men også fordi det er i Danmarks egen sikkerhedsinteresse.
- Enhedslistens holdning er velkendt, men jeg er glad for, at der er et bredt politisk flertal, der bakker op om den flotte indsats, de danske styrker leverer, skriver Wammen i en skriftelig kommentar til Ritzau.
Udenrigsminister Martin Lidegaard (R) har til Politiken udtalt, at han først vil se på en forlængelse, når koalitionen har vurderet indsatsen.
Statsministeren Helle Thorning-Schmidt (S) afviste ikke en forlængelse af den danske indsats, da hun blev spurgt ind til emnet under tirsdagens spørgetime.
- Vi har formået at holde Isil (et andet navn for Islamisk Stat, red.) tilbage i måneder. Er opgaven løst? Nej, det er den langtfra.
- På et tidspunkt skal vi tage stilling til, om mandatet skal forlænges. Det vil jeg bestemt ikke udelukke, men regeringen vil se på situationen på jorden og drøfte det med vores allierede, inden vi melder klart ud, sagde hun.
Udmeldingen kommer, efter at Islamisk Stat har indtaget byen Ramadi ved Bagdad og dermed vist, at de trods blandt andet indsatsen fra danske kampfly fortsat er i stand til at indtage områder.
Siden oktober sidste år har danske F-16-fly været på vingerne mere end 300 gange i kampen mod IS.
Enhedslisten er som det eneste folketingsparti imod missionen, som bliver langt dyrere end ventet.
 Partiets retsordfører, Nikolaj Villumsen, mener ikke, at Danmark skal støtte den irakiske regering, som undertrykker landets sunnimuslimer.
