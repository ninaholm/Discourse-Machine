DF vil have visumkrav med i dansk grænsekontrol
Danmark bør følge Finlands eksempel og kræve visum i forbindelse med dansk grænsekontrol, mener DF.


 Det er ikke nogen hemmelighed, at Dansk Folkeparti ønsker kontrol ved den dansk-tyske grænse. Men den danske kontrol skal være skrappere end den, som Sverige mandag ruller ud ved grænsen til Danmark, mener DF.
Ud over at vise pas eller andet billed-id som svenskerne beder om, så bør den danske regeringen kræve, at asylansøgere også skal have et gyldigt visum til Danmark for at få lov til at komme ind i landet.
Det siger Dansk Folkepartis integrationsordfører Martin Henriksen:
- Dansk Folkeparti tager det som en selvfølge, at hvis regeringen indfører midlertidig grænsekontrol, så vil der også være tale om, at man skal kontrollere, om folk har lovlig adgang til Danmark. Der er visum helt oplagt at bruge, siger Martin Henriksen.
Han mener, at reglerne allerede er på plads. Det er blot op til regeringen at bruge dem, efter at Folketinget kort før jul hastebehandlede og vedtog det såkaldte transportøransvar, der gør det muligt at pålægge eksempelvis DSB og rederier at kontrollere passagerernes papirer.
Finland har ifølge det finske medie Hufvudstadsbladet netop indført et lignende visumkrav for at komme om bord på færgen fra Travemünde i Tyskland til Finland. Det er via denne rute, at de fleste asylansøgere kommer fra Europa til Finland.
Visumkravet vil give en øget mulighed for at afvise folk, inden de kommer ind i Danmark, siger Martin Henriksen:
- Så vil man kunne stoppe folk, inden de sætter deres ben på dansk jord, og dermed vil de være udelukket fra at søge asyl i Danmark. Derfor er et visumkrav helt oplagt, hvis man ønsker at begrænse tilstrømningen.
Han mener, at politiet samtidig skal have bemyndigelse til at sende personer tilbage til Tyskland, hvis de sniger sig uden om id-kontrollen. Dermed vil de også blive afskåret fra at søge asyl i Danmark.
Spørgsmål: Hvis man indfører de krav vil det reelt være et stop for, at man kan komme til Danmark og søge asyl. Det er vel reelt et opgør med den måde hele asylsystemet er indrettet på?
- Jo, det vil det være. Og det er også det, vi gerne vil have fra Dansk Folkepartis side.
Spørgsmål: Er det rimeligt over for personer, som flygter fra krig og forfølgelse?
- Vi vil gerne hjælpe folk på andre måder. Hvis man afskære folk fra at få asyl i Danmark og i Europa, så vil flere blive i nærområderne. Og vi er villige til at diskutere, hvordan vi kan gøre endnu mere for at hjælpe folk der. Det er den bedste måde at gøre det på, siger Martin Henriksen.
Han vurderer, at DF står alene blandt Folketingets partier med ønsket om helt at afskære asylansøgere muligheden for spontant at rejse til Danmark og bede om asyl.
