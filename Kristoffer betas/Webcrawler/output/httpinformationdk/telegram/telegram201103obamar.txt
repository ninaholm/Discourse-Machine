Obama ringer til Sarkozy og Cameron
Storbritannien, Frankrig og USA vil nøje koordinere de næste skridt i Libyen for at håndhæve FN's resolution.


 USA's præsident Barack Obama ringede torsdag til lederne af Frankrig og Storbritannien for at koordinere og blive enige om, hvilken strategi der nu skal tages i brug i Libyen, efter at FN's Sikkerhedsråd vendte tommelfingrene op til en militær aktion i landet.
Barack Obama, den britiske premierminister David Cameron og Frankrigs præsident Nicolas Sarkozy aftalte, at Libyen helt og holdent skal overholde den nye FN-resolution, der blandt andet omfatter en flyveforbudszone over landet, lyder meldingen fra Det Hvide Hus.
Det skriver nyhedsbureauet AFP.
- Lederne er blevet enige om, at Libyen straks skal overholde alle betingelser i beslutningen, og at vold mod civilbefolkningen i Libyen må ophøre, lyder det.
- Lederne er også blevet enige om at arbejde tæt sammen om de næste skridt og at fortsætte samarbejdet med arabiske og andre internationale partnere for at sikre håndhævelsen af FN's Sikkerhedsråds resolution om Libyen.
Den libyske leder Muammar Gaddafi meldte torsdag ud, at han og hans styrker ville trænge ind i oprørsbyen Benghazi med vold og magt, men indtil videre er situationen fredelig i byen.
