Cheney: Rapport om CIA’s metoder er ’fuld af lort’
USA’s tidligere vicepræsident forsvarer afhøringsteknikkerne, der blev brugt mod terrormistænkte efter 2001.


 USA's tidligere vicepræsident Dick Cheney kritiserer den rapport, som Senatet i USA tirsdag offentliggjorde om CIA's afhøringsmetoder under krigen mod terror.
Han siger til tv-kanalen Fox News, at rapporten er »fuld af lort« og kalder det for »forfærdelig« læsning.
Cheney, der var visepræsident under George W. Bush, mens de kontroversielle og brutale torturteknikker blev brugt, forsvarer endnu engang metoderne.
»Vi gjorde nøjagtig det, som var nødvendigt for at fange dem, som var ansvarlige for angrebet 11. september, og forhindre nye angreb,« siger Dick Cheney.
Den stærkt kritiske 500 sider lange rapport viser, at CIA's afhøringer af mistænke al-Qaeda-folk var langt mere brutal, end det hidtil har været kendt.
Samtidig står der i rapporten, at forhørsmetoderne ikke tilvejebragte brugbare informationer.
Ifølge rapporten vildledte CIA også Kongressen og Det Hvide Hus og overdrev værdien af de oplysninger, som kom frem under afhøringerne.
Men det tillægger Cheney ikke megen værdi.
»Rapporten er – undskyld mig – fuld af lort. I går (tirsdag, red.) kaldte jeg det for en omgang vrøvl, men lad mig bare bruge det rette ord,« siger han til Fox News.
Han mener, at senatskomitéens efterforskning har været mangelfuld og at komitéen medlemmers ikke har interviewet alle nøglepersoner, som var involveret i programmet.
Ifølge rapporten fik præsident Bush først i 2006 kendskab til detaljerne om de teknikker, som var blevet taget i anvendelse, men Dick Cheney siger, at præsident Bush var fuldt ud informeret.
»Han var faktisk en integreret del af programmet, og det var ham, som godkendte det,« siger Cheney.
