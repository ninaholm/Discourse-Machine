Aktivister stopper skovmaskine i Østerild
Aktivister har blokeret en maskine i Østerild plantage. Politiet er i gang med at beslutte, hvad de vil gøre.


 Miljøaktivister har endnu engang forpurret Skov- og Naturstyrelsens rydningsarbejde i Østerild Klitplantage, der skal give plads til et omdiskuteret testcenter for kæmpevindmøller.
Mandag morgen stillede flere aktivister sig nemlig fysisk i vejen for en flismaskine, der skal makulere og snitte det træ, der ikke kan blive til tømmer til savværket.
Det oplyser kommunikationsmedarbejder hos Midt- og Vestjyllands Politi, Kurt Stenfeldt.
- Her fra morgenstuden har nogle demonstranter blokeret for en flismaskine derude. De har fysisk stillet sig foran den, og da der er en vis sikkerhedsafstand på sådan nogle maskiner, stopper arbejderne den selvfølgelig, forklarer han.
Politiet har endnu ikke taget stilling til, hvad de vil gøre i sagen. Det er de netop i gang med at drøfte på et møde, fortæller Kurt Stenfeldt.
- Vores ledelse er i øjeblikket i gang med at finde ud af, om vi skal sende en større styrke, eller om vi bare skal sende nogle enkelte folk derud, siger han.
I alt skal 266 hektar skov i Østerild Klitplantage i Thy fældes for at give plads til testcentret, der skal indeholde syv kæmpevindmøller på op til 250 meters højde.
Bag beslutningen står foruden regeringen Dansk Folkeparti, Socialdemokraterne og SF.
Danmarks Naturfredningsforening har indklaget staten for EU-Kommissionen. Foreningen mener, at testcentret strider mod EU-direktivet om dyrs levesteder og ikke er miljøvurderet korrekt.
