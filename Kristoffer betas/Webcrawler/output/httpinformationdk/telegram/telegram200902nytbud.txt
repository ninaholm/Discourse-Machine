Nyt bud på genopretningsplan i USA



 Republikanerne i det amerikanske Senat afslørede i dag deres egen billigere, alternative økonomiske genopretningsplan, efter at USA's præsident, Barack Obama, har fremlagt sin store genopretningsplan.
 Bag Republikanernes plan står blandt andre John McCain, der tabte præsidentvalget til Obama.
 Obamas plan "koster" 885 milliarder dollar (5057 milliarder kroner), mens Republikanernes plan koster 445 milliarder dollar (2543 milliarder kroner).
 Republikanerne har hele tiden sagt, at Obamas plan er alt for dyr.
 På børsen i New York reagerede aktiemarkedet positivt på Republikanernes plan, da den tyder på, at politikerne trods alt er ved at bevæge sig hen mod en eller anden form for redningsplan, der skal hjælpe USA ud af recession.
 Det førende aktieindeks Dow Jones lukkede således med en stigning på 1,77 procent, mens det teknologitunge Nasdaq-indeks lukkede med en stigning på 1,45 procent.
