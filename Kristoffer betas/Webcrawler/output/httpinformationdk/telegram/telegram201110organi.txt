Organisationer jubler over mere ulandshjælp
Regeringen lægger i nyt finanslovforslag op til øget ulandsbistand på over 600 mio. kroner. Det skaber glæde.


 Flere penge til Afrika fra Danmark skaber jubel hos nødhjælpsorganisationer. Det vil redde menneskeliv, lyder det fra Folkekirkens Nødhjælp.
Reaktionen kommer efter, at regeringen har fremlagt planer om at øge ulandsbistanden med 234 millioner kroner i 2012 og derefter resten af vejen op til i alt 600 millioner kroner i 2013.
- Vi synes, det er et rigtig godt signal og et flot signal at sende fra Danmark og fra regeringen. Både til verden og til danskerne, siger Frans Mikael Jansen, generalsekretær i Mellemfolkeligt Samvirke.
- Fattigdom i verden er et kæmpestort problem, som vi skal prioritere, også selv om der er krise i Europa og nogle af de store økonomier, tilføjer han.
Generalsekretær i Folkekirkens Nødhjælp Henrik Stubkjær mener, at forøgelsen vil gavne Danmarks position i verden:
- Det er ikke bare et signal. Det vil give Danmark en ny international position, hvor vi kan lægge pres på verdens andre rige lande og holde dem fast på det, de har lovet.
Han bakkes op af Frans Mikael Jansen:
- Den rige verden skal stadig yde deres udviklingsbistand til de fattige lande, siger han, men understreger, at de nu afsatte beløb ikke er nok.
- Men alt, der kommer ekstra, hjælper, tilføjer han.
I mellemfolkeligt Samvirke vil man helst sætte ind i landbrugssektoren og hjælpe de nødlidende til selv at drive givtigt landbrug. Man håber at opnå økonomisk vækst ved at tilvejebringe den madproduktion, der er nødvendig til at brødføde folk.
De Radikales udviklingsminister Christian Friis Bach har tidligere sagt til Jyllands-Posten, at Danmark ikke bør bestemme detaljeret, hvad ulande bruger bistanden til. Det er Frans Mikael Jensen ikke enig i.
- Det er et godt værktøj til politisk dialog, men det vil være forkert at lægge hele bistanden om til landene og støtte landene gennem budgetstøtte, siger han.
Regeringens målsætning er, at ulandsbistanden skal repræsentere én procent af bruttonationalproduktet. Det svarer til cirka 17 milliarder kroner.
