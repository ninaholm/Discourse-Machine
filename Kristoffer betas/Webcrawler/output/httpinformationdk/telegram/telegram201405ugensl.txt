Ugen slutter med solskin efter våd start
Mandag kan der både komme hagl og torden, men fra torsdag får det lune forårsvejr overtaget.


 Der bliver både brug for paraply og solbriller i den kommende uge, som vejrmæssigt er delt op i to. De første dage er kølige med flere byger, men i den anden halvdel skinner solen, og temperaturerne stiger.
- Det ser halvskidt ud de første tre dage. Der kommer en del byger og ikke meget sol. De fleste og kraftigste byger kommer nok mandag. Især i eftermiddag kan der være hagl og torden i dem lokalt, siger vagtchef Jørn Thomsen fra DMI.
Temperaturerne kommer mandag, tirsdag onsdag til at ligge på omkring 10-15 grader om dagen og syv til otte grader om natten.
- De første tre dage skal man være glad for 15 grader, lyder det fra Jørn Thomsen.
Vejret skifter dog torsdag. Et højtryk får overtaget over Skandinavien, og det giver mere sol - og det gode vejr kommer også til at præge store bededag fredag.
- Det kan ikke udelukkes, at der kommer en enkelt lille byge torsdag, men der kommer en hel del sol, og det bliver stort set tørt torsdag, fredag og lørdag, siger vagtchefen.
Alle tre dage stiger temperaturerne til maksimalt 18 grader, og der kommer ikke meget vind. Vejret søndag kan dog gå begge veje, viser de foreløbige prognoser.
- Søndag truer det lidt fra øst og vest, så det er lidt usikkert, om det holder tørt, siger Jørn Thomsen.
