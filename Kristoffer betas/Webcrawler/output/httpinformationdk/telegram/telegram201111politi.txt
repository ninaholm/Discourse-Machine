Politi står uden motiv i Gladsaxe-drab
Ifølge politiet var en 45-årig mand næppe et tilfældigt offer, da han natten til torsdag blev slået ihjel.


 Det var tilsyneladende ikke tilfældigt, da en 45-årig mand omkring midnat natten til torsdag blev dræbt med stump vold i Høje Gladsaxe ud for nummer 94.
- Vi tror, at det er nogen, der kender hinanden, siger vicepolitiinspektør Carsten Jansson fra Københavns Vestegns Politi.
Offeret blev fundet liggende livløs i en blodpøl. Kort efter sprang en person ind på passagersædet af en bil, som kørte væk fra stedet.
Politiet har sidst på eftermiddagen ikke yderligere oplysninger om bilen og har i det hele taget ikke mange spor at gå efter.
- Så vi er meget interesseret i at høre fra folk, som måtte have set noget i området omkring midnat, siger Carsten Jansson.
Især vil politiet gerne høre fra folk, der kan have set bilen og eventuelt har bemærket noget om personen eller personerne i den.
Politiet fik alarmen klokken 00.32. Den 45-årige, der ikke i forvejen var kendt af politiet for noget særligt, blev forsøgt genoplivet, men forgæves.
