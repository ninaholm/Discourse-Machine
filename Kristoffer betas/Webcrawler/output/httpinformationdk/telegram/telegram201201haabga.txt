Håb om gældsaftale sender græske aktier op
Aktierne tager et solidt hop opad på børsen i Athen, dagen inden forhandlinger om den græske gæld genoptages.


 Nyt håb om, at der er fremskridt på vej i forhandlingerne om Grækenlands gigantgæld, sendte onsdag de græske aktier i vejret.
Da børsen i Athen lukkede, var kurserne steget 4,8 procent.
Indekset over bankaktier steg mere end 12 procent, da det kom frem, at chefforhandleren for de private kreditorer, Charles Dallara, vender tilbage til Athen torsdag for at genoptage forhandlingerne om at nedskrive den græske gæld med omkring 100 milliarder euro.
- Vi befinder os nu i den mest følsomme fase af forhandlingerne om at afslutte gældsomlægningen, siger regeringstalsmand Panteis Kapsis ifølge nyhedsbureauet Reuters.
- Det er tydeligt, at de kommende dages begivenheder vil påvirke landets kurs i årevis, understreger han.
Dallara, der er chef for International Institute of Finance (IIF) og forhandler på vegne af de private ejere af græske statsobligationer, rejste hjem fra Athen i weekenden, efter det ikke lykkedes at nå frem til en aftale.
Hvis kreditorerne siger ja til at vinke farvel til deres penge, er vejen banet for, at Grækenland kan få udbetalt en redningspakke på 130 milliarder euro, som blev aftalt i oktober med EU og Den Internationale Valutafond (IMF).
Skulle det ikke lykkes at nå til enighed med de private investorer, vil frygten for en egentlig statsbankerot stige.
