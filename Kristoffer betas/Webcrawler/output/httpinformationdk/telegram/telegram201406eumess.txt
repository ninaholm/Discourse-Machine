EU: Messerschmidt og DF ryger ind i de konservatives fold
Dansk Folkeparti skifter gruppe i EU-Parlamentet og bliver optaget i Europa-Parlamentets konservative ECR.


 Dansk Folkeparti er onsdag blevet optaget i ECR-gruppen i EU-Parlamentet, som ledes af Storbritanniens premierminister, David Camerons, britiske konservative.
Det bekræfter partiets spidskandidat Morten Messerschmidt (DF).
- Vi går nu ind i en gruppe, hvor de britiske konservative og det britiske regeringsparti sidder. Vi har gjort en del ud af David Camerons EU-projekt i valgkampen og sagt, at det er en model a la den, som vi ønsker i Danmark, siger Morten Messerschmidt til Ritzau.
Dansk Folkeparti og Morten Messerschmidt forlader dermed sin nuværende nationalistisk prægede gruppe i parlamentet, EFD. Ifølge Messerschmidt opnår Dansk Folkeparti mere indflydelse i ECR-gruppen.
- Vores muligheder for ordførerskaber og for at påvirke lovgivningsprocessen er markant større med den position, vi har nu. Både gruppe-mæssig men også størrelses-mæssig, siger Morten Messerschmidt.
Han vil dog ikke sætte navn på hvilke ordførerskaber, Dansk Folkeparti går efter, før grupperne i EU-Parlamentet falder endelig på plads den 24. juni. Morten Messerschmidt tilføjer dog, at ordførerskaberne har været en del af forhandlingerne om at blive optaget i ECR.
Messerschmidt prøvede også efter EU-valget i 2009 at komme med i ECR-gruppen, men blev afvist.
Ud over Dansk Folkeparti er de EU-skeptiske finner, De Sande Finner, også blevet optaget i de konservatives gruppe.
De svenske EU-skeptikere Sverigedemokraterne siger, at de også gerne ville samarbejde med Dansk Folkeparti i ECR-gruppen.
Men ifølge presseansvarlig Martin Kinnunen har de ikke forhåbninger om at blive medlem, da de modsat Messerschmidt har dårlige kontakter til de britisk konservative.
Før dette års europarlamentsvalg bestod ECR-gruppen af 57 medlemmer, og trods tilgangen af nye partier vil den nye sammensætning indtil videre kun bestå af 55 medlemmer. Det sker blandt andet på grund af, at David Camerons konservative fik en begmand ved det britiske EU-parlamentsvalg og tabte mange stemmer til uafhængighedspartiet Ukip.
Ved det danske europaparlamentsvalg for halvanden uge siden fik Messerschmidt et rekordantal personlige stemmer, og Dansk Folkeparti sikrede sig to nye mandater, således at de nu har fire pladser i EU-Parlamentet.
