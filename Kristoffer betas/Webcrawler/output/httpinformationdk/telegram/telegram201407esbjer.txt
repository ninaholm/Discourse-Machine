Esbjerg Kommune: Kritisabelt at svigt har fundet sted
To børn burde ikke have været udsat for omsorgssvigt, og det skal ikke gentage sig, siger viceborgmester.


 Det er dybt beklageligt, at to børn har været udsat for omsorgssvigt i Esbjerg Kommune, og at kommunen ikke reagerede på de 11 henvendelser, som den lod passere.
Sådan lyder det fra 1. viceborgmester i Esbjerg Kommune, Jesper Frost Rasmussen (V), som også sidder som medlem af Børn & Familieudvalget i kommunen.
- Jeg kender ikke detaljerne i den konkrete sag, men det er selvfølgelig kritisabelt, at det kan finde sted, siger han til Ritzau og fortsætter:
- Det her er desværre ikke den eneste sag. Der har jo været andre, og der er sikkert også andre fra den tid, hvor tingene ikke har hængt sammen.
Tidligere har Esbjerg Kommune været omdrejningspunktet i en sag, hvor en mand misbrugte flere børn seksuelt. Heller ikke her reagerede kommunen hurtigt nok på de henvendelser, der tikkede ind.
- Det er trist og yderst beklageligt over for de børn, der kunne have været hjulpet noget før, hvis ellers man havde reageret på de henvendelser, der kom, siger Jesper Frost Rasmussen om den seneste sag og tilføjer:
- Desværre kan vi ikke ændre på fortiden, men i stedet beklage og lære af den og sikre, at det ikke sker igen.
Svigtet af de to børn på seks og otte år skal have fundet sted fra 2011 til 2012. Deres mor var i perioden stærkt alkoholiseret, og det fik både skole, politi og andre til at underrette Esbjerg Kommune om, at børnene blev udsat for misrøgt.
Sagen har fået Folketingets Ombudsmand til at offentliggøre en massiv kritik af kommunen.
