Odense-imam kaldes for konfliktmager
Imamen i Odenses største moské beskyldes for at opfordre til vold og konflikter mellem forskellige grupper af muslimer.


 Lederen af den største moské i Odense, Abu-Alamin, beskyldes af lokale indbyggere i Vollsmose for at oppiske en stemning, der skaber konflikter og vold mellem muslimer. 
Ifølge Informations kilder har den sunnimuslimske imams udfald mod shiamuslimer i en konkret sag resulteret i, at en ung mand er blevet overfaldet og stukket med kniv. Samtidig er der eksempler på folk, som er blevet truet på livet, skriver avisen lørdag.
- Abu-Alamin har meget ekstreme synspunkter, og han skaber splid mellem muslimer, siger Saliha Marie Fettah, Center for Mellemøststudier på Syddansk Universitet.
En række kilder fortæller til avisen, at der har været protester i Vollsmose over den lokale imams udfald, men de færreste har lyst til at stå åbent frem. Nogle fordi de er bange for de sociale konsekvenser, hvis man står frem med kritikken, andre fordi de er bange for deres sikkerhed.
Imam Abu-Alamin, som er leder af moskeen på Ørbækvej, ønsker ikke selv at udtale sig direkte til avisen. Men gennem moskeens talsmand siger han, at overfaldsmanden handlede på egen hånd, og at han som imam ikke havde nogen andel i det. Men det afviser en lang række kilder, Information har talt med.
Ifølge flere vidner, havde imam Abu-Alamin, få dage inden overfaldet, talt meget voldsomt på et offentligt møde imod shiamuslimer. På mødet afviste han, ifølge vidner, på det skarpeste, at man kunne gifte sig indbyrdes. I dagene efter blev manden, der ønskede at gifte sig, forfulgt og truet med at blive "slagtet".
- Abu-Alamin fylder de unge med radikale holdninger og det skaber vold, siger en anonym kilde til avisen. Manden, der selv er muslim, har på tæt hold fulgt en række konflikter, der er opstået i kølvandet på Abu-Alamin. Han udtaler sig anonymt, fordi han er bange på sine egne og familiens vegne.
