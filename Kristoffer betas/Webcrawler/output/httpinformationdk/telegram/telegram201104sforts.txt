S fortsætter forhandlinger om 2020-plan
S fortsætter forhandlinger om regeringens 2020-plan. Regeringen har lovet at respektere velfærdsaftalen.


 Socialdemokraterne og regeringen har afsluttet deres første forhandlinger om regeringens 2020-plan, der skal sikre dansk økonomi i fremtiden.
Og i modsætning til manges forventninger har Socialdemokraterne besluttet sig for at fortsætte forhandlingerne.
Finansminister Claus Hjort Frederiksen (V) meddelte umiddelbart efter mødet, at regeringen ikke vil bryde velfærdsforliget fra 2006.
Og den lovning var tilsyneladende tilstrækkelig for Socialdemokraterne til, at de vil fortsætte forhandlingerne.
- Jeg synes, det er fint, at regeringen så tydeligt siger, at man vil overholde spillereglerne, siger Helle Thorning-Schmidt.
På det indledende møde fremlagde Socialdemokraterne partiets alternative forslag til at sikre landets økonomiske holdbarhed.
- Nu har vi lagt fem positive forslag til ændringer af efterlønnen på bordet, og det vil vi forhandle videre om. Men vi medvirker ikke til at afskaffe efterlønnen, siger Helle Thorning-Schmidt.
Samtidig med at Socialdemokraterne har afvist at afskaffe efterlønnen, foreslår partiet blandt andet, at efterlønnen skal kunne veksles til uddannelsesrettigheder.
Finansminister Claus Hjort Frederiksen (V) har dog ikke megen fidus til Socialdemokraternes forslag, men alligevel forventer han, at der bliver en anden forhandlingsrunde med alle partierne.
- Når jeg ser på de forslag, Socialdemokraterne er kommet med, tror jeg ikke umiddelbart, at det forbedrer arbejdsudbuddet i nævneværdig grad. Et enkelt går endda i den forkerte retning, siger han.
- Men jeg forventer helt givet, at der bliver en anden runde med alle partier, lyder det fra finansministeren.
Resten af dagen følger forhandlinger i Finansministeriet med de andre partier bag velfærdsforliget - først De Radikale og siden Dansk Folkeparti.
