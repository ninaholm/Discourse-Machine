Mindst 60 er dræbt af bombeangreb i Irak
En serie af eksplosioner i Irak har kostet snesevis af menneskeliv forud for amerikansk tilbagetrækning.


 Selvmordsbomber og bilbomber rystede mandag adskillige irakiske byer og dræbte mindst 60 mennesker. Myndighederne mener, at angrebene, der øjensynligt var koordineret, er udført af grupper tæt på al-Qaeda.
Eksplosionerne bryder en relativt rolig periode i forbindelse med muslimernes hellige Ramadan-måned. Det understreger behovet for massive sikkerhedsforanstaltninger i Irak på et tidspunkt, hvor de amerikanske styrker i landet er ved at forberede en tilbagetrækning - otte år efter invasionen, som førte til Saddam Husseins fald.
Ved den kraftigste eksplosion blev mindst 37 mennesker dræbt i byen Kut, som overvejende har en shiamuslimsk befolkning. Eksplosionen ødelagde en række forretninger og huse i Kut. Over 68 mennesker blev såret af bomben.
- Disse angreb har til formål at undergrave sikkerheden og tilliden til sikkerhedsstyrkerne, siger generalmajor Qassim al-Moussawi, som er talsmand for sikkerhedsstyrkerne i Bagdad.
Ved andre bombeanslag i blandt andet Khan Bani Saad, i Tikrit og Njaf blev mindst 23 mennesker dræbt.
Angrebene kommer mindre end to uger efter, at de irakiske ledere sagde, at de ville tage en drøftelse med USA om at forlænge sikkerhedstræningen efter 2011, når de 47.000 udstationerede soldater trækkes tilbage som led i en bilateral sikkerhedsaftale.
Voldshandlingerne i Irak er faldet siden de toppede i 2006 og 2007, men angreb hører fortsat til hverdagen. I alt 259 irakere er blevet dræbt ved angreb i juli, hvilket er det næsthøjeste tal for en måned i 2011.
