Udenlandske investorer sidder på spring i Iran
Pengebølge fra udlandet ventes at skylle ind over Iran, hvis sanktionerne mod landet bliver fjernet.


  Internationale forretningsfolk og investorer er begyndt at forberede sig på, at de måske snart igen får lov til at lave forretninger i Iran.
Hvis forhandlingerne om Irans atomprogram udmønter sig i en aftale, ventes de internationale sanktioner mod landet at blive lempet og på sigt helt fjernet.
Det kan åbne døren for vestlige virksomheder til et stort marked. Og det forklarer ifølge det iranske nyhedsbureau Isna, hvorfor hotellerne i hovedstaden Teheran har været godt fyldt op de seneste måneder af personer fra udenlandske selskaber, der overvejer at investere i Iran.
- Globale investorer vil aldrig igen opleve, at et land af denne størrelse og med sådan en udviklingsgrad åbner sig op, siger Charles Robertson, cheføkonom i investeringsfirmaet Renaissance Capital, til Isna.
Iran, der har over 80 millioner indbyggere, rangerer som verdens 27. største økonomi med et bruttonationalprodukt sidste år på 437 milliarder dollar.
Charles Robertson sammenligner det økonomiske potentiale med Tyrkiets, men Iran har en fordel i kraft af sine store reserver af olie og gas samt lavere gennemsnitslønninger end i Tyrkiet.
- Landet mangler bare investeringer og udenlandsk kapital, siger han til Isna.
Netop olie og gas ventes at trække mange investorer til.
En oliegigant som Royal Dutch Shell har allerede haft delegationer i Teheran i forventning om, at der snart kommer en afklaring om sanktionerne.
Charles Robertson mener, at områder som telekommunikation, bankvæsen og detailhandel også vil være attraktive for udenlandske investorer.
Irans største privatejede investeringsselskab, Iran Industries Investment Company, bekræfter, at interessen fra udlandet er taget til.
- Der har den seneste tid været selskaber fra både Europa, USA og Asien for at kigge sig omkring, siger direktør Reza Soltanzadeh til Isna.
Han skønner, at der alene på det iranske kapitalmarked vil strømme omkring én milliard dollar ind fra udlandet det første års tid efter en eventuel ophævelse af sanktionerne.
