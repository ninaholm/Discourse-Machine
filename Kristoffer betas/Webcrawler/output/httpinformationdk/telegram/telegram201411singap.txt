Singapore sætter strikse regler for taxakonceptet Uber
Kun biler og chauffører med licens må benyttes, og Uber må ikke kende destinationen, når kunden bestiller.


 Det vidt ekspanderende taxakoncept Uber, som for tiden indtager flere kontinenter, bliver mødt af vidtrækkende statslig regulering i Singapore.
I Singapore må det amerikanske hyrevognssystem ifølge en lov kun benytte taxaer og chauffører med licens, og information om takst og andre tillæg skal være tydelig for kunden.
For et par dage siden valgte Trafikstyrelsen i Danmark at politianmelde Uber. Det skete samme dag, som virksomheden meldte sin ankomst i landet.
I Singapore må taxakonceptet, der fungerer via en app på en smartphone, ikke bede passagererne om at afsløre deres destination, når de bestiller en tur på grund af bekymring for, om chauffører vil forsøge at undgå nogle ture.
Landets transportministerium oplyser, at Uber og lignende koncepter, hvor private bilejere tilbyder at samle personer op på gaden og køre dem til en aftalt destination, fremover skal søge om licens for en periode på tre år.
- Muligheden for at kunne praje tredjeparts taxaer sikrer en mere effektiv forbindelse mellem hyrevogn og kunde, hvilket er blevet mere og mere populært, skriver ministeriet i en pressemeddelelse og tilføjer, at den nye lov skal varetage kundernes "sikkerhed og interesser."
Den nye hyrevognslov i Singapore gælder ikke kun Uber, men også lignende koncepter som Hailo og Lyft.
Uber skal i det asiatiske land også tilbyde kundeservice og kontorer for hittegods og klager.
