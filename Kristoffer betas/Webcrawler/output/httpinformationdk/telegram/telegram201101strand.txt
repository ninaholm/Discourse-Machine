Strandede danskere kommer hjem mandag
60 danskere kan nu alligevel komme hjem fra Kairo efter et døgns frustrerende venten.


 Efter mere end et døgn i fortvivlende uvished i lufthavnen i Kairo lysner det nu for 60 strandede danskere.
Danskerne skulle have været hjem med et fly søndag fra Kairo med Egypt Air, men afgangen blev aflyst, og danskerne stod pludselig kun med håndbagage i en lufthavn stort set uden både mad og personale.
- Vi har fået oplyst, at Egypt Air flyver til København i dag (mandag), og at de strandede passagerer kan komme med, siger Mikkel Thrane, kommunikationschef i SAS til Ritzau.
Mange af danskerne har købt deres billet gennem et SAS-bureau. Det betyder dog ikke, at SAS er juridisk forpligtet til at sørge for passagererne. Alligevel gik selskabet mandag morgen i gang med at undersøge mulighederne for at hjælpe danskerne.
Det var allerede lykkedes at finde pladser til dem på andre fly, da oplysningen om, at Egypt Air genoptager flyvningen, kom mandag formiddag.
- Det er vi alle sammen meget glade for, siger Mikkel Thrane.
Ventetiden og uvisheden i lufthavnen har været frustrerende for de danske rejsende. Nogle af dem skulle blot mellemlande i Kairo på vej hjem fra en længere rejse.
De kunne ikke få lov til at komme på hotel. Og på grund af udgangsforbud kan de heller ikke bevæge sig ud af lufthavnen.
- Vi sidder som gidsler i lufthavnen. Der sker ingenting. Det er børnefamilier, pensionister, unge. De er meget utrygge. Nogle er sønderknuste. Vi er nogle stykker, som prøver at holde sammen på dem. Men de græder og er helt ude af den, siger Asbjørn Vedel til politiken.dk.
