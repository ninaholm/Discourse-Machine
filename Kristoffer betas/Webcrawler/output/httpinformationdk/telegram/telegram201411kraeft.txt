Kræftramte børns overlevelse er øget markant
Samarbejde mellem Rigshospitalet og Skåne Universitetssjukhus i Lund har øget overlevelsen hos kræftramte børn


 Fra 50 til 80 procent.
Det er kræftramte børns overlevelseschancer steget til, siden at Rigshospitalet og Skåne Universitetssjukhus i Lund har indgået et samarbejde. Det har stået på i mere end 30 år, og effekten er tydelig - flere børn overlever kræft.
- Det er ikke mere end en generation siden, at vi kun helbredte halvdelen af børnene, til at vi i dag helbreder 80 procent. Jo tættere et samarbejde vi har, jo større er chancerne for, at det enkelte barn får gavn af de allernyeste resultater, siger professor i børnesygdomme ved Rigshospitalet, Kjeld Schmiegelow.
Det er Barn- och ungdomsmedicin, Barnonkologi på Skånes Universitetssjukhus og BørneUngeKlinikken på Rigshospitalet, der har indgået samarbejdet - også kaldet Sundets Onkologiske og Hæmatologiske Organisation (SOHO).
De to afdelinger udveksler blandt andet viden, medarbejdere og til tider sågar patienter. Det har altså medvirket til, at overlevelsesraten for kræftramte børn samlet set er steget på alle kræftområder, fortæller professoren.
Kræft er imidlertid også en hyppig dødsårsag blandt børn i Europa. 22 procent af dødsfaldene skyldes kræft, ifølge Kjeld Schmiegelow.
- Det er den hyppigste medicinske dødsårsag. Der er ikke en mirakelkur til det. Men gennem samarbejde kan vi sikre os, at den viden og forskning, der er på Rigshospitalet, kommer patienter i Lund til gavn og omvendt, siger han.
Samarbejdet mellem de to afdelinger bliver nu anerkendt af Region Hovedstaden og Region Skåne, som fredag tildeler SOHO den såkaldte Oresund Award for banebrydende samarbejde omkring sundhedsforskning og behandlinger.
Det er imidlertid ikke kun kræftramte børn i Sverige og Danmark, der har fået bedre udsigter.
- Det (bedre overlevelseschancer, red.) afspejler en udvikling, som har fundet sted rigtig mange steder i Europa og USA. Men det understreger, at den udvikling, hvor vi kan helbrede mange flere i dag, kun er kommet i stand på baggrund af samarbejde, siger Kjeld Schmiegelow.
