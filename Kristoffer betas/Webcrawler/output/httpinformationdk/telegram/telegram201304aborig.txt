Aboriginal bliver ny australsk ambassadør i Danmark
For første gang udnævner Australien en aboriginal til ambassadør i udlandet. Og han kommer til Danmark.


 Damien Miller er aboriginal, og tilhører dermed den oprindelige australske urbefolkning.
Nu bliver han den første aboriginal, der får en post som ambassadør for Australien i udlandet. Og det bliver i Danmark.
Det skriver netsiden Invest in Australia. Ifølge netsiden var det den australske udenrigsminister Bob Car, der mandag oplyste, at Damien Miller bliver Australiens næste ambassadør i Danmark. Han kommer til at bo i Danmark, men skal samtidigt også være Australiens repræsentant i Norge og Island.
Damien Miller ventes at tiltræde sin nye post i maj, hvor han afløser den nuværende ambassadør James Choi.
Det er en diplomat med baggrunden i orden, Australien sender til Danmark. Den nye ambassadør har en universitetsgrad i udenrigshandel og jura.
Damien Miller kommer fra en stilling som diplomat i Australiens ministerium for udenrigshandel og var indtil fornylig rådgiver og vicechef for den australske ambassade i Tyskland.
Australien og Danmark har gode handelsforbindelser. Værdien af samhandlen beløber sig til omkring 1,3 milliarder australske dollar årligt, svarende til knap otte milliarder danske kroner.
Samtidig samarbejder Danmark og Australien også på en lang række områder i internationale sammenhænge, blandt andet om sikkerhed og klimaforandringer.
Det bliver også den nye ambassadørs opgave, at pleje Australiens forbindelser til Norge og Island.
