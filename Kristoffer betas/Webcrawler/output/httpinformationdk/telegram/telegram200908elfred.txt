EL freder boligejerne



 Socialdemokraterne og SF kommer nu et skridt nærmere flertallet for en kommende skattereform. Efter at de to oppositionspartier har gjort det klart, at en sådan skattereform ikke kommer til at ramme boligejerne, freder også Enhedslisten den store vælgergruppe. 
 - Der er mange boligejere, som i dag har problemer med at få økonomien til at hænge sammen. Så vi har ikke noget krav om, at økonomien for boligejerne skal forringes, siger Enhedslistens skatteordfører, Frank Aaen.
 Selv om både Socialdemokraterne og SF holder kortene tæt til kroppen forud for præsentationen af et fælles skatteudspil, så understreger den socialdemokratiske skatteordfører, Nick Hækkerup, at "boligskatterne skal holdes i ro". Det betyder, at der hverken bliver pillet ved rentefradraget eller boligskatterne.
 Frank Aaen foreslår dog en skat på de senere års store gevinster på boligmarkedet. Men først når boligejerne sælger huset eller lejligheden og forsøger at realisere gevinsten fra stigningerne i ejendomspriserne.
 - Det skal først være på det tidspunkt, hvor folk trækker pengene ud til forbrug og altså ikke, hvis folk bare skifter fra den ene til den anden bolig. Det vil samtidig forhindre, at man belåner værdistigninger til at øge forbruget. Den nuværende krise skyldes jo i høj grad en belånt boligboble, siger Enhedslistens skatteordfører.
 Modsat for eksempel udlændingepolitikken, hvor Socialdemokraterne og SF - i store træk - blot agter at videreføre VK-regeringens politik, så vil en skattereform sandsynligvis kræve, at ikke blot De Radikale, men også Enhedslisten stemmer for. Senest lagde Liste Ø i 1998 stemmer til den daværende SR-regerings skattereform, den såkaldte Pinsepakke. Ifølge Frank Aaen skal en kommende skattereform netop indeholde de samme elementer som Pinsepakken: De rige skal betale mere, og de fattige mindre. Selv om Enhedslisten ikke har noget officielt "skæringspunkt", så forventer partiets skatteordfører, at folk med en årlig indkomst under 300-400.000 kroner i hvert fald ikke skal betale mere. 
 - Der kan ikke være tvivl om, at en skattereform skal laves med Enhedslisten. Det er vi selvfølgelig også parate til. Nu har vi jo ikke set SF og Socialdemokraternes udspil endnu, men vi går til forhandlingerne for at sikre, at arbejdsløse, pensionister og dem med de laveste indkomster - som er blevet snydt af VKO's forskellige skattereformer - får en lempelse, mens dem i toppen skal betale noget mere. Og så vil vi se på, hvordan teknikken skal skrues sammen for at opnå det, siger Frank Aaen.

