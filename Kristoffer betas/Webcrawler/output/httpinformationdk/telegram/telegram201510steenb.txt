Steen Bocian: Dansk rentestigning nok tidligst i 2017
Renterne i Europa - og dermed også i Danmark - vil være ekstremt lave ekstremt længe, forventer Steen Bocian.


 Det går så langsomt fremad i det kriseramte Europa, at en dansk rentestigning formentlig tidligst kommer i 2017, mener Danske Banks cheføkonom, Steen Bocian, efter nye europæiske nøgletal.
EU's statistiske kontor, Eurostat, oplyser fredag, at arbejdsløsheden i Europa falder langsomt, mens inflationen ligger bomstille.
Og tallene viser, at krisen stadig hersker i Europa, selv om det langsomt går i den rigtige retning, mener Steen Bocian.
- Europa er i en dyb krise, som kun langsomt slipper, og derfor er der behov for noget ekstremt, siger cheføkonomen.
Steen Bocian forventer derfor, at den Europæiske Centralbank (ECB) på sit møde i december vil sænke den i forvejen negative rente på indskudsbeviser fra minus 0,2 procent til minus 0,3 procent uden at røre ved andre rentesatser.
Danske Bank har indtil for nylig spået en snarlig dansk rentestigning, men nu siger han, at " det er i hvert fald ikke noget, der sker inden for det kommende års tid".
- Det er ikke usandsynligt, at det først sker i 2017. Tidligst, for der kan sagtens gå længere tid, siger Steen Bocian.
Samtidig forventer han tidligst en rentestigning fra ECB i slutningen af 2017 og måske først i 2018.
- Renterne i Europa og dermed også i Danmark vil være ekstremt lave ekstremt længe, siger Steen Bocian.
Han siger, at det ikke er sikkert, at så lave renter så længe vil være sundt for Danmark, der ikke har samme problem med arbejdsløshed som de fleste andre europæiske lande.
- Men i Danmark overtager vi den pengepolitik, der er i Europa, så det kan vi ikke gøre noget ved, siger Steen Bocian.
ECB indledte i starten af året et gigantisk opkøbsprogram på samlet 1140 milliarder euro (8550 milliarder kroner).
Hver måned opkøber centralbanken således obligationer for omkring 60 milliarder euro (450 milliarder kroner) i et forsøg på at sparke gang i den økonomiske vækst og redde europæisk økonomi fra stagnation og deflation.
Men Bocian venter nu også, at ECB allerede i december vil meddele, at disse såkaldte kvantitative lempelser, der foreløbig skal fortsætte frem til september 2016, kommer til at løbe i endnu længere tid.
Eurostat oplyser fredag, at arbejdsløsheden i eurozonen i september var 10,8 procent, mens den gennemsnitlige ledighed i alle 28 EU-lande var 9,3 procent.
I begge tilfælde er der tale om et fald på 0,1 procentpoint i forhold til måneden før og laveste niveau i henholdsvis næsten fire og seks år.
Samtidig viser tal fra eurostat, at inflationen i eurozonen i oktober har ligget bomstille på 0,0 procent, især trukket ned af de lave energipriser.
