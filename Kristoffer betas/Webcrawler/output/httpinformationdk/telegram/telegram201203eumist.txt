EU mistænker Danmark for ulovlig støtte
Danmark giver muligvis ulovlig statsstøtte ved at fritage landbrug for afgift, der skal beskytte drikkevandet.


 EU-Kommissionen har mistanke om, at Danmark giver ulovlig statsstøtte til landmænd, som enten slipper for at betale en afgift, der skal beskytte drikkevandet - eller får nedsat afgiften.
Derfor iværksætter Kommissionen nu en formel undersøgelse af sagen for at se, om EU's regler om statsstøtte er overtrådt.
- Kommissionen nærer tvivl om, hvorvidt foranstaltningen er forenelig med EU-retten, oplyser EU-Kommissionen onsdag.
Afgiften blev indført i 2009 for at finansiere forvaltningen af Danmarks forekomster af drikkevand, og den skal opkræves frem til udgangen af 2017. Ejerne af offentlige anlæg til vandindvinding - vandværkerne - betaler fuld afgift.
Til gengæld kan der bevilges hel eller delvis fritagelse for at betale afgiften til brugere, der har tilladelse til at indvinde vand i egne anlæg - som det er normalt inden for landbruget.
 Kravet er blot, at det skal dreje sig om mindre end seks millioner liter vand om året.
Kommissionen mener, at nedsættelsen eller fritagelsen for afgiften "udgør et element af statsstøtte". Den ser nemlig ud til at være "selektiv og uberettiget i forhold til logikken i det danske skattesystem", anfører Kommissionen.
- Desuden ser dette støtteelement ud til at være vanskeligt at forsvare i lyset af de relevante konkurrenceregler, hedder det.
De berørte parter i Danmark får nu lejlighed til at komme med deres bemærkninger.
