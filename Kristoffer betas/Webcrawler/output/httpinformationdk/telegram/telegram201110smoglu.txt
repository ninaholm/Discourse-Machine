Smog lukker veje og aflyser fly i Beijing
I Kinas hovedstad, Beijing, beskrives luftforureningen som sundhedsfarlig. Veje er lukket, og fly er aflyst.


 Luftforureningen i Kinas hovedstad, Beijing, har nået et "sundhedsfarligt" niveau, oplyser den amerikanske ambassade i landet.
Tyk smog ligger som et tæppe over byen for tredje dag i træk og har tvunget myndighederne til at lukke seks motorveje og aflyse over 200 fly.
Kinas hovedstad er en af de mest forurenede byer i verden. Det skyldes dels det stadigt voksende energiforbrug, hvoraf en stor del fortsat er baseret på kulfyrede kraftværker, dels det høje antal biler i byen.
Den amerikanske ambassades målinger af luftforureningen i Beijing er ofte forskellig fra de kinesiske myndigheders målinger.
Skal man tro den amerikanske ambassade, så er luftforureningen nu så alvorlig, at hele byens befolkning bliver berørt.
Den amerikanske ambassade har flere gange tidligere i denne måned advaret mod luftforureningen i Beijing, som beskrives som værende så alvorlig, at den ikke kan måles med eksisterende instrumenter.
I modsætning til advarslen fra den amerikanske ambassade beskrev Kinas miljøministerium søndag Beijings luft som "lettere forurenet".
De modsatrettede oplysninger fik gang i en debat i de statslige medier og på internettet.
Selv den normalt nationalistiske avis Global Times krævede mandag en forklaring på de forskellige oplysninger.
- Oplysninger fra nogle lokale myndigheder viser, at forureningen er faldende i byer som Beijing. Men indbyggere i Beijing klager over, at det ikke er deres erfaring, hedder det i en leder fra Global Times.
