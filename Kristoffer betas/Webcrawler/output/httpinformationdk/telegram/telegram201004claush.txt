Claus Hjort flirter med dagpengereform
Finansministeren flirter med dagpengereformer under økonomidebat i Folketingssalen, som han ikke vil afvise kan komme. Han ser dog ikke behovet nu.


 Finansminister Claus Hjort Frederiksen (V) flirter under torsdagens økonomiske debat i Folketingssalen med det ellers ømtålelige emne dagpengereformer.
- Når arbejdsmarkedssituationen kræver det, så kan vi selvfølgelig lave reformer af dagpengesystemet, uddyber han over for Ritzau i en pause i debatten.
Så sent som i august 2009 bebudede Claus Hjort Frederiksen ellers reformpause af efterløn, dagpenge og førtidspension under finanskrisen, og tidligere har han sagt, at han ikke forventer dagpengereformer på denne side af et valg.
Om finansministeren har gjort op med den linje står ikke helt klart. Men direkte adspurgt om der er dagpengereformer på vej, virker det ikke som om, at regeringen har initiativer liggende klar i skuffen.
Spørgsmål: Kommer der dagpengereformer før næste valg?
- Hvis der er brug for det.
Spørgsmål: Er der brug for det?
- Ikke lige p.t., siger finansministeren.
De Radikale, som gerne vil afkorte dagpengeperioden - uanset at resten af oppositionen er imod det - beklager, at finansministeren ikke taler mere håndfast om reformer af dagpengesystemet.
- Det er absolut nødvendigt nu. Også for at have tid til at gøre det ordentligt. Man skal ikke gennemføre reformer, fordi man er pisket til det, men fordi det er en god idé, siger den radikale leder, Margrethe Vestager.
Regeringen forsøgte i efteråret 2008 i forbindelse med finanslovforhandlingerne at afkorte dagpengeperioden og stramme op på reglerne for optjening af dagpengeret. Målet er at få flere hænder til arbejdsmarkedet.
Den kom dog ikke igennem med reformen, blandt andet fordi Socialdemokraterne, SF og Dansk Folkeparti stillede sig på bagbenene.
