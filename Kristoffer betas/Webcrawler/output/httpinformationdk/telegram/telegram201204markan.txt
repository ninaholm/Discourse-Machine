Markant flere skal familiesammenføres
Nye regler betyder 1000 ekstra familiesammenføringer til en regning på 210 millioner kroner. Venstre raser.


 For første gang sættes der nu tal på, hvad regeringens lempelser af udlændingepolitikken betyder - både i kroner og øre og for tilstrømningen til Danmark.
Den 1. juli træder nye, blødere regler for familiesammenføring i kraft, og dem har Justitsministeriet regnet på konsekvenserne af.
Antallet af familiesammenførte stiger med cirka 1000 om året fra 2900 sammenførte i 2011. Det vil kostede det offentlige cirka 210 millioner kroner, skriver Morgenavisen Jyllands-Posten.
Den største ændring er, at det omdiskuterede pointsystem afskaffes. Systemet giver point for eksempelvis erhvervserfaring, videregående uddannelse, kundskab i bestemte sprog eller for at bosætte sig uden for en ghetto.
Samtidig lempes blandt andet tilknytningskravet, og kravet til bankgaranti sænkes fra 100.000 kroner til 50.000 kroner.
Venstres integrationsordfører, Inger Støjberg, mener, at konsekvensberegningerne undergraver regeringens løfte om, at den vil føre en "robust og retfærdig udlændingepolitik".
- De viser sort på hvidt, at der ikke er sammenhæng mellem regeringens retorik og dens politik. Regeringen bomber den positive udvikling tilbage. Det er hele sammenhængskraften, der står på spil.
- De 1000 vil selvfølgelig ikke ændre hele billedet, men det er også bare begyndelsen. Der er lagt op til 29 lempelser i regeringsgrundlaget, siger Inger Støjberg, som henviser til blandt andet reglerne om permanent ophold og om statsborgerskab.
