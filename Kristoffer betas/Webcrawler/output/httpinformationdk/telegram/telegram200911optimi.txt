Optimismen breder sig før klimatopmøde



 FN's generalsekretær, Ban Ki-moon, har fået et motto, som han gentager til hudløshed i disse dage: "Seal the deal" - eller på dansk: "Aftalen skal forsegles".
 Ban Ki-moon taler naturligvis om den globale klimaaftale, som han og mange andre håber, at verdens ledere kan blive enige om på FN's topmøde i København.
 - Kom til København og sørg for, at aftalen bliver beseglet, lyder opfordringen til verdens ledere fra generalsekretæren.
 På et pressemøde i Trinidad og Tobago, hvor Commonwealth-landene er samlet til topmøde, gentog Ban Ki-moon sit motto hele seks gange - og noget tyder på, at budskabet er ved at trænge ind. 
 - Vi vil være i stand til at nå en aftale, der er ambitiøs, omfattende og bindende, og som vil leve op til videnskabens anbefalinger. Den vil få øjeblikkelig operationel effekt og bidrage med hurtig startfinansiering til de mest sårbare lande, siger Ban Ki-moon.
 Også Australiens premierminister, Kevin Rudd, glæder sig over, at Commonwealth-landene er blevet enige om at støtte etableringen af en fond, der skal yde økonomisk hjælp til de mest udsatte lande.
 - Fonden sigter mod at yde øjeblikkelig finansiel støtte til de små østater, som er de mest sårbare lande i verden, når det gælder klimaforandringer, forklarer Kevin Rudd.
 Den australske leder mener også, at et ambitiøst resultat på det kommende klimatopmøde i Danmark er inden for rækkevidde.
 - Commonwealth-landene har kastet hele deres vægt bag en aftale, som bliver væsentlig og operationelt bindende, og som vil føre til en juridisk bindende aftale i 2010, påpeger den australske premierminister.
