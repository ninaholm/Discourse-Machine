USA: Menneskerettigheder i Kina forværres
I rapport fra USA's udenrigsministerium kritiseres Kina for at gå hårdt til værks over for kritikere.


 Menneskerettighederne i Kina forværres. Det er sket ved at kvæle den offentlige debat og bringe aktivister til tavshed.
Sådan lyder konklusionen i den årlige rapport fra det amerikanske udenrigsministerium om menneskerettighedernes vilkår i 2011.
- I Kina er situationen for menneskerettighederne forværret, særligt for ytringsfriheden, forsamlingsfriheden og friheden til sammenslutninger, hedder det i rapporten, der offentliggøres torsdag.
- Regeringen optrappede sine anstrengelser for at bringe politiske aktivister til tavshed, og det greb til midler, der står uden for loven, lyder det videre.
USA hævder, at det kinesiske regime har stået bag vilkårlige drab, og at mange aktivisters skæbne er ukendt. Det gælder blandt andet advokaten Gao Zhisheng og den etniske mongol Hada.
Rapporten, som beskriver menneskerettighederne i lande over hele jorden, udkommer få dage efter, at Kina tillod en af de mest kendte aktivister, den blinde advokat Chen Guangcheng, at rejse til USA.
Det skete, efter han var flygtet fra en husarrest og havde søgt tilflugt på den amerikanske ambassade i Beijing.
Kina reagerer hvert år, når den amerikanske rapport offentliggøres, med vrede og betegner den som indblanding i landets indre anliggender.
