Kristian Jensen kåret til V-næstformand



 Venstres ledelse er nu på plads efter statsministerskiftet.
 På regeringspartiets ekstraordinære landsmøde i Odense blev statsminister Lars Løkke Rasmussen i dag kåret til formand efter Anders Fogh Rasmussen, mens 37-årige Kristian Jensen blev valgt til næstformand uden modkandidater.
 - Jeg er glad, taknemmelig og en lille bitte smule skræmt over at stå her lige nu. Tak fordi I har vist mig tillid ved at vælge mig til næstformand. Jeg skal gøre mit yderste for at leve op til det, siger Kristian Jensen.
 Også statsminister Lars Løkke Rasmussen var stolt og glad for udnævnelsen.
 - Det er en stor for lille Lars fra Græsted, siger Lars Løkke Rasmussen og tilføjede:
 - Når man pludselig overtager en statsministerpost, må man lige knibe sig i armen og tælle til 10. Men tro mig, når man overtager formandsposten i Venstre, så er det noget andet. Det er med æresfrygt, siger Lars Løkke Rasmussen.
 Fra talerstolen lagde Løkke samtidig vægt på vigtigheden af, at Venstre optræder som et hold, hvis partiet skal beholde regeringsmagten efter næste valg. 
