Pind forkaster forslag til internetovervågning
Det vil koste omkring en milliard kroner om året at indføre den form for sessionslogning, politiet foreslår. Det er ’alt for dyrt’, mener justitsministeren


 Det forslag til sessionslogning, der hidtil har været i spil, vil koste en milliard kroner for telebranchen, viser en analyse, som Justitsministeriet har fået foretaget af et eksternt konsulentfirma.
Det er alt for dyrt, mener justitsminister Søren Pind (V). Politiet og Justitsministeriet vil derfor arbejde på at finde en alternativ model.
»Forbryderne flytter i stigende grad deres aktiviteter over på nettet. Vi skal sikre, at politiet kan følge med,« siger Søren Pind i en skriftlig kommentar.
Sessionslogning er en form for overvågning af trafik på internettet. Tidligere justitsminister Karen Hækkerup (S) ophævede reglerne om sessionslogning, fordi det var tvivlsomt, om oplysninger reelt set kunne bruges i politiets efterforskning.
Rigspolitiet og PET har for nylig foreslået en model til nye regler for logning af internettrafik.
Regeringen har dog endnu ikke fremsat et lovforslag, fordi det blandt andet var vigtigt for regeringen at få klargjort økonomien i politiets forslag.
»De foreløbige beregninger fra det eksterne konsulenthus, der har vurderet politiets forslag, viser, at det fører omkostninger med sig for branchen i omegnen af en milliard. Det overstiger grænsen for det acceptable,« siger Søren Pind.
I de kommende måneder vil Justitsministeriet og politiet derfor sætte sig sammen med branchen for at lave en model.
Den skal ifølge Søren Pind sikre, at der i næste folketingssamling kan fremsættes et lovforslag, som både tilgodeser politiets behov for at efterforske alvorlig kriminalitet, og som bliver mindre omkostningsfuld for branchen.
Politiet har forklaret, at sessionslogning er nødvendig, fordi kriminelle i stigende grad kommunikerer over apps såsom Messenger og Skype, der er baseret på internet og ikke gammeldags mobilnetværk.
»Efterhånden som mere og mere telefonkommunikation bliver baseret på smartphones er der simpelthen nogle muligheder, vi mister,« har politidirektør Svend Larsen, Rigspolitiet, tidligere forklaret.
Telebranchen har omvendt kritiseret logningen for at være for dyr, og en række debattører har kaldt det systematisk overvågning og krænkelse af privatlivets fred.

