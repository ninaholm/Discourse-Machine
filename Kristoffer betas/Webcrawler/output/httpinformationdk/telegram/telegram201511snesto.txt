Snestorm giver månedlange ventetider hos bilværksteder
Weekendens snestorm har givet ligeså mange vinterdæk-opgaver som i hele resten af november.


 Efter en weekend med snekaos har mange bilejere kontaktet det lokale bilværksted for at få rettet buler ud eller skiftet sommerdækkene til vinterdæk.
Snestormen har givet ligeså mange vinterdæk-opgaver som i hele resten af november, og det presser autoværkstederne, der ikke kan følge med. Det skriver værkstedsportalen autobutler.dk i en pressemeddelelse.
Der er eksempelvis ventetider på helt op til en måned hos en række autoværksteder på Sjælland.
- Hele weekenden har vi fået en strøm af bilejere, som enten skal have rettet buler ud, eller som skal have vinterdæk.
- Det er især på Sjælland, at vi har travlt lige nu, men også i resten af landet er der kommet mange henvendelser om dæk, siger analysechef Jan Sturm fra autobutler.dk i pressemeddelelsen.
Der er altid ekstra travlt hos værkstederne efter sådan et vejr, som Danmark oplevede i weekenden, fortæller Tommy Stuckert, kædechef hos Automester Danmark, der har 400 værksteder landet over.
- Der kan vi mærke en øget travlhed specielt i relation til skift af vinterdæk, siger han og tilføjer:
- Værkstederne har generelt haft travlt i et godt stykke tid nu også med at skifte vinterdæk. Men der er altid kunder, som trækker den. Det er klart, at de kunder søger værksted nu.
Hvis temperaturen risikerer at falde til under omkring syv grader, opfordrer Rådet for Større Dæksikkerhed til at skifte til vinterdæk.
I Danmark er der ikke lovkrav om, at bilister skal køre med vinterdæk om vinteren. Sådan skal det blive ved med at være, lyder det fra dokumentationschef hos Rådet for Sikker Trafik Jesper Sølund, der mener, at "reglerne er fornuftige".
Problemet med at lovgive omkring vinterdæk er ifølge dokumentationschefen blandt andet, at man så skal fastsætte en periode.
- Men virkeligheden er også, at vi har haft rekordhøje temperature både i oktober og november, siger han og påpeger, at vinterdæk desuden bremser dårligere end sommerdæk i normalt vejr.
Det kan til gengæld blive dyrt, hvis bilister ikke har skrabet is og sne ordentlig af bilens ruder og har ordentligt udsyn. Det kan ifølge FDM koste alt fra en bøde til betinget frakendelse af kørekortet.
