De fleste virksomheder er klar til at få digital post
Nu får virksomheder og foreninger breve fra det offentlige digitalt. Langt de fleste har digital postkasse.


 430.000 virksomheder er klar med en digital postkasse, når det offentlige fra fredag begynder at sende al post ud digitalt.
- Nu har de fleste virksomheder og foreninger bestilt den medarbejdersignatur, der er nøglen til den digitale postkasse. Der er stadig virksomheder, der mangler - men vi er tæt på mål, siger vicedirektør Henning Steensig, Erhvervsstyrelsen.
- Jeg vil anbefale, at de sidste bestiller deres signatur nu, så de er klar til at åbne postkassen, når det første digitale brev komme, siger han.
Det er alle virksomheder og foreninger, der fra 1. november får post fra det offentlige digitalt.
Samlet er der et sted mellem 450.000 og 500.000 aktive virksomheder og foreninger, anslår Erhvervsstyrelsen.
Har man ikke selv oprettet en digital postkasse, bliver den oprettet automatisk. Men det er op til virksomheden selv at få oprettet den medarbejdersignatur, der giver adgang til postkassen, oplyser styrelsen.
Brevene kan sendes fra det offentlige - men virksomheden eller foreningen kan kun få adgang til at læse indholdet, hvis man har rekvireret en nøgle - eller medarbejdersignatur - til postkassen.
