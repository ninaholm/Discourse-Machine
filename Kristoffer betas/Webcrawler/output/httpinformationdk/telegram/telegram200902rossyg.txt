Ros til sygehuse for indberetning af fejl



 For femte år i træk er antallet af fejl - såkaldte utilsigtede hændelser - steget på landets sygehuse. Over 20.000 fejl er blevet registreret i Sundhedsstyrelsens årsrapport for 2008. Men selvom det på papiret er en fejlrekord, kan de høje tal ligeså godt være udtryk for, at sundhedsmedarbejdere i højere grad indberetter utilsigtede hændelser i forhold til tidligere. 
 Det glæder Venstre på Christiansborg.  
 - Det er et gode og ikke et onde, at personalet indberetter utilsigtede hændelser. Når mennesker arbejder med mennesker, vil der uværgerligt ske fejl. Derfor er det vigtigt, at vi bliver bedre til at lære af dem, så man ude på de enkelte afdelinger bliver klar over, i hvilke situationer hændelserne opstår, siger Venstres sundhedsordfører, Birgitte Josefsen. 
 Også Socialdemokraternes sundhedsordfører, Jens Peter Vernersen, er tilfreds med, at sundhedsmedarbejdere er blevet mere åbne om de fejl, der begås. Han efterlyser nu mere "action" fra ministeren. 
 - Ministeren må tage fat på det her og sammen med regionerne få en afklaring på, hvordan det undgås. Patienterne kan ikke være tjent med de mange fejl, for det skaber utryghed, mener Jens Peter Vernersen. 
 Den største synder på fejlområdet er fejlmedicinering. Det er 37 procent af fejlene, eller 6800 fejl årligt. 
