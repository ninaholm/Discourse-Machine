Palæstinenser myrder fem bosættere
Fem israelere, herunder tre børn, er stukket ihjel af palæstinenser i bosættelse på Vestbredden.


 Fem mennesker er myrdet af en palæstinenser, der trængte ind i en israelsk bosættelse nær byen Nablus på Vestbredden.
Tre af de dræbte er børn.
Gerningsmanden trængte ind i familiens hjem lørdag morgen, siger israelske kilder. Umiddelbart efter etablerede Israels militær vejspærringer på stedet, men sent lørdag eftermiddag havde soldaterne endnu ikke fundet den femdobbelte morder.
- Dette er et foragteligt mord på en helt uskyldig familie. Forældre og unge, der blev myrdet, mens de sov i deres hjem, siger Benjamin Netanyahu, Israels premierminister, i en erklæring.
Han tilføjer, at Israel vil "reagere aggressivt for at opretholde sikkerheden for civile israelere og for at straffe morderne".
Salam Fayyad, premierminister i det palæstinensiske selvstyre, siger, at sådanne voldshandlinger aldrig kan retfærdiggøres.
- Der skal ikke være tvivl om vor holdning, når det gælder vold. Vi har afvist det totalt, og vi vil altid fordømme det, siger han.
Ingen gruppe har taget skylden for mordaktionen, men den islamiske gruppe Hamas, der styrer Gazastriben, siger, at den tilbyder sin "fulde støtte" til enhver aktion imod israelske bosættere.
