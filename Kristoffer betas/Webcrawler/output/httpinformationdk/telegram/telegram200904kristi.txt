Kristiansen: Klogt at Karen J. trækker sig



 Bedst som alles øjne er rettet mod Anders Fogh Rasmussens Nato-fremtid, har Karen Jespersen valgt at trække sig som velfærdsminister. Og den timing er ikke helt skidt, mener politisk kommentator Michael Kristiansen. 
 - Det er klogt. Hvis hun gerne vil trække sig som minister, så skal hun gøre det nu, siger han med henvisning til, at statsminister Anders Fogh Rasmussen med alt sandsynlighed bliver udpeget som ny Nato-generalsekretær i aften eller lørdag.
 Michael Kristiansen mener, at Karen Jespersens tid som velfærdsminister hænger nøje sammen med, at Anders Fogh Rasmussen har siddet på statsministerposten. Og med Fogh på vej til Nato er det logisk, at Karen Jespersens dage som minister også er talte.
 - Hele hendes måde at se Venstre som et parti, der favner ind mod midten socialt, men som også er meget kritiske over for indvandring, det er bundet op på Anders Fogh Rasmussen. Når Anders Fogh ikke er der længere, så er hun det heller ikke. Det giver god mening, siger den tidligere Fogh-spindoktor.
 Ritzau: Tror du, at det er en del af en regeringsrokade, at Velfærdsministeriet skulle i spil?
 - Nej, det var det ikke. Måske på et senere tidspunkt, men jeg har hele tiden været af den opfattelse, at Lars Løkke i første omgang vil lave en forholdsvis lille rokade for bare at komme i gang, siger Michael Kristiansen.    
 Karen Jespersen egen begrundelse for sin afgang er, at der er for mange opgaver samlet under Velfærdsministeriet.   
