Ventetid halveret for tarmkræft



 Danske kræftpatienter har formentlig fået en langt større chance for at overleve tarmkræft. Ifølge nye tal fra den nationale tarmkræftdatabase er ventetiden fra den første henvisning, til patienten er blevet opereret, næsten halveret fra 2006 til 2008. 
 Udviklingen skyldes, at sygehusene har indført nye pakkeforløb for kræftpatienter, siger sundhedsminister Jakob Axel Nielsen (K).
 - Tallene viser, at vi er blevet bedre til at opdage kræften i tide og sikre patienten hurtig behandling. Og jo hurtigere man kommer igennem behandlingen, jo større er chancen for at overleve. Derfor er kræft heldigvis ved at blive en kronisk sygdom, som flere og flere lever med i stedet for dør af, siger Jakob Axel Nielsen til Ritzau.
 De nye pakkeforløb, der opstiller præcise tidsfrister for undersøgelser og behandlinger, er løbene blevet indført for omkring 30 kræftsygdomme siden april sidste år. Og samlet set er det lykkes sygehusene at implementere de mange pakkeforløb tilfredsstillende, konkluderer en ny opgørelse fra Danske Regioner. På den baggrund fastslår Jakob Axel Nielsen og regionernes formand Bent Hansen (S), at krisen på kræftområdet er slut.
