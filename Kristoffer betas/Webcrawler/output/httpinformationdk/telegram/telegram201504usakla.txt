USA: Vi er klar over Irans støtte til Yemens houthier
John Kerry afviser at starte en konflikt, men erkender, at Iran støtter frygtet milits i uroplaget Yemen.


 Iran har ydet støtte til Yemens Houthi-milits, der har drevet præsidenten på flugt og fået en arabisk koalition til at iværksætte luftangreb mod bevægelsen.
Det medgiver USA's udenrigsminister, John Kerry, onsdag.
Han siger, at USA er klar over, at Houthi-militsen har modtaget støtte fra Iran, og Kerry understreger derfor, at amerikanerne står bag lande i Mellemøsten, som føler sig truet af Iran.
- Vi er naturligvis ikke ude på at skabe en konfrontation, men vi vil heller ikke vende ryggen til vores allierede, vores venskaber og behovet for at stå sammen med de, der føler sig truet som følge af de valg, Iran har truffet, siger Kerry i et interview med PBS Newshour.
Houthierne erobrede magten i Yemen i slutningen af januar, og siden har en arabisk koalition ledet af Saudi-Arabien indledt luftangreb mod militsen.
Hundredvis af mennesker er dræbt de seneste uger i Yemen.
Iran har oplyst, at landet støtter houthierne og har blandt andet sendt to krigsskibe til Adenbugten, men Iran nægter tidligere beskyldninger om våbenleverancer.
Militser med forbindelse til den tidligere præsident i Yemen Ali Abdullah Saleh har angiveligt også spillet en rolle i Houthi-militsens fremmarch ved at støtte oprøret.
De mange spillere har bragt landet ud i et kaos, og USA frygter blandt andet, at militante med forbindelser til al-Qaeda udnytter de kaotiske forhold til at vinde terræn og styrke deres position.
Al-Qaeda er både Saudi-Arabiens og houthiernes fjende. Det blev onsdag yderligere klart, da al-Qaedas gren i Yemen ifølge organisationen Site, der overvåger ekstremistiske grupper, udlovede en dusør for tidligere præsident Saleh og Houthi-leder Abdul Malik al-Houthi.
Ifølge nyhedsbureauet dpa får den, der kan fange eller dræbe en af de to, 20 kilo guld for sit arbejde. Ud fra den nuværende pris på guld svarer det til en belønning på godt 5,3 millioner kroner per hoved.
