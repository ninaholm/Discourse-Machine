Blå bog om oligarken Boris Beresovskij
Den styrtende rige Putin-kritiker Boris Beresovskij er meldt død i sit hjem i Storbritannien, 67 år gammel.


 Boris Abramovitj Beresovskij
* Født den 23. januar 1946 i Moskva.
* Død den 23. marts 2013 i London.
* Han er tidligere matematiker og sikrede sig stor politisk indflydelse i Moskva under den afdøde præsident Boris Jeltsin efter Sovjetunionens opløsning og agerede blandt andet som sikkerhedsrådgiver for Kreml.
* Senere faldt han i unåde under Jeltsins afløser på præsidentposten, Vladimir Putin. Beresovskij frygtede, at han personligt var i fare og søgte derfor politisk asyl i Storbritannien, hvor han har boet siden 2000.
* Han blev milliardær i løbet af 1990'erne og er den mest fremtrædende og farverige af de såkaldte oligarker, gruppen af ​​magtfulde russiske forretningsfolk, der blev styrtende rige som følge af sammenbruddet af den sovjetiske kommunisme.
* Senest har han været gennem et større retligt opgør i London med en anden oligark, Roman Abramovich, der blandt andet ejer fodboldklubben Chelsea.
* Privat: Han var gift og skilt to gange og efterlader sig partneren Jelena Gorbunova, som han har dannet par med siden 1996.
(Kilder: Reuters, The Daily Telegraph, Wikipedia)
