USA er dybt bekymret over uro i Ukraine
Et stort opbud af politi begyndte mandag at opløse aktivisternes lejre i Kijev. USA har kontaktet præsident.


 Den amerikanske vicepræsident, Joe Biden, udtrykte mandag "dyb bekymring" over de tiltagende spændinger i Ukraine i en telefonsamtale med landets præsident, Viktor Janukovitj.
I en erklæring fra Det Hvide Hus siger Biden, at han ringede Janukovitj op og understregede behovet for øjeblikkeligt at mindske spændingerne og indlede en dialog med oppositionens ledere.
 - Vold har ingen plads i et demokrati, hedder det i erklæringen.
 Tidligere mandag greb ukrainske sikkerhedsstyrker ind over for proeuropæiske demonstranter for at fjerne deres barrikader af regeringens hovedkvarter. Forinden var specialstyrker sat ind i det centrale Kijev for at få stoppet demonstrationerne.
Mens myndighederne optrappede en række politiaktioner for at genvinde kontrollen over den centrale del af byen meddelte Fædrelandspartiet, som ledes af den fængslede oppositionsleder Julia Timosjenko, at bevæbnede, maskerede mænd havde foretaget razziaer i partihovedkvarteret.
Flere hundredetusinde mennesker var på gaden i Kijev søndag i de fortsatte protester mod regeringen og præsidenten, fordi Ukraine har sagt nej til en handelsaftale og et tættere forhold til EU.
Under demonstrationen væltede aktivister en statue af Vladimir Lenin, Sovjetunionens første leder.
Men mandag slog det store opbud af politi til en række steder i Kijev mod den demonstrerende opposition og begynder at opløse aktivisternes lejre. Ved politiaktionen er demonstranter blevet omringet, så folk ude fra ikke kan bringe dem forsyninger.
Der var dog ingen rapporter om gadekampe eller vold i gaderne i den ukrainske hovedstad, og demonstranter har stået med ryggen til politifolkene for at undgå provokationer.
Oppositionens ledere har indtrængende opfordret deres tilhængere til at forsvare Uafhængigheds Pladsen, der har været i centrum under massedemonstrationerne.
Ukraines præsident, Viktor Janukovitj, havde forinden politiets aktion tilkendegivet, at han støtter idéen om at mødes med tre tidligere præsidenter for at diskutere den dybe politiske krise i landet.
Det oplyser præsidentens pressetjeneste mandag ifølge AFP.
Det er Ukraines første præsident, Leonid Kravtsjuk, der har foreslået, at de fire præsidenter mødes omkring et rundt bord.
