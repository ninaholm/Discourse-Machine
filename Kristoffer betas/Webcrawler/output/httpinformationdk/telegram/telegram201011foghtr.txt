Fogh tror på atomkompromis på topmøde
Natochef Anders Fogh Rasmussen forventer enighed om ny Natostrategi på et kommende topmøde. Også når det gælder alliancens omstridte atomvåben.


 Nato står foran en ulmende strid om alliancens atompolitik, når alliancens ledere mødes til topmøde i Lissabon fredag og lørdag.
Men Natos generalsekretær, Anders Fogh Rasmussen, forventer, at han kan finde et kompromis, som kan stille alle lande tilfredse, siger han på et pressemøde forud for topmødet.
For det første skal det understreges, at Nato vil arbejde på at skabe de rette betingelser for en verden uden atomvåben. Samtidig står det klart, at så længe, der eksisterer atomvåben i verden, vil Nato være en nuklear alliance, forklarer Fogh på et pressemøde forud for topmødet.
- Disse to elementer repræsenterer en politisk balance, som er acceptabel for alliancen, siger Fogh. 
Han understreger samtidig, at et nyt missilforsvar skal ses som supplement til og ikke afløser for alliancens atomvåben.
Ordlyden omkring alliancens nukleare politik ventes at blive et af de afgørende stridspunkter, når Nato-lederne i Lissabon skal vedtage et nyt strategisk koncept, som skal danne rammen for Natos arbejde i fremtiden.
Det er især Tyskland og Frankrig som danner modpolerne i atomdebatten.
Med USA's præsident, Barack Obamas, åbenlyse opbakning til en verden uden atomvåben har en gruppe Natolande med Tyskland i spidsen sat fokus på nedrustning og fjernelse af de amerikanske strategiske atomvåben i Europa.
Omvendt vil Frankrig og præsident Nicolas Sarkozy ikke acceptere, at der lægges pres på landet for at få det til at opgive sin status som atommagt.
Ifølge en Nato-diplomat tæt på forhandlingerne, ventes der ingen store ændringer i formuleringen af atomvåbnenes rolle i forhold til alliancens sikkerhed.
I det nuværende strategiske koncept fra 1999 står, at atomvåben "yder et unikt bidrag" til at bevare fred, og at tilstedeværelsen af amerikanske atomvåben i Europa er "afgørende for sikkerheden i Europa".
