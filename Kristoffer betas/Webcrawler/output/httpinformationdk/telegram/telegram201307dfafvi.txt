DF: Afviste asylansøgere skal sendes hjem
Over 100 afviste asylansøgere skal sendes til hjemlandet, siger DF's indfødsretsordfører Christian Langballe.


 Danmark skal udsende 123 afviste asylansøgere, som har levet over 10 år i asylsystemet. Myndighederne skal lave aftaler om hjemsendelse med asylansøgerne og deres hjemlande, så asylsystemet ikke undergraves.
Det siger Dansk Folkepartis indfødsretsordfører Christian Langballe, nu da Information skriver, at 29 af de afviste asylansøgere ifølge en opgørelse til Folketingets integrationsudvalg har levet 15 år eller længere i asylsystemet.
- De skal hjem. Det er udgangspunktet. Det vil totalt undergrave asylsystemet, hvis vi giver opholdstilladelse til afviste asylansøgere, blot de bliver i landet. Derfor vil vi prøve på at få dem til at rejse og deres lande til at modtage dem, siger Christian Langballe.
Storbritannien deporterede 7. juli den omstridte imam Abu Qatada til Jordan. Imamen har forbindelser til al-Qaeda, men kunne ikke deporteres, fordi han risikerede tortur. Men da briterne fik skriftlige garantier af den jordanske regering, deporterede de ham.
Og skriftlige garantier fra asylsøgernes hjemlande kan være en farbar vej, mener Christian Langballe.
- Det kunne det sagtens. Vi skal ikke bare snakke og snakke, så tiden går. Der skal handling til. I stedet for at give disse folk opholdstilladelse, så skal de simpelt hen sendes hjem, siger han.
Enhedslisten har bedt justitsminister Morten Bødskov (S) forklare, hvorfor så mange afviste asylansøgere har levet her i mere end et årti.
Modsat EL vil Dansk Folkeparti ikke give afviste asylsøgere humanitær opholdstilladelse efter halvandet år, fastslår Christian Langballe.
- Det er ikke løsningen at give disse folk opholdstilladelse. Så vil folk, der søger asyl, vide, at de får asyl, hvis de blot bliver lang tid nok. Det ansporer endnu flere til at komme, siger DF's indfødsretsordfører.
