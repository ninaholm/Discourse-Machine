Forældre: Elever skal ikke straffes
Der er for lidt disciplin i folkeskolen, men en større straf af uvorne elever er ikke løsningen, lyder det.


 Elever i den danske folkeskole bør ikke straffes med eftersidning eller tænkepause, hvis de ikke opfører sig ordentligt. I stedet skal skolen og forældrene blive bedre til at samarbejde omkring disciplineringen af børnene.
Det siger Mette Witt Hagensen, som er formand for foreningen Skole og Forældre.
- Disciplin er der for lidt af. Der er meget uro i undervisningen, men straf er ikke den rigtige løsning til at få en bedre kultur omkring det at drive undervisning, lyder det fra formanden.
Meldingen fra Mette Witt Hagensen kommer efter, at flere uddannelsesforskere og undervisningsminister Christine Antorini (S) i søndagens udgave af Politiken siger, at der er brug for nye strategier til at komme uro og manglende disciplin i folkeskolen til livs.
- Det kræver klasseledelse og samarbejde med forældrene om at få skabt nogle tydeligere rammer for, hvordan vi er sammen, når vi har undervisning, siger Mette Witt Hagensen, som uddyber:
- Som forældre sætter vi rammerne hjemme i hjemmet for, hvordan vi er sammen, og hvor højt man må råbe og huje omkring. De rammer skal også være tydelige i skolen, sådan så børnene ikke er i tvivl om, hvordan rammerne er. Det hjælper ikke med en eftersidning og en tænkepause.
I stedet mener Mette Witt Hagensen, at for at rette op på den manglende disciplin skal skolen selv tage initiativ, men i et samarbejde med forældrene.
- En del af reformen er også, at skolebestyrelsen skal lave et udvidet princip om skolens og forældrenes ansvar i samarbejde, og der er det her element om ro og orden i skolen også en del af det, fordi det er så vigtigt, hvad det er for værdier, vi sender børnene af sted i skole med, siger formanden.
Mette Witt Hagensen tror, at adfærden hos folkeskoleeleverne kommer af "en helt almindelig demokratisering".
- Vi ser det også i hjemmene med børnene, som vi opdrager til at blive rigtig dygtige til at forhandle. Nej er ikke længere et nej, men i stedet et forhandlingsgrundlag, siger hun og fortsætter:
- Det er hele tanken omkring demokratisk opdragelse, som sammen med en større samfundsændring har ført til, at børnene er kommet meget mere på banen.
