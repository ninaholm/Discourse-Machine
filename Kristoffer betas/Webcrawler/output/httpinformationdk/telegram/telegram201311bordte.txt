Bordtennisspilleren Mie Skov vinder Vild med dans
Mie Skov kan sammen med partneren, Mads Vad, kalde sig for vinder af Vild med dans 2013.


 For bare tre måneder siden var der en del danskere, der ikke vidste, hvem den høje, mørkhårede bordtennisspiller Mie Skov, var.
Men igennem 12 uger har Mie Skov gang på gang taget danskerne med storm med sine dansetrin, og nu kan den 27-årige bat-svinger kalde sig for vinder af Vild med dans 2013.
Mie Skov vandt nemlig fredag aften finalen sammen med partneren Mads Vad, da de dystede mod komikeren Uffe Holm og danserinden Karina Frimodt.
Det er anden gang, den professionelle danser, Mads Vad, vinder konkurrencen. Han kunne nemlig også løfte trofæet sammen med vejrpigen Cecilie Hother i 2010.
I finalen fredag aften var nydanserne på gulvet tre gange.
Første dans, parrene skulle vise, var den standarddans, som de i løbet af sæsonen har haft sværest ved.
Mie Skov og Mads Vad lagde derfor ud med en quickstep til tonerne af Avicii's "Wake Me Up". Med bordtennisspilleren i en midnatsblå kjole gav parret den alt, hvad de kunne, og dommerne belønnede dem med 36 point.
Efterfølgende var Uffe Holm og Karina Frimodt på gulvet i en vals, som dommerne også kvitterede med 36 point for.
Undervejs i finalen var der selvfølgelig også tid til at hylde de dansepar, der ikke nåede hele vejen.
Som noget nyt i Vild med dans-sammenhænge var begge nydansere på gulvet i en showdans uden deres sædvanlige partner men med fire andre professionelle dansere i stedet.
Dommerne var enige om, at både Mie Skov og Uffe Holm klarede den udfordring til topkarakter.
I den traditionelle freestyle, hvor parrene for alvor har mulighed for at vise deres kreativitet, havde Mie Skov og Mads Vad medbragt både rejsetasker, champagneglas og flysæder på dansegulvet for at illustrere den rejse, de har været igennem.
Uffe Holm og Karina Frimodt dansede på bordene i deres kreative indslag, hvor komikeren med casino som tema smed rundt med både jetoner og sin partner i en dans, som dommer Anne Laxholm kaldte "en af de bedste freestyles", hun havde set i finalen.
Begge par fik igen topkarakterer, og derfor var det ene og alene op til seerne at kåre en vinder.
Og her var det altså bordtennisspilleren, der var seernes favorit.
TV2 har allerede bekræftet, at Vild med dans finder vej til skærmen igen i 2014.
