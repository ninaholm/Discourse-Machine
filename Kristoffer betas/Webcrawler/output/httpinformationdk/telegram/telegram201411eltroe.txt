EL: Troels Lund har begået alvorligt brud på tavshedspligt
Enhedslisten vil drøfte, om Troels Lund Poulsen skal kritiseres, siger retsordfører Pernille Skipper.


 Tidligere skatteminister Troels Lund Poulsen (V) er langt fra frifundet, selvom Skattesagskommissionen ikke har fundet det bevist, at han som skatteminister lavede magtfordrejning i skattesagen om Helle Thorning-Schmidts (S) ægtemand, Stephen Kinnock.
Det siger Enhedslistens retsordfører, Pernille Skipper. Hun vil drøfte, om Folketingets flertal skal give ham en næse eller kritisere hans embedsførelse.
- Han har udvist for stor interesse (for skattesagen). Han har ikke forklaret rigtigt, når han sagde, at han ikke var blevet orienteret om sagen. Han har brudt sin tavshedspligt, siger Pernille Skipper.
- Det er meget, meget alvorligt, når en minister, som også er forvaltningsleder ikke kan finde ud af at overholde sin tavshedspligt, men løber med rygter. Så jeg mener bestemt, at det skal have politiske konsekvenser. Jeg vil slet ikke afvise, at det kan ende med kritik, en såkaldt næse.
SF's skatteordfører, Lisbeth Bech Poulsen, kalder sagen "Danmarkshistoriens største politiske skandale".
SF's folketingsgruppe drøfter, hvordan SF politisk kan komme videre, når Skattesagskommissionen har afleveret sin beretning til justitsminister Mette Frederiksen (S). Selv om kommissionen ikke har dokumenteret magtfordrejning hos politikere, bør Venstre erkende sagens alvor, mener hun.
Lisbeth Bech Poulsen skoser Venstres forhenværende finansminister, Claus Hjort Frederiksen, for at kalde sagen en "dumsmart politisk affære" af regeringen. Han spåede, at hovedpersonerne ville "frifindes klart" af kommissionen.
Kommissionen blev i 2011 planlagt af SF's daværende skatteminister, Thor Möger Pedersen, som hjemsendte Skatteministeriets departementschef, Peter Loft, fra arbejde. Loft har i tre år været fritstillet med løn, men er afløst af departementschef Jens Brøchner.
