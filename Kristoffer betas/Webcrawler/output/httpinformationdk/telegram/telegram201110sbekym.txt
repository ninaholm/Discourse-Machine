S er bekymrede for Storstrømsbroens skæbne
Nye revner i Storstrømsbroen vækker bekymring hos S, der dog afventer Banedanmarks dom over broens skæbne.


 Storstrømsbroen har slået to og måske flere revner, hvilket foreløbig standser al togtrafik på broen i tre uger. Og den mere end 70 år gamle bros fremtidige skæbne vækker bekymring hos Socialdemokraternes trafikordfører, Rasmus Prehn.
- Det virker bekymrende og noget, vi skal tage alvorligt. Der er ikke nogen tvivl om, at Storstrømsbroen er gammel og nedslidt, siger han.
Hidtil har vurderingen fra Banedanmark været, at broen kan klare sig et stykke ud i fremtiden ved at understøtte broens konstruktioner, men om den vurdering stadigvæk holder stik, forventer Rasmus Prehn at få svar på.
- Det her er en ny situation, hvor vi er nødt til at få en vurdering af, om det er forsvarligt og tilstrækkeligt med en levetidsforlængelse af broen set i lyset af de revner, der nu er fundet på broen, siger han.
Togtrafikken på Storstrømsbroen vil blive yderligere belastet, når Femernforbindelsen er klar. Og ender konklusionen fra Banedanmark efter undersøgelserne med at blive, at Storstrømsbroen skal udskiftes, så står staten lige pludselig med en langt større regning end ventet.
- Vi er ikke parate til at sige, at vi skal have en ny bro, for det har vi ikke finansieringen til. Vi har budgetteret efter en levetidsforlængelse, og vurderer Banedanmark, at det ikke er tilstrækkeligt, må vi ind i diskussionen en gang til, siger Rasmus Prehn.
Transportminister Henrik Dam Kristensen (S) afventer ifølge ministeriet resultaterne fra Banedanmarks undersøgelser, før han udtaler sig om sagen.
Undersøgelsen ventes klar om tre uger.
