Rusland opfordrer Syrien til at samarbejde med FN
Rusland siger, at den syriske regering må samarbejde med våbeninspektører fra FN om angiveligt kemisk angreb.


 Våbeninspektører fra FN skal have fri adgang til at undersøge området omkring Syriens hovedstad, Damaskus, hvor det syriske styre angiveligt har anvendt kemiske våben under et voldsomt bombeangreb.
Sådan lyder opfordringen til den syriske regering fra den trofaste allierede Rusland i en erklæring fra det russiske udenrigsministerium. Heri opfordres Bashar al-Assads regime til at samarbejde med holdet af våbeninspektører fra FN.
Samtidig siger Rusland, at den syriske opposition skal garantere sikkerheden for FN's våbeninspektører, når holdet skal efterforske det kemiske angreb.
Ifølge en aktivist fra byen Arbin, der kontrolleres af oprørerne, har den syriske opposition indsamlet prøver fra ofre, der angiveligt beviser, at de er blevet udsat for kemiske våben.
- FN-holdet har talt med os, og siden da har vi indsamlet prøver fra hår, hud og blod og smuglet dem ind i Damaskus, siger Abu Nidal.
Syriens opposition beskylder de syriske regeringsstyrker for at have gasset op mod 1300 mennesker ihjel ved angrebet. Præsident Bashar al-Assads regering afviser at have stået bag angrebet.
Ifølge erklæringen fra det russiske udenrigsministerium er landets udenrigsminister, Sergej Lavrov, og den amerikanske udenrigsminister, John Kerry, blev enige om behovet for en objektiv undersøgelse efter en telefonsamtale mellem de to ministre.
