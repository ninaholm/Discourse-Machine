Dalai Lama vil stoppe som politisk leder
Dalai Lama vil træde tilbage som leder af tibetanernes eksilregering. Han fortsætter som åndelig leder.


 Dalai Lama vil træde tilbage som politisk leder af den tibetanske eksilregering. Han fortsætter dog som åndeligt overhoved for tibetanerne, oplyser han.
- Siden 1960'erne har jeg gentagne gange understreget, at tibetanerne har brug for en leder, som er valgt frit af det tibetanske folk, og som jeg kan overdrage magten til, siger han.
- Nu har vi nået det tidspunkt, hvor det skal ske.
Hans afgang som politisk leder skal dog først godkendes af den tibetanske eksilparlament, der sidder i Indien.
Ifølge nyhedsbureauet AFP har den 75-årige vinder af Nobels fredspris længe talt om at træde tilbage fra rollen som politisk leder, der først og fremmest er ceremoniel, men fortsætte i den langt vigtigere rolle som åndeligt overhoved.
 Den tibetanske eksilpremierminister, Samdhong Rinpoche, reagerer på meddelelsen ved at sige, at det ikke er sikkert, at det tibetanske parlament vil godkende, at Dalai Lama træder tilbage.
Dalai Lama flygtede fra Tibet i 1959 efter et fejlslagent oprør mod den kinesiske besættelse. Han bor nu i eksil i Indien og taler for et "meningsfuldt autonomi" for Tibet i Kina.
Beijing opfatter ham som en farlig separatist, der skaber uro i Tibet.
Dalai Lamas bekendtgør sin afgang, kort før eksiltibetanerne skal vælge en ny premierminister. Der er tre udfordrere på valg senere i denne måned, og de gør sig alle bemærket ved ikke at være munke.
Det signalerer en fortsat modernisering i måden, som det tibetanske eksilsamfund organiserer sig på.
