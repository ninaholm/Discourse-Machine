Verden tog afsked med Vaclav Havel
Stats- og regeringschefer var i Prag for at deltage i Vaclav Havels begravelse.


 Politiske ledere og stats- og regeringschefer fra hele verden deltog fredag i begravelsen af Tjekkiets tidligere præsident og menneskeretsforkæmper Vaclav Havel.
Den amerikanske udenrigsminister, Hillary Clinton, og hendes mand, USA's tidligere præsident Bill Clinton, deltog sammen med ledere fra Frankrig, Storbritannien og mange tidligere kommunistiske lande i begravelsesgudstjenesten i den gotiske St. Vitus domkirke i Prags Slot.
Over tusind mennesker var samlet inde i den monumentale domkirke, mens tusindvis af andre fulgte gudstjenesten på storskærme i gaderne udenfor. Kirkeklokker ringede, og sirener hylede over alt i det centraleuropæiske land ved middagstid.
Prags ærkebiskop, Dominik Duka, der ledede gudstjenesten, fortalte om, hvordan han spillede skak med Havel i et kommunistisk fængsel.
- Jeg er taknemmelig for de øjeblikke dengang og for min frihed her og nu, sagde han.
Havel, som i 1960'erne var drivkraft på den tjekkoslovakiske teaterscene med sine skæve og absurde skuespil, døde søndag, 75 år.
Han sad fængslet i fem år på grund af sin kritik af det undertrykkende kommunistiske regime, inden han senere blev politisk leder og indsat som præsident i 1989 i det daværende Tjekkoslovakiet.
Den tidligere amerikanske udenrigsminister, Madeleine Albright, som blev født i Prag, sagde i en mindetale, at "Havel ærede frihed som et middel til at sikre sandhedens endelige sejr."
- Vi vil savne ham forfærdeligt, men vi vil aldrig, aldrig glemme ham, sagde Albright til stort bifald fra folk i gaderne.
Fra officiel dansk side deltog udenrigsminister Villy Søvndal (SF) i begravelsen.
Den kæderygende Havel fik i 1996 konstateret lungekræft, og han var de efterfølgende år meget svækket af sygdom.
