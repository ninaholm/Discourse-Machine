Forsker: Mobning i fritiden skal løses af trænerne
Børn, der mobbes til håndbold eller gymnastik, skal hjælpes. Især klubber og trænere skal træde til, lyder det


 Trænere og klubber skal ind i kampen, når det handler om at få gjort noget ved den mobning, som hvert fjerde barn oplever til fritidsaktiviteter. Det mener mobbeekspert Helle Rabøl Hansen.
- Folk spørger altid, hvad man som forælder kan gøre for at undgå, at ens barn bliver mobbet. Men jeg mener, at hovedopgaven her ligger i klubben. Man skal tage fat og betragte det som en træner-evne, at man har øje for det sociale, siger hun.
Nye tal fra Center for Uddannelsesstudier viser, at hvert fjerde barn i 3.-5. klasse har oplevet at blive drillet, mobbet eller holdt udenfor af de andre børn til en fritidsaktivitet. Hver ottende barn har taget konsekvensen og er stoppet.
- Den sociale betydning skal rykke ind i træneruddannelserne som obligatorisk viden. Og så skal klubberne beslutte sig for, at anti-mobbende aktiviteter skal være en del af værdigrundlaget, hvis problemet skal løses, siger Helle Rabøl Hansen.
Hun peger på, at der i fritidsaktiviteter ofte kan være tendens til, at man kun fokuserer på det sportslige og ikke det sociale.
- Udfordringen i især sport er, at der er en meget vurderende kultur, hvor årets spiller får pokal. Og det kan være fint nok i forhold til det sportsfaglige, men jeg kunne godt efterlyse, at man er lige så bevidst om det socialt faglige, siger hun.
Der findes forskellige former for mobning, men særligt to tendenser går igen. Det handler om, at "du bliver ignoreret" eller "decideret hån og aktiv forfølgelse", fortæller Helle Rabøl Hansen.
SF's retsordfører Karina Lorentzen kalder undersøgelsen "en virkelig øjenåbner".
- Den viser, at nogle børn bliver ekstremt isolerede med deres problemer og her blinker alle faresignaler rødt, siger hun.
- Vi skal blive bedre til at læse børnene og spørge ind til deres motiver. Vi skal have fat om det her. Det kan have meget større konsekvenser for børns fremtid, end man lige går og regner med, siger Karine Lorentzen.
