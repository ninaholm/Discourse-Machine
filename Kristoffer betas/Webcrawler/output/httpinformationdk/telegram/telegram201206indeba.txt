Det indebærer den nye læreruddannelse
Regeringen har sammen med V, K og DF indgået et forlig om en læreruddannelse, der skal styrke fagligheden.


 Formålet med reformen er at lave en fagligt stærkere og mere attraktiv læreruddannelse. Det betyder blandt andet:
* Adgangskravene til læreruddannelsen skærpes. Fremover skal studerende have et gymnasiegennemsnit på mindst syv for at blive optaget direkte på studiet. Andre skal til en optagelsessamtale.
* Lærere skal i højere grad undervise i de fag, de har undervisningskompetence i - og uddannelsen skal sikre, at lærerne har en faglig fordybelse i de fag, der er på skoleskemaet.
* Uddannelsen skal styrke lærernes grundfaglighed, herunder klasserumsledelse, relationskompentence, kompetencer i forhold til inklusion og identifikation af sociale problemer.
* Kristendomskundskab, livsoplysning og medborgerskab skal indgå i lærernes grundfaglighed, ligesom der i de enkelte undervisningsfag kommer fokus på, at lærerne kan forberede eleverne på deres deltagelse og medansvar for samfundet.
* Uddannelsen skal styrke lærernes kompetencer i forhold til at bruge it som pædagogisk redskab.
* Uddannelsens praktikforløb skal forbedres, så kommende lærere bliver bedre forberedt på undervisningssituationen.
* Den nye uddannelse vil gælde fra sommeroptaget 2013.
